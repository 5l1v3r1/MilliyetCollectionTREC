<DOC>
<DOCNO> 33257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/dunya/adun.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Savaş çok yakın 
</HEADLINE>
<TEXT>

Amerikan Merkezi İstihbarat Teşkilatı’na göre İsrail Başbakanı Şaron, Filistin’i imha saldırısının düğmesine basmak için G - 8 zirvesinin sona ermesini bekliyor 
     YASEMİN ÇONGAR Washington 

     ABD Merkezi İstihbarat Teşkilatı’nın CIA , İsrail’in Filistin denetimindeki topraklara topyekun saldırı hazırlığında olduğuna inandığı belirtiliyor. 
     Bu konuda Amerikan medyasına yansıyan haberler, İsrail’in bir süredir yaptığı askeri yığınağın böyle bir saldırının hazırlığı olduğunu düşünen ve Filistinli militanların yeni bir intihar saldırısında bulunması halinde İsrail ordusunun dev boyutlu bir misillemeye girişeceğini savunan istihbarat kaynaklarına dayandırılıyor. Bu kaynaklara göre, "İsrail Başbakanı Ariel Şaron, saldırı için birkaç gün içinde, hatta yarın sona ermesi beklenen G - 8 Zirvesi’nin hemen ardından düğmeye basabilir." 
     Amerikan UPI haber ajansının terorizm muhabiri Richard Sale’in imzasını taşıyan bir haber, eski CIA yetkililerinin yorumlarını aktararak, Washington’daki istihbarat birimlerinin, Filistin bölgesini toptan yerle bir edebilecek şiddette bir İsrail saldırısı beklediklerini duyurdu. 
     
     Arafat’a sürgün yolu 
     Aynı habere göre, Filistin lideri Yaser Arafat da, böyle bir saldırıya karşı önlem olarak, Filistin Yönetimi’nin üst düzey yetkililerinin Suriye’ye sığınarak, güvenlikte olmaları için Şam ile temas halinde. 
     Bölgede halen etkin olduğu belirtilen bir eski CIA yetkilisi, İsrail’in Arafat’ı sürgüne gönderme ve Filistin Yönetimi’ni fiilen ortadan kaldırma amaçlı böyle bir "topyekun saldırı" için, Filistinlilerin bir dizi bombalama eylemi yapmasını bekleyeceğini vurguladı ve "İsrail halkının bu eylemlere göstereceği tepki, İsrail ordusuna da moral destek sağlar ve saldırı için zamanlama ideal olur" dedi. 
     Ancak gerek Şaron, gerekse İsrail’in diğer üst düzeyli yetkilileri bu iddiayı reddediyor ve yapılan askeri yığınağın "saldırı amaçlı değil, savunmaya yönelik" olduğunu vurguluyorlar. 
     
     Hamas liderlerini öldürecekler 
     İsrail’in Batı Şeria ve Gazze’nin yanı sıra başlıca Filistin kentlerine, zırhlı birlikler ve hava kuvvetlerinin katılımıyla yapacağı olası bir saldırıdaki amaçlarından birinin de, bölgedeki Hamas ve Hizbullah liderlerinin öldürülmesi olacağı belirtiliyor. 
     
Filistinliler tedirgin      İsrail ordusunun topyekun saldırı hazırlığı, Filistin kentlerinde korku ve paniğe neden oldu. Savaş beklentisi Filistin halkının eve kapanmasına neden olurken, Batı Şeria’da ve Gazze Şeridi’ndeki birçok kent hayalet şehir görünümüne büründü. 
     Yaser Arafat’ın lideri olduğu El Fetih Hareketi’nin ise üç gün önce broşürlerle yaptığı "Alarm durumunda olun. İsrail’in suikast girişimlerinden sakınmak için yabancı cisimlerden uzak durun" şeklindeki uyarılarıysa Filistin yönetiminin tedirgin ruh halini ortaya koyuyor. 
     
El Fetih’te patlama      Batı Şeria’nın El Halil kentinde Filistin Devlet Başkanı Yaser Arafat’ın liderliğindeki El Fetih örgütüne ait bir binada önceki akşam meydana gelen patlama sonucu 1 Filistinli öldü, 8 kişi yaralandı. Binaya füze saldırısı düzenlemekle suçlanan İsrail ordusunun patlamanın bir "iş kazası" olduğunu açıklaması dikkat çekti. İsrail askeri yetkilileri "iş kazası" deyimini, bomba yapılırken meydana gelen kazalar için kullanıyor. Öte yandan Ramallah kentinde, Filistin Halk Kurtuluş Cephesi üyesi bir kişi İsrail sivil polisleri tarafından kaçırıldı. 
     



 DÜNYA 











</TEXT>
</DOC>
