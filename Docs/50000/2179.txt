<DOC>
<DOCNO> 2179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/soneko02.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
En zengin ile en fakir arasında 234 kat fark var 
</HEADLINE>
<TEXT>

     Türk-İş'e göre, Türkiye'deki en zengin ile en fakir kesim arasında, yıllık ortalama gelir açısından 234 kat fark bulunuyor. 
     Türk-İş Başkanlar Kurulu'na sunulmak üzere hazırlanan çalışma raporunda, Türkiye'nin Ekonomik İşbirliği ve Kalkınma Örgütü OECD ülkeleri içinde, ''gelir dağılımının en dengesiz ve kişi başına düşen ulusal gelirin en düşük olduğu ülke'' konumunda bulunduğu görüşü savunuldu. 
     Çalışma raporunda, ''son yıllarda Türkiye ekonomisinin içinde bulunduğu olumsuz koşullar ve uygulanan sosyo-ekonomik politikaların, ülkede her zaman var olan gelir bölüşümü eşitsizliğini alt gelir düzeyindekiler aleyhine daha da bozduğu'' belirtildi. 
     Raporda, Türkiye'deki en yoksul 134 bin ailede, aile başına düşen yıllık ortalama gelir 392 dolarken, en zengin 134 bin ailede aile başına düşen toplam ortalama gelirin yıllık 91 bin 898 dolar olduğu vurgulanarak, en zengin aile ile en fakir aile arasında 234 kat fark bulunduğu kaydedildi. 
     Çalışma raporunda, Türkiye'de en düşük gelir grubundaki ailelerin toplam gelirden yüzde 4.9 pay aldığı, buna karşılık AB ülkeleri olan Almanya'da bu kesimin toplam gelirin yüzde 7'sini, Fransa'da yüzde 5.6'sını, İtalya'da yüzde 6.8'ni, İspanya'da ise yüzde 8.3'nü aldığı vurgulandı. Türk-İş çalışma raporunda, birçok ülkede gelir dağılımındaki eşitsizliğin toprak mülkiyetindeki eşitsizlikten kaynaklandığı belirtilerek, gelir dağılımındaki eşitsizlikleri azaltmaya yönelen ülkelerin öncelikle toprak mülkiyeti dağılımındaki farklılıkları gidermeye çalıştığı bildirildi. 




</TEXT>
</DOC>
