<DOC>
<DOCNO> 47468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/ykobal.html </URL>
<DATE> 2001/10/18/ </DATE>
<TIME>  </TIME>
<AUTHOR> YUSUF KOBAL  </AUTHOR>
<HEADLINE>
Figüran Fener 
</HEADLINE>
<TEXT>

     FENENRBAHÇE değil Şampiyonlar Ligi'nde bir üst grup, grupta üçüncü olabilip, bundan sonra UEFA Kupası'nda boy gösterebilmeyi de unutmak zorunda kaldı. Habire umut tazeleyen Teknik Direktör Denizli de bir ilke daha imza atarak, sıfır puanla Şampiyonlar Ligi'nde boy gösteriyor. Denizli'nin Avrupa itibarı, ayaklar altında kalırken, Fenerbahçe, Lyon karşısında maçın ilk golünü bulup öne geçmesine rağmen, fark yemekten kurtulamadı. 
     Fenerbahçeli futbolcular, sezon başından beri süre gelen kötü futbol nedeniyle iyice sinirleri gerilmiş çıktılar maça. Aslında başlarda Yusuf ve Lazetiç'in asiste dönüşemeyen pasları, erken gol umudunu erteledi. 10. dakikadan sonra Lyon, seyircisinin kendisine verdiği havayla da kontrolü eline geçirdi. Yüzde 60'lara varan topa sahip olma oranıyla Fenerbahçe kalesine gelmeye çalışırken, golü de kalesinde gördü. Revivo'yu saha içinden kenardaki Denizli'yle taktik tartışmasına götüren aksaklıklar, Fenerbahçe'nin oyun kurmasına engel oldu. Sağ kanat, Carriere'nin Ali Akdeniz'i içlere çekmesi nedeniyle boşaldı. Luyindula, bu kanalı kullanmaya başladı. Fenerbahçe oyundan düşüyor, kendisi adına üç pası bir arada yapamıyordu. 35. dakikada Fenerbahçe'yi umuda yelken açtıran gol geldi. Yusuf, şansı ve becerisiyle Edmilson'dan çalıp, gole susamış Oktay'a uzatınca Fenerbahçe ummadık bir anda öne geçiyordu. 
     Devre ha bitti, ha bitecek derken Ogün ile Ümit'i saha içinde kavgaya kadar götürecek gol geliyordu. Govou, hazırlanışı son derece basit ama son vuruşu ustalık isteyen bir gol atıyordu. İkinci yarıya Fenerbahçe, sanki tüm çabasından kopmuş gibi çıktı. Kendine güveni kalmayan oyuncular, sadece sahada figüranı oynadı. 53. dakikada Carriere'nin attığı gol, Fenerbahçe'nin tüm yelkenlerini suya indirdi. Delmotte ile gelen gol de Fenerbahçe'nin çaresizliğinin Lyon adına gelen ürünüydü. 
     İlk yarıda rakip kaleye tek şut çeken ve bunu gol yapmayı başaran Fenerbahçe, ikinci yarıda da bir tek şutu rakip kaleye gönderip koskoca bir maçı iki atakla, dört maçlık Şampiyonlar Ligi yarışını sıfır puanla geçip, ligimize dönüyordu. 
     



 SPOR 
























</TEXT>
</DOC>
