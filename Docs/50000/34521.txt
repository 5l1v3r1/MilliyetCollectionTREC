<DOC>
<DOCNO> 34521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/yasam/yas04.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize Esat 
</HEADLINE>
<TEXT>

Yedinci kattaki balkondan düşen 2 yaşındaki Esat, ağacın dallarına takılınca yere yumuşak iniş yaptı 
     YÜKSEL EKER Adana DHA 

     Adana'nın Yenibaraj Mahallesi'nde oturan Halıcı ailesinin üç çocuğundan en küçüğü olan Esat Halıcı, iki gün önce balkonda 5 yaşındaki ablası Şule ile oynuyordu. Oyuna kendi-sini kaptıran Esat, oyuncak arabasını balkon kenarındaki çiçekliğe düşürdü. 
     Arabayı almak için korkuluğa tırmanarak çiçekliğe uzanan Esat dengesini kaybederek balkondan düştü. 
     Sitenin havuzunda yüzen komşuların şaşkın bakışları arasında balkondan düşen Esat, havuzun kenarında bulunan söğüt ağacının dallarına takılarak hızını kaybetti ve toprak zemine 'yumuşak iniş' yaptı. 
     Adana Numune Hastanesi'ne kaldırılan çocuğun vücudunda kırık, çıkık olmaması ve burnunun dahi kanamaması doktorları da şaşırttı. İç kanama olasılığına karşı iki gün hastanede kontrol altında tutulan minik Esat, herhangi bir rahatsızlık bulunmayınca taburcu edildi. 
     



 YAŞAM 


















</TEXT>
</DOC>
