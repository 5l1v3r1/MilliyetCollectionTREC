<DOC>
<DOCNO> 18433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sontur23.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan da cezaevinin yolunu tuttu 
</HEADLINE>
<TEXT>

     Esenyurt Belediyesi'nde imar işlerinde yolsuzluk yapıldığı iddiasıyla İstanbul DGM'ye çıkarılan Belediye Başkanı Gürbüz Çapan, 4422 sayılı ''Çıkar Amaçlı suç örgütüne üye olmak'' suçlamasıyla tutuklandı. 
     Cumhuriyet Savcısı Ahmet Kelebek tarafından tutuklama istemiyle nöbetçi mahkemeye gönderilen Gürbüz Çapan, İstanbul Nöbetçi 3 No'lu DGM'de tekrar ifadesine başvuruldu. 
     Mahkeme, Çapan'ı, 4422 sayılı ''Çıkar amaçlı suç örgütüne üye olmak'' suçundan tutukladı. Çapan'ın, İstanbul DGM'deki tutukluluk işlemlerinin tamamlanmasının ardından cezaevine gönderileceği bildirildi. 
     İşadamı Kemal Onuk'un ise, savcılık sorgusunun ardından serbest bırakıldığı öğrenildi. İstanbul DGM tarafından yürütülen soruşturma kapsamında daha önce de, Gürbüz Çapan'ın kardeşleri Zeki ve Çetin Çapan'ın da aralarında bulunduğu 10 kişi tutuklanarak cezaevine konulmuştu. Soruşturma kapsamında, savcılık tarafından ifadeleri alınan ve tutuklama istemiyle mahkemeye sevkedilen Günay Çapan'ın da aralarında bulunduğu diğer 10 kişi de, tutuksuz yargılanmak üzere serbest bırakılmışlardı. 
     Bu arada, Esenyurt'tan gelen kalabalık bir grup, Gürbüz Çapan'ın getirilişi sırasında, ona alkışlarla destek verdi. Güvenlik önlemleri çerçevesinde DGM bahçesi dışına çıkarılan grup, Gürbüz Çapan'ın cezaevine götürülüşüne kadar bekledi. 
     Soruşturma kapsamında gözlem altına alındıktan sonra İstanbul DGM'de serbest bırakılan Günay Çapan'ın da, İstanbul DGM'ye geldiği görüldü. 







</TEXT>
</DOC>
