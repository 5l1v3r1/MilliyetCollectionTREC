<DOC>
<DOCNO> 44800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/siyaset/siy05.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Köstebek’ şirket kayırdı 
</HEADLINE>
<TEXT>

"Bahriye’nin beyni" Albay Koray, gizli bilgileri Marineks firmasına sızdırmaktan suçlanıyor. Koray’ın yazdığı bir bilgi notu, Marineks’te bulundu. Mahkeme Koray’ı tutuksuz yargılayacak 
     UTKU ÇAKIRÖZER Ankara 

     Deniz Kuvvetleri Elektronik ve Silah Sistemleri ESS Daire Başkanı Albay Muhtar Koray’ın, kuvvetin modernizasyon projeleriyle ilgili gizli bilgileri "Marineks" isimli bir firmaya sızdırdığı iddiasıyla tutuklandığı öğrenildi. Soruşturma kapsamında, Koray’ın dairesi tarafından yürütülen GENESİS yani Gemi Entegre İdare Sistemi projesiyle ilgili "yolsuzluk ve şirket kayırma" iddialarının da gündeme geleceği ileri sürüldü. 
     Mamak Askeri Cezaevi’nde tutulan Koray, dün ilk kez askeri mahkemeye çıkarıldı. "Kuvvetin modernizasyon projeleriyle ilgili gizli ve stratejik bilgileri ticari bir şirkete aktarmakla" suçlanan Koray’ın el yazısıyla yazdığı ileri sürülen bir bilgi notu da, Marineks’in kayıtları arasında bulundu. Askeri mahkeme, Koray’ın tutuksuz yargılanmasına karar verdi. 
     
     Sinyal bağlantısı 
     Deniz Kuvvetleri’nde daire başkanı kadar üst seviyede bir yetkilinin tutuklanmasının ardında, Türk donanmasının savaş yönetimi sistemini oluşturacak GENESİS projesiyle ilgili "yolsuzluk ve şirket kayırma" iddialarının yattığı ileri sürüldü. 
     Projeye yakın kaynaklardan edinilen bilgilere göre, ESS ve bu dairenin bağlı bulunduğu Deniz Kuvvetleri Teknik Başkanlığı, GENESİS projesi teknik şartnamesini, Fransızların büyük silah firması Thales’in bu ihale için kurduğu "Sinyal" firması kazanacak şekilde hazırlattı. 
     Teknik Başkanlık ile ESS Dairesi’nden çok sayıda subayın, emekli olur olmaz Sinyal’de üst düzey görev almalarının, hem kuvvet komutanlığı hem de Genelkurmay’ın dikkatini çektiğini aktaran bir yetkili, "GENESİS Projesi’nin Sinyal’e verilebilmesi için diğer şirketlere baskı yapıldığı bilgisi de gelince, Genelkurmay projeyi nisanda iptal etti. O günden beri de Sinyal bağlantıları araştırılıyor" diye konuştu. 
     Koray’ın başında olduğu ESS dairesine bağlı olmayan Uzun Ufuk Projesi’nde de, ihaleyi, pahalı teklif vermesine rağmen Sinyal’in kazanması yönünde baskı yapıldığı, Sinyal’in elenmesi üzerine ihalenin iptal ettirildiği bilgisi Genelkurmay’a ulaştı. 
     
GENESİS nedir      Deniz Kuvvetleri’nin halen mevcut ve 2000’li yıllarda temin etmesi muhtemel yüzer, dalar, uçar platformlarının ve kara tesislerinin ihtiyacı olan savaş yönetim sistemlerine ait konsol ve diğer yan donanımlarını yurtiçinde geliştirmek ve üretmek savaş yönetim, link, sensör silah entegrasyon yazılımlarını geliştirmek, test etmek ve platformlara uygulamak için başlatılan proje. 
     



 SİYASET 










</TEXT>
</DOC>
