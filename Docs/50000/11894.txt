<DOC>
<DOCNO> 11894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/siy02.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Israrla bozuk et’ yediler 
</HEADLINE>
<TEXT>

Ordunun, DGM’nin "sakın et almayın" uyarısına rağmen Buffolocu firmadan et aldıgı ortaya çıktı 
     GÖKÇER TAHİNCİOĞLU Ankara 

     Milli Savunma Bakanlığı’nın MSB , Ankara DGM Başsavcılığı’nın "sakın et almayın" uyarısına rağmen kendisine daha önce "hastalıklı ve bozuk" et sattığını tespit ettiği Buffalocu firmaya 13 trilyon liralık ihale verdiği ortaya çıktı. DGM, MSB’nin ihaleyi ısrarla sabıkalı firmaya verdiğini öğrenince tüm belgeleri göndererek sorumluların belirlenmesini istedi. 
     Ankara DGM Savcısı Hakan Kızılaslan tarafından hazırlanan "Buffalo" davası iddianamesinde, sanıklardan Yavuz Selim Göncüoğlu ve Selçuk Göncüoğlu’nun sahibi oldukları Ettat Göncüoğlu firmasının 1998’e kadar askeriyeye et verdiği, ancak ihale gereği bulunması gereken et kombinalarının inşaat halinde olması nedeniyle sanıkların Tarım Bakanlığı’ndan ruhsat aldıkları belirtildi. Ruhsatın alınmasından bir süre sonra orduya satılan etlerin bozuk çıkması üzerine MSB’nin bu firmanın ihalelere girmesini yasakladığının anlatıldığı iddianamede, kombinanın ruhsatının da bu sırada iptal edildiği kaydedildi. İddianamede, aynı firmanın bu tarihten sonra "SMS Et ve Tarım Ürünleri A.Ş." adını alarak yine MSB ihalelerine girdikleri ve "garip şekilde" ihaleleri aldıkları vurgulandı. 
     
     Dipsiz göl 
     Kızılaslan, iddianamesinde, soruşturma sırasında Ettat Yüncüoğlu firmasının evrakına ulaşmaya çalıştığını, ancak SMS yetkililerinin bu firmayı devrettiklerini söylediklerini kaydetti. İddianamede, firmayı devralan kişinin de Erzurum Çat ilçesinde "garip bir tesadüf" sonucu kamyonete yüklü tüm evrakı "dipsiz göl" isimli göle düşürdüğünü belirttiğini ifade etti. 
     
     Kıyak ihale 
     Kızılaslan iddianamesinin 115. sayfasında ağır suçlamada bulundu. Yüncüoğulları’nın bozuk ve kaçak et sattıklarının belirlenmesinin ardından yeni bir askeri ihaleyi almak üzere olduğunu duyduğunu belirten Kızılaslan, bunun üzerine tüm belgeleri MSB İç Tedarik Daire Başkanlığı’na göndererek ihbar ettiğini belirtti. Kızılaslan iddianemesinde şöyle devam etti 
     "Ancak aynı şekilde sanıklara 13 trilyonluk bir başka ihale verildiğinin duyulması üzerine, tarafımızca MSB Müsteşarlığı’na tüm belgelerle konu intikal ettirilmiştir. Halen buraca yapılacak işlem beklenmekte olup, sonucunda saptanacak hususlar ayrıca davamıza delil olarak sunulmak üzere mahkememize arz edilecektir." 
     İddianamede, davanın bir numaralı sanığı İsak Romano’nun Yüncüoğulları dışında, eski İstanbul DGM Başsavcısı Oktar Çakır’la birlikte geçirdiği kazada hayatını kaybeden Melik Giray’la da ortak iş yaptığı belirtildi. 
     
     


 SİYASET 















</TEXT>
</DOC>
