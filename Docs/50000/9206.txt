<DOC>
<DOCNO> 9206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sondun08.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da kaybolan Türk şoförden haber yok 
</HEADLINE>
<TEXT>

     Belçika'nın Liege kenti yakınlarında kaybolan Türk TIR şoförü hakkında uluslararası arama emri çıkarıldı. 
     Liege Savcılığı'ndan elde edilen bilgilere göre, kimliği açıklanmayan sürücü, Pazar gecesi, Barchon bölgesindeki bir otoyol üzerinde taşıtını bırakarak kayboldu. 
     Normal koşullarda dün İngiltere'nin Manchester kentinde olması planlanan TIR'ın anahtarlarının, taşıt yakınlarında bulunduğu bildirildi. Savcılık, TIR'ın Türkiye'den geldiğini, bir Alman firmasına ait olduğunu, römorkörün Türk gümrüğünde mühürlendiğini, bugün açılan kasasında ise ipek içerikli ticari madde bulunduğunu belirtti. 
     Adli yetkililer, birkaç TIR'dan oluşan konvoyda yol alan sürücünün kaybolması üzerine, diğer şoförlerin polise başvurduklarını, söz konusu TIR'ın sahibi olan şirketin başka bir şoför göndererek taşıtı teslim aldığını bildirdiler. 
     Belçika federal polisi, kayıp sürücünün tüm Avrupa'da aranması için uluslararası bülten çıkarıldığını duyurdu. 




</TEXT>
</DOC>
