<DOC>
<DOCNO> 6542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/spor/ygev.html </URL>
<DATE> 2001/02/11/ </DATE>
<TIME>  </TIME>
<AUTHOR> Nihat Geven  </AUTHOR>
<HEADLINE>
Kader anları 
</HEADLINE>
<TEXT>

     Nihat Geven 

     İkinci Krilov vakası, büyük ölçüde olmasa bile, maçın kaderini etkileyen nedenlerden biriydi dünkü Adanaspor - Siirt Jetpa mücadelesinde... Bir hafta önce Gençlerbirliği’ne hayat veren Krilov, dün de Siirt’e aynı yardımı yaptı ve ilk gole imzasını attı 
     Krilov sendromunun dışında Adanaspor’u umutsuzluğa taşıyan asıl neden oyuna yansıyışında oluştu. Çok ilginçtir maçın genelini rakip sahada oynadı, ilk yarıda dokuz kez köşe atışı kullandı ve bir de penaltı kazandı. Ne var ki golü kalesinde gören takım oldu. Ayrıca 7 ve 35. dakikalarda da iki kez de kalesinde Alp’le net gol pozisyonu yaşadı. Altan’ın penaltıyı gole çeviremeyişi de, maçın kaderini etkileyen bir başka faktör oldu. 
     Erken gelen gol Siirt Jetpaspor’a ayrı bir kimlik kazandırdı. Orta sahada maçın yıldızı Hamza, hücuma dönük oynamanın ötesinde, savunmaya uyarladığı kadameyle de dikkatleri üzerine çekti. Atilla ise sadece savunmaya dönük göründü. Bu nedenle ev sahibi, rakip kaleye yakın bölümlerde hareket alanı bulamadı. Adanaspor’un rakip kale önüne fazla sokulamayışı ve de son hareketi yapmakta zorlanmasında, Siirt’in savunma blokunu oluşturan Sedat, Abau ve Hanke’nin rolleri büyüktü. Kalede Zoran ise günün bir diğer başarılı ismiydi. Adanaspor, kötü oyununun, şuursuz futbolunun faturasını ödedi. Orta sahada Altan ve Volkan’ın dışında takımda sonucu etkileyecek, tribünleri ateşleyecek, maça heyecan katacak düşünceyi taşıyan bir isim yoktu. Löw’ün oyun kurgusunda gözlemlediğimiz bir yanlışlığı oldu. Bir hafta önce Gençlerbirliği karşısında puan toplayan Mohamed, 57 dakika neden kulübede tutuldu Bir diğer olumsuzluk da, Mehmet Ali ve de Cenk gibi golü koklayan kramponun Mohamed’le birlikte aynı çatı altında bekletmiş olmasıydı. Sonuçta Adanaspor’un tüm hesapları alt üst olmakla kalmadı, Siirt aldığı üç puanla hem nefes alma şansını yakaladı, hem de Adanaspor’u yanına düşme hattına çekti. 
     


 SPOR 





























</TEXT>
</DOC>
