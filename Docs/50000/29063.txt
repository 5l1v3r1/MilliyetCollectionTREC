<DOC>
<DOCNO> 29063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/yasam/yas08.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar, televizyonu hamburgere benzetiyor 
</HEADLINE>
<TEXT>

Çocuklar televizyonu içeceklerden kolaya benzetiyor. Cinsiyetini de erkek olarak düşünüyorlar. TV’yi politikacı olarak düşündüklerinde ise akıllarına Ecevit geliyor 
     NESLİHAN CUYAR İstanbul 

     Çocuklar televizyonu yiyeceklerden hamburgere, içeceklerden de kolaya benzetiyor. Cinsiyetini de erkek olarak düşünüyorlar. Haber bültenlerini kaçırmıyorlar, televizyonu politikacı olarak düşündüklerinde ise akıllarına Bülent Ecevit geliyor. Benzemek istedikleri liderin de Atatürk olduğunu söylüyorlar. 
     İstanbul Üniversitesi İletişim Fakültesi Akademik Medya ve Kamuoyu Araştırmaları Grubu AKADEMEDYA tarafından İ.Ü. Halkla İlişkiler Bölüm Başkanı Prof. Dr. Nükhet Güz, Radyo Televizyon Bölüm Başkanı Simten Gündeş, Yrd. Doç. Dr. Seher Er ve araştırma görevlisi Fatma Kamiloğlu’nun başkanlığında yapılan "Televizyon ve Çocuk" konulu araştırmada çocukların televizyonu sevdikleriyle özdeşleştirdikleri belirlendi. Yaşları 6 ile 14 arasında değişen 260’ı erkek, 242’si kız toplam 502 ilköğretim öğrencisiyle 2001 Mart ve Nisan aylarında yüz yüze görüşülerek yapılan araştırmada çocukların televizyonu nasıl değerlendirdikleri, nasıl etkilendikleri, ne tür programlarla ilgilendikleri saptandı. 
     Buna göre, çocuklar televizyonu insan olarak düşündüğünde yüzde 53.8’i cinsiyetini erkek, yüzde 40.6’sı kadın olarak görüyor. Televizyonu insan olarak kime benzettikleri sorulan çocukların çoğunluğu sevdiği kişileri söylüyor. Çocukların yüzde 8’i arkadaşlarına, yüzde 5.6’sı öğretmenlerine benzetiyor. Aileden bir ferte benzetmeleri istendiğinde ise yüzde 21.7’si "babama", yüzde 12.2’si ise "anneme" diyor. 
     Televizyonu bir politikacıya benzetmeleri istenen çocuklardan yüzde 14.3’ü "Bülent Ecevit" derken, yüzde 6.2’si "Ahmet Necdet Sezer", yüzde 5.8’i de "Süleyman Demirel" karşılığını veriyor. 
     



 YAŞAM 


















</TEXT>
</DOC>
