<DOC>
<DOCNO> 28193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/yasam/yas02.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace, polisi yine fena atlattı 
</HEADLINE>
<TEXT>

İki gruba ayrılan eylemcilerden bir bölümü 'basın açıklaması'yla polisi 'oyalarken' diğerleri Conrad Otel'e pankartlarını asıyordu 
     ESRA KURT İstanbul 

     Çevre örgütü Greenpeace üyeleri, dün Conrad Otel'de, Hazar bölgesindeki petrol ve doğalgaz yatırımları konusunda görüşmeler yapan Shell, BP ve Chevron gibi dev petrol şirketlerine karşı eylem yapmak için harekete geçti. 
     Dünya petrol devlerinin katıldığı, 'Üç Denizin Hikayesi Dünya Enerjisiyle Bütünleşme' toplantısını protesto etmek için otel önüne gelen sekiz eylemci basın açıklaması yapmak istedi. 
     
     Polis hazırlığını yapmıştı 
     Ancak eylemi önceden haber alan polis Greenpeace üyelerini yaka paça gözaltına alındı. Gözaltına alınanlardan Greenpeace Akdeniz Bölge Ofisi Sorumlusu Melda Keskin, polisin kolları arasında şöyle bağırıyordu "Petrol, dünyayı mahvediyor. Basın açıklaması yapmak istiyorum. " 
     
     Bunlar da nereden çıktı 
     Eylemin bu şekilde sona erdiği düşünülürken, bu kez dört Greenpeace üyesi, otel girişindeki terasa, üzerinde 'Petrolcüler Burada Felaketi Tezgahlıyor' yazılı bir pankart astı. Polis eylemcilere ancak, otelin içinden bir kat yukarı çıkıp, arkadaki bahçenin merdivenlerini tırmanarak ulaşabildi. Buraya geceden ya da sabah çok erken saatlerde gelmiş olabilecekleri tahmin edilen dört eylemci de diğer arkadaşları gibi pankartlarıyla birlikte gözaltına alındı. 
     



 YAŞAM 























</TEXT>
</DOC>
