<DOC>
<DOCNO> 21434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur22.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Derviş'in tereddütü olduğunu sanmıyorum" 
</HEADLINE>
<TEXT>

     Başbakan Bülent Ecevit, ekonomiden sorumlu Devlet Bakanı Kemal Derviş'in ''bir tereddütünün olduğunu sanmadığını'' belirterek, ''Sıkıntıyı geride bırakabilirsek çok kısa bir zaman içinde Türkiye, çok sağlıklı bir ekonomik düzene kavuşacaktır'' dedi. 
     Ecevit, Beyaz Enerji soruşturması çerçevesinde yürütülen tartışmalarla ilgili olarak Adalet Bakanı Hikmet Sami Türk ile görüşeceğini söyledi. Ecevit, Hatay Valiliği'nde, Adana Valisi ve Kriz Masası Başkanı Oğuz Kağan Köksal'dan, sel felaketinin boyutlarına ilişkin bilgi aldıktan sonra gazetecilerin sorularını yanıtladı. 
     Devlet Bakanı ve Başbakan Yardımcısı, ANAP Genel Başkanı Mesut Yılmaz ile Ankara DGM Cumhuriyet Savcısı Talat Şalk arasındaki tartışma anımsatılarak, bunun, yargıya güveni sarsıp sarsmayacağının sorulması üzerine Ecevit, bu polemikten çok rahatsız olduğunu söyledi. 
     Türkiye'de ve bütün demokratik ülkelerde yargının belli bir üslubu olduğunu ifade eden Ecevit, ancak son haftalarda bu üslubun dışına çıkıldığını belirtti. Ecevit, ''O bakımdan üzgünüm. Bu tür konularda, gerekli özenin gösterilmesi gerekir.'' dedi. 
     ''Savcı Şalk hakkında Adalet Bakanı Hikmet Sami Türk'ün de, bazı rahatsızlıkları olduğunu söylemişsiniz. Şalk hakkında bir işlem yapılacak mı '' sorusuna Ecevit, ''Sayın Adalet Bakanı'nın o konuda ne söylediğine ilişkin bir görüş belirtmedim. Kendisi ile ilk fırsatta görüşeceğim'' karşılığını verdi. 
     Başbakan Ecevit, Yılmaz'ın partisinin grup toplantısında Şalk'a yanıt verdiğini anımsatarak ''Siyasetle yargı karşı karşıya mı geliyor '' diye soran gazeteciye, ''O konuda söyleyeceğimi söyledim. Daha fazla polemiğe girmek istemiyorum. Çok hassas, üzücü bir konu'' yanıtını verdi. 
     Ecevit, IMF'nin Türkiye'ye vermeyi planladığı kredinin bugün onaylanacağı belirtilerek, Türk ekonomisinin bundan sonraki gidişatına ilişkin görüşünün sorulması üzerine şunları söyledi 
     ''Türkiye'nin çok geniş ekonomik olanakları var. Hem doğal zenginlikleri bakımından, deneyimli işadamları bakımından, hem de çalışkan işçisi bakımından, hem de jeopolitik bakımdan, Türkiye'nin olağanüstü olanakları vardır. Eğer son aylardaki, ekonomik sıkıntıyı geride bırakabilirsek çok kısa bir zaman içinde Türkiye, çok sağlıklı bir ekonomik düzene kavuşacaktır. Buna kesinlikle inanıyorum. Bu konuda kimsenin kuşku duymasına da gerek yok. '' 
     Ecevit, ekonomiden sorumlu Devlet Bakanı Kemal Derviş'in, Financial Times gazetesine verdiği demeçle ilgili bir soru üzerine Bakan Derviş'in bu açıklamayı gazetecilerin sorusu üzerine yaptığını belirtti. Ortada herhangi bir sorun bulunmadığını, TBMM'nin hiçbir ülkede görülmemiş süratle reform yasalarını çıkartmak için çalıştığını kaydeden Ecevit, ''Onun için Sayın Derviş'in, bu konuda herhangi bir tereddütü olduğunu sanmıyorum'' diye konuştu. 
     Derviş'in neden böyle bir beyanat verme gereğini duyduğuna ilişkin soruya Ecevit, ''Bilemiyorum'' karşılığını verdi. 
     
     
     






</TEXT>
</DOC>
