<DOC>
<DOCNO> 15324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/siyaset/siy03.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da bunlar konuşuluyor 
</HEADLINE>
<TEXT>

     Ayhan Aydemir 

     FP'li 16 vekile PKK fezlekesi 
     Kapatma davası süren FP, partiye mensup 16 milletvekili hakkında hazırlanan PKK fezlekesiyle neye uğradığını şaşırdı. Mehmet Bekaroğlu ve Yasin Hatipoğlu'nun da aralarında olduğu vekiller hakkında hazırlanan fezlekede, milletvekillerinin PKK'ya yardım ve yataklık yaptığı belirtilerek, dokunulmazlıklarının kaldırılması istendi. Fezleke üzerine suçlarını araştırmaya başlayan milletvekillerinin, Meclis'e gelen bir grup sanatçının "düşünceye özgürlük kampanyası" çerçevesinde hazırladığı bir metne imza attıkları ortaya çıktı. 
     
     Ya Bağdat ya da Londra... 
     Dışişlerinde Büyükelçilik alt kadroları için yapılan atamalar Köşk'ün imzasını bekliyor. Tayin bekleyenler, Bağdat, Londra, Paris yolcusu. Çoğu bu atamaların Sezer'den döneceği kanısında. Dışişleri kulislerinde, Sezer'in kararnameyi Anayasa'nın eşitlik ilkesine uymadığı için geri göndereceği konuşuluyor. Gerekçe ise herkes ya Londra'ya ya da Bağdat'a gitmeli. 
     
     Fuları dert oldu 
     Avrupa Komisyonu Türkiye Temsilcisi Büyükelçi Karen Fogg, PKK simgesi renkli fularla kürsüye çıktığı iddialarına fena içerledi. Fogg, "Emniyete bile sordum" diyerek yaptığı savunmada şöyle dedi "Sözü edilen fular, söylenen renklerde olmayıp, ilkbahar koleksiyonlarının gözde rengi limoni sarı ipek fon üzerine, ağırlıklı olarak siyah, siklamen, portakal ve bej renklerinde, ekspresyonist dönemi anımsatan fırça darbeleriyle bezenmiştir. Danıştığım kişiler bir emniyet görevlisi dahil olmak üzere , böylesine bir renk cümbüşünü PKK simgesi olarak nitelendirmenin iyi niyetle bağdaşmayacağı noktasında birleştiler." 
     
     Al sana kaynak SAKALLI PARA 
     Başbakanlık binasında hummalı çalışmalar sürüyor. Ekonomiyi rahatlatacak kaynak arayışı sürerken bakanlar arasında bile konuşulan "sakallı para" deyimi herkesi merak içinde bıraktı. Hükümet iç kaynak yollarını da ararken Başbakanlık koridorlarında bürokratların sağ ellerini yüzlerine sürerek "Sakallı para... Bunlarda para çok... Al sana kaynak" demelerinin ardında Refahlı belediyelerin olduğu ortaya çıktı. Özellikle Refahyol döneminde Sultanbeyli gibi bölgelerde çok fazla imarsız bölgeler kurulmuş. Şimdi iç kaynak arayışında olan hükümet, "sakallı para" deyimini kullanarak bu imarsız yerleşim birimlerinin peşine düştü. 
     


 SİYASET 













</TEXT>
</DOC>
