<DOC>
<DOCNO> 36351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/yasam/yas07.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Söke’de kaza dehşeti 
</HEADLINE>
<TEXT>

Minibüsle çarpışarak alev alan otomobilde iki kadın ile bir bebek yanarak can verdi 
     YILMAZ ÖLMEZ Aydın DHA 

     Aydın - Söke karayolunda meydana gelen trafik kazasında minibüsle çarpışan İstanbul plakalı otomobil alev aldı. Kazada kimlikleri henüz belirlenemeyen iki kadınla bir bebek yanarak öldü. 
     Kaza, Argavlı köyü yakınlarındaki taşocakları mevkiinde dün saat 16.30 sıralarında meydana geldi. Söke yönüne giden 34 LG 186 plakalı özel otomobil, hatalı sollama sonucu karşı yönden gelen Söke Birlik Otobüs İşletmeleri’ne ait Ümit Serpen yönetimindeki 09 S 0116 plakalı minibüse çarptı. Çarpmanın etkisiyle alev alan otomobilin kadın sürücüsüyle ön koltukta oturan bir kadın ve arka koltuktaki bir bebek yanarak yaşamlarını yitirdi. 
     
     Kimlikleri belirlenemedi 
     Kazada minibüsün sürücüsü Serpen ile yanında bulunan Şengül Savran hafif yaralandı. Kazanın ardından olay yerine gelen trafik ekipleri, yolu bir süre için trafiğe kapattı. Ekipler, özel otomobilde yanarak yaşamlarını yitiren üç kişinin kimliklerini tespit etmek için çalışmalara başladı. 
     



 YAŞAM 















</TEXT>
</DOC>
