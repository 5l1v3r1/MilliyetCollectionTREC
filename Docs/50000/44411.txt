<DOC>
<DOCNO> 44411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sontur14.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş "Anayasa değişlikleri hortumcu ve bölücülere yaradı" 
</HEADLINE>
<TEXT>

     Eski Yargıtay Cumhuriyet Başsavcısı Vural Savaş, Anayasa'da yapılan değişikliklerle ilgili olarak ''Anayasa'da yapılan bazı değişiklikler, maalesef daha çok hortumcuların, bölücülerin, irtica yanlılarının daha serbest faaliyet göstermelerine neden olacak'' dedi. 
     3. Sanat, El Sanatları ve Kitap Fuarı'nda, Atatürkcü Düşünce 
     Derneği Antalya Şubesi tarafından düzenlenen imza gününde ''Militan Demokrasi'' adlı kitabını okurları için imzalayan eski Yargıtay Cumhuriyet Başsavcısı Vural Savaş, gazetecilerin Anayasa değişikliğiyle ilgili sorularını yanıtladı. 
     Anayasa'da yapılan 37 maddelik değişiklikte, beğenilecek ve beğenilmeyecek hususlar bulunduğuna dikkati çeken Savaş, şunları söyledi 
     ''Ben vatandaşımızın, daha doğrusu ülkemizin asıl dertlerini biliyorum. Hortumculuk, terör, anarşi, iktisadi dertler... Yasal Anayasa değişiklikleri, Vatandaşların bu dertlerini artıracak mı, azaltacak mı ona bakarım. Genel olarak söyleyeyim. Bana sorarsanız, bu değişikliklerin önemli bir kesimi, bu saydığım hususlarda dertlerimizi daha da artıracak nitelikte. İnşallah ben yanılıyorumdur.'' Savaş, gazetecilerin ''Anayasa'nın tamamı mı değişmeliydi '' sorusu üzerine ise şunları kaydetti 
     ''Tamamının değişmesi değil. Anayasa nasıl değişecek Militan Demokrasi kitabımı bunun için yazdım. Yani yapılan değişiklikler, demokrasimizi daha iyi koruyabileceğimize hizmet edecekse, suçlarla, özellikle bu ekonomik suçlarla, hortumcularla, bölücülerle, irtica yanlılarıyla daha iyi mücadele etmemizi sağlayacaksa bence iyidir. Ama bunların dördünü birden azdıracak nitelikteyse, -İnşallah ben yanılıyorumdur-, benim böyle bir şeyi beğenmeme imkan yok. Bazı değişiklikler maalesef daha çok hortumcuların, bölücülerin, irtica yanlılarının daha serbest faaliyet göstermelerine neden olacak. Ve bunun sakıncaları ileride daha iyi anlaşılacak.'' Vural Savaş'ın ''Militan Demokrasi'' adlı kitabının imza gününe gelen Antalya Büyükşehir Belediye Başkanı Bekin Kumbul da Savaş'la bir süre sohbet etti. 
     






</TEXT>
</DOC>
