<DOC>
<DOCNO> 10745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/soneko02.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazot ticareti yeniden başladı 
</HEADLINE>
<TEXT>

     Irak'ın kuzeyinden kamyonlarla yapılan mazot ticareti yeniden başlatıldı. 
     Şırnak'ın Silopi ilçesi yakınlarındaki Habur Sınır Kapısı'ndan Irak'ın kuzeyine kamyonlarla yapılan ancak, Merkez Bankası'nın ''dalgalı kur sistemine'' geçişi nedeniyle yaklaşık 15 gün önce durdurulan mazot ticareti yeniden başlatıldı. 
     Türkiye Petrolleri Uluslararası Şirketi TPIC yetkilileri, dalgalı kur sistemine geçişle birlikte kamyoncuların zarar etmesini önlemek amacıyla Şırnak Valliği'nce mazot ticaretinin durdurulduğunu hatırlattılar. 
     Kamyonculardan aldıkları mazotun litre fiyatını 249 bin liradan 275 bin liraya yükseltmeleri nedeniyle kamyoncuların zarar etmesini engellediklerini belirten TPIC yetkilileri, şöyle dediler ''Şırnak Valiliği, mazotun litre fiyatı arttırılınca kamyonculara uygunluk belgesi vererek mazot ticaretini yeniden başlattı. Ticaret yeniden 15 gün önceki haline döndü. Günde yaklaşık 400 kamyon mazot getiriyor. Her kamyonun 4 ton mazot getirme hakkı var. Gelen mazotu satın alarak, işleyip iç piyasaya satıyoruz.'' 




</TEXT>
</DOC>
