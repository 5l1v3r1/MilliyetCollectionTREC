<DOC>
<DOCNO> 26742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/guncel/gun15.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Göçükte ilk ceset 
     Sivas'ın Kangal ilçesindeki Demir Export kömür işletmelerinde dört gün önce meydana gelen göçüğün altında kalan dört operatörden Mehmet Demir'in cesedine 34. metrede ulaşılabildi. Demir'in cenazesinin otopsiden sonra ailesine teslim edileceği bildirildi. Göçük altındaki operatörler Osman Karataş, Hacı Ömer Çay ile Haydar Yıldız'a ulaşma çalışmalarının da sürdüğü kaydedildi. 
     
     İki genç boğuldu 
     Sarıyer ve Pendik'te iki çocuk boğularak öldü. İl Jandarma Komutanlığı'ndan alınan bilgiye göre, Sarıyer Kilyos'ta denize giren Serhat Baba 16 , iyi yüzme bilmemesi nedeniyle boğularak can verdi. Pendik'in Kurtdoğmuş köyünde gölete giren Ramazan Yıldız da 15 boğularak hayatını kaybetti. 
     
     Avda babasını vurdu 
     Kocaeli'nin Gebze ilçesi Köseler köyünde yaban domuzu avına çıkan 26 yaşındaki Necati Ercan, yanlışlıkla babası Mehmet Ercan'ı öldürdü. Kendi tarlalarında gece ava çıkan baba ile oğul, domuz beklemeye başladı. Bu sırada Mehmet Ercan, oğlundan habersiz yer değiştirdi. Çalıların kıpırdadığını fark eden Necati Ercan ateş açınca, babasını vurdu. Mehmet Ercan olay yerinde ölürken, oğlu gözaltına alındı. 
     
     Bebeğini terk etti 
     Eminönü Atik İbrahim Paşa Camii'nin kadınlar tuvaletinde vatandaşlarca üç günlük bir bebek bulundu. Vatandaşların haber vermesi üzerine polis bebeği alarak, Haseki Devlet Hastanesi’ne götürdü. Hastane personelince Cemile adı verilen bebek, bir hafta önce Bağcılar'da bulunan 15 günlük Ömür adlı bebeğin yanına konuldu. 
     
     İnternete indirim 
     Türk Telekom, kontör atış periyotlarında yaptığı düzenlemeyle internet kullanım ücretlerinde indirime gitti. Türk Telekom’dan yapılan açıklamaya göre, 145, 0822 ve 200'lü numaralarda normal saatlerde 324 saniyede atan kontörün, 360 saniyeye çıkarıldığını bildirildi. Bu ayarlamayla kullanıcıların internet ücretlerinde yüzde 10 civarında tasarruf yapacakları tahmin ediliyor. 
     



 GÜNCEL 



















</TEXT>
</DOC>
