<DOC>
<DOCNO> 27257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/gun07.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 10 Sami CEZAEVİNDE 
</HEADLINE>
<TEXT>

DGM'nin tutukladığı Egebank'ın eski genel müdürü Sami Erdem Yüzde 10 Sami , "Murakıplar bana taktı" dedi 
     SEMRA PELEK İstanbul 

     Tasarruf Mevduatı Sigorta Fonu'na devredilen Egebank'taki usulsüzlüklere ilişkin soruşturmada adı geçen bankanın eski genel müdürü Sami Erdem, İstanbul DGM'ce tutuklandı. Murakıp raporlarındaki suçlamaları kabul etmeyen Erdem, "Ben namuslu bir insanım. Murakıplar bana takmış" dedi. 
     Kamuoyunda "Yüzde 10 Sami" olarak da tanınan Erdem, İstanbul DGM'nin talimatıyla önceki gün Ankara'da gözaltına alındı. İstanbul'a getirilen Erdem, geceyi Mali Şube'de geçirdi. Erdem, işlemlerinin tamamlanmasının ardından DGM Cumhuriyet Savcılığı'na sevk edildi. 
     
     Suçlamaları kabul etmedi 
     Murat Demirel ve Hüseyin Bayraktar'ın yargılandığı Egebank davasında dosyası ayrılan Erdem, DGM Cumhuriyet Savcısı Ercan Cengiz'e ifade verdi. Erdem'in, Bayraktar döneminde verilen usulsüz kredilerle bankanın Demirel'e satışı sırasındaki yolsuzluk iddialarıyla ilgili olarak sorgulandığı öğrenildi. Bayraktar döneminde Genel Müdürlük yapan ve bankanın yüzde 10 hissedarı olan Erdem'in ifadesinde iddiaları kabul etmediği kaydedildi. 
     Erdem'in, "Ben iyi bir bankacı ve namuslu bir insanım. Yaptığım her şey yasalara uygundur. Murakıplar bana takmış" dediği bildirildi. 
     Erdem, sorgusunun ardından sevk edildiği mahkemece "cürüm işlemek için çete oluşturmak" ve "dolandırıcılık" suçlarından tutuklanarak, Kartal Özel Tip Kapalı Cezaevi'ne gönderildi. 
     



 GÜNCEL 























</TEXT>
</DOC>
