<DOC>
<DOCNO> 12402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/soneko22.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai'nin kurucusu öldü 
</HEADLINE>
<TEXT>

     ''Güney Kore Mucizesi''nin baş mimarlarından, Hyundai'nin kurucusu Çung Ju-yung öldü. 
     Hyundai sözcüsü Oh Dong-soo, Ağustos ayından beri yaşlılığa bağlı rahatsızlıkla nedeniyle hastanede bulunan Çung'un bugün hayatını yitirdiğini söyledi. Çung, 86 yaşındaydı. 
     Güney Kore'nin ekonomik kalkınmasına yaptığı katkılar kadar, ülkenin ekonomik ve siyasi yaşamına hakim olan yolsuzlukların ve iş dost kayırmacılığının simgesi olarak da tanınan Çung Ju-yung, kurduğu imparatorluğun, yani, Güney Kore'nin en büyük holdingi olan Hyundai çöküşe girdiği bir dönemde bu dünyadan ayrıldı. 
     Uzun ekonomik canlanma ve büyüme yıllarından sonra Güney Kore ekonomisinin 1990'lı yıllarda girdiği ekonomik güçlükleri atlatacak esnekliği gösteremeyen Hyundai, içine düştüğü likidite krizini aşamayarak parçalanmaya başlamış, bu parçalanma, holdingin çeşitli parçalarının yönetimini üstlenen Çung'un oğulları arasında çıkan miras kavgası ve hesaplaşmalarla ''beyaz dizi'' benzeri medyatik bir boyut kazanmıştı. 
     İş hayatına ailesinin ineğini satıp aldığı parayla evden kaçarak ticarete atılarak başlayan Çung, Kuzey ve Güney Kore arasındaki ilişkilerin yumuşamasında da önemli gayret göstermişti. Hayatının son yıllarında kurduğu imparatorluğu temellerinin sarsıldığını gören Çung Yu-jung, değişik iş kollarında tam 170 bin kişi çalştıran Hyundai holdinginin yönetiminden ayrılmış olmakla birlikte, son aylara dek, bağlı şirketlerin politikalarında hatırı sayılır bir etki sahibiydi. 




</TEXT>
</DOC>
