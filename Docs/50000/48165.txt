<DOC>
<DOCNO> 48165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun03.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin silahlanıyor...Şarbon, ebola ve uranyum satın aldı... 
</HEADLINE>
<TEXT>

     Afganistan'da saklanan Suudi asıllı terörist Usame Bin Ladin ve örgütü El Kaide'nin, şarbon örnekleri, Ebola virüsü, felç edici Botulinum bakterisi, Salmonella ve uranyum ile silahlandığı, ayrıca, Bin Ladin'in, ABD gibi, taşınabilir bir ''nükleer çanta'' elde etmeye çalıştığı iddia edildi. 
     Amerikan San Francisco Chronicle gazetesi, Mısır'da iki yıl önce görülen bir terör davasında, İslami Cihat örgütünün askeri komutanı ve Bin Ladin'in sağ kolu Eyman El Zevahiri'nin iki numaralı adamı Ahmed Salamah Mabruk'un, Bin Ladin'in, biyolojik ve kimyasal silahlar satın aldığını ve bunları, 100'den fazla Amerikan ve İsrail hedefine karşı kullanmayı planladığını söylediğini yazdı. 
     San Francisco Chronicle, Mabruk'un ifadesine göre, Bin Ladin'in elinde, Ebola ve nükleer saldırı amaçlı kullanılacak düzeyde uranyum bulunduğunu bildirdi. 
     Gazete, bu yıl ABD'de görülen bir başka terör davasında da Bin Ladin'in bir adamının, nükleer silah yapımı için zenginleştirilmiş uranyum almak üzere, karaborsadan bazı kişilerle buluştuğunu, bir başka El Kaide mensubunun ise kimyasal silahların, El Kaide kamplarındaki köpekler ve tavşanlar üzerinde denendiğini ifade ettiğini yazdı. 
     
     Doğu Avrupa ve... 

     Gazete, Mabruk'un, Arapça yayınlanan El Hayat gazetesine verdiği demeçte, El Kaide'nin kimyasal ve biyolojik silahlarını Doğu Avrupa'dan aldığını söylediğini de kaydetti. 
     Habere göre Mabruk, bu materyallerin, postayla ve posta ücreti dahil 3 bin 865 dolar gibi komik bir rakama alındığını da söyledi. 
     Mabruk, teklifin, Doğu Avrupa'daki bazı fabrikalardan, Ebola ve Salmonella'yı Bin Ladin'in yardımcılarına satmak için geldiğini kaydetti. Buna göre, Bin Ladin'in adamları, Güneydoğu Asya'dan ''şarbon örneklerinin'' yanı sıra Çek Cumhuriyeti'ndeki bir laboratuvardan 7 bin 500 dolara, felç edici Botulinum bakterisini aldı. 
     
     Nükleer çanta istiyor 

     Gazetede, Bin Ladin'in, taşınabilir bir nükleer bomba çantası arayışında olduğu da belirtildi. Soğuk savaş döneminde popüler olan nükleer çanta, ABD ve Rusya'nın da elinde bulunuyor. 
     San Francisco Chronicle gazetesi, Rus istihbarat kaynaklarından 1998'de sızan bilgilere göre, 30 milyon dolar nakit para ve 2 ton uyuşturucu karşılığında Bin Ladin'in, Çeçen suç çetelerinin eline geçen Sovyet savaş başlıklarını almaya çalıştığını da iddia etti. Gazete, milenyum kutlamalarında saldırı planlayan ve Kanada'dan ABD'ye giriş yaparken yakalanan Ahmed Ressam adlı Cezayir uyruklu kişinin, ifadelerinde, bazı ofis binalarının havalandırma sistemlerine, sinir sistemini etkileyen siyanid gazı verilmesi planlarından bahsettiğini de yazdı. 
     
</TEXT>
</DOC>
