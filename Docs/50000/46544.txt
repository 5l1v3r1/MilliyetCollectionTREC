<DOC>
<DOCNO> 46544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sonspo11.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın sakatları Ahmet Dursun ve Tamer iyileşiyor... 
</HEADLINE>
<TEXT>

     Beşiktaş'ta, ayağındaki ''stres kırığı'' nedeniyle bir süre önce Almanya'da ameliyat olan Ahmet Dursun, kontrol için yarın yine bu ülkeye gidecek. 
     Sakatlığı nedeniyle uzun süredir takımdan ayrı kalan Ahmet, Almanya'da Dr. Müller Wolfarth tarafından kontrol edilecek. 
     Beşiktaş Kulübü Doktoru Yalçın Yavuzer, Ahmet Dursun'un Almanya'da tedavi olduğunu ve kontrollerinin de yine Wolfarth tarafından yapılmasının daha uygun bulunduğunu belirterek, bu futbolcunun 2 gün sonra İstanbul'a döneceğini söyledi. 
     Dr. Yavuzer, boğaz enfeksiyonuna yakalanan Kjaer ve Stavrum'un tedavilerinin de sürdüğünü kaydederek, ''Her iki futbolcuya da ilaç tedavisi uyguluyoruz. Yimpaş Yozgatspor maçına yetişebilirler. Ancak antrenman eksikleri var'' diye konuştu. 
     Sezon öncesi Almanya kampı sırasında diz bağlarından ciddi biçimde sakatlanan Tamer'in durumuna da değinen Dr. Yavuzer, bu oyuncunun İstanbul Üniversitesi Çapa Tıp Fakültesi'nde kas testlerine tabi tutulduğunu vurgulayarak, ''Testler sonucunda Tamer'in yüzde 85 güçlendiğini gördük. Durumu iyiye gidiyor. Sanıyorum Tamer'i ligin 2. 
     yarısına yetiştireceğiz'' şeklinde konuştu. 
     Bu arada bu sabah takımın antrenmanında sakatlanan Fevzi'nin durumunun önemli olmadığı bildirildi. 
     






</TEXT>
</DOC>
