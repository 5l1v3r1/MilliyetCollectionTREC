<DOC>
<DOCNO> 26431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun17.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ghoramara adası yavaş yavaş Ganj nehrine batıyor 
</HEADLINE>
<TEXT>

     Hindistan'ın doğusundaki Batı Bengal eyaletinde bulunan Ghoramara Adası, adayı çevreleyen Ganj nehrine yavaş yavaş ''batıyor.'' 
     Palmiye ağaçlarıyla kaplı 12 kilometrekare büyüklüğündeki ada sakinlerinden sekiz çocuk babası Şeyh İsmail, adanın Bengal Körfezi'ne kavuşan Ganj nehrine ''batmasıyla'' ilgili duygularını, ''Bize ne olduğunu bilmiyorum. Gençliğimde ada şimdikinin iki katı büyüklüğündeydi'' diye dile getirdi. 
     Hükümet yetkilileri, eyalet başkenti Kalküta'nın yaklaşık 95 kilometre güneybatısındaki adanın 10 ila 15 yıl içinde Ganj tarafından yutulmasına ilişkin farklı görüşler öne sürerken, üzerinde 5 bin kişinin yaşadığı adanın ''batışının'' asıl nedeni olarak suyun getirdiği kum ya da çamur seviyesindeki yükseliş görülüyor. Eyalet yetkilisi Dipak Kumar Kanungo, Ganj'daki çamur tortusunun nehir yatağında yükseldiğini, sert akıntılar ve yağmurların Ghoramara'yı koruyan toprak seti yiyip bitirdiğini söyledi. ''Toprak setleri güçlendirmeye ve ada yakınında nehirdeki çamuru tarakla temizlemeye ihtiyacımız var'' diye konuşan Kanungo, ancak eyalet hükümetinin ''milyonlarca rupiye'' malolacak yüksek toprak setler oluşturmak ya da tarama işlemini yapmak için yeterli parası olmadığını kaydetti. 
     Kanungo, çatıları sazlıkla kaplı kerpiç evlerin bulunduğu adayı korumak için gerekli önlemler hemen alınmazsa, adanın varlığının şüpheli hale geleceğini söyledi. Ghoramara'daki yetkililerden Arunjit Jana da, ''Hükümetteki herkesten toprak setleri güçlendirmesini istedik, ancak onlar hiçbir şey yapmadı. Her muson yağmurlarında sular setlerin üzerinden akıyor ve ada parça parça sulara batıyor'' dedi. Yetkililere göre, Ghoramara sakinlerinden birçoğu son yıllarda adayı terkederek yakındaki 200 bin nüfuslu Sagar Adası'na ya da anakaraya göçtü. Jana, ''Her musonda adanın bir parçası kayboluyor. On yıl önce, adada 10 binden fazla insan yaşıyordu'' diye konuştu. 







</TEXT>
</DOC>
