<DOC>
<DOCNO> 41837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur18.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanında olağanüstü güvenlik önlemleri 
</HEADLINE>
<TEXT>

     Atatürk Havalimanı Mülki İdare Amiri Saim Eskioğlu, Taksim ve ABD'de meydana gelen terör eylemlerinden sonra Atatürk Havalimanı'nda güvenliğin en üst düzeyde artırıldığını bildirdi. 
     Eskioğlu, yaptığı açıklamada, son terör eylemlerinden sonra İçişleri Bakanlığı'ndan gelen direktifler doğrultusunda Atatürk Havalimanı'nın giriş kapılarında yapılan sondaj usulü araç aramalarının oranının yükseltildiğini ve terörle mücadele eden bütün ülkelerin önem verdikleri profil etüdüne dikkat edildiğini söyledi. 
     Terminal girişinde X-Ray cihazıyla aramanın yanı sıra caydırıcı olması açısından elle aramanın yaygınlaştırıldığını anlatan Eskioğlu, kapı detektörlerindeki hassasiyet oranının da artırıldığını kaydetti. 
     Son dönemde kolaylığı geri planda bıraktıklarını ve güvenliği öne çıkardıklarını ifade eden Eskioğlu, bunun yanı sıra aprondaki güvenlik ve terminal içindeki sivil ekip sayısının artırıldığını dile getirdi. 
     Çalışan personelin denetiminin sıklaştırıldığını ve çalışma sürelerinin uzatıldığını, izinde olan güvenlik personelinin de göreve çağrıldığını kaydeden Eskioğlu, şöyle dedi 
     ''Atatürk Havalimanı'nda, iç ve dış hatlarda olmak üzere 1200 polis memuru, 180 gümrük muhafaza memuru, 150 jandarma, 300 Devlet Hava Meydanları İşletmesi DHMİ özel güvenliği ve 400 TAV Özel güvenlik elemanı görev yapıyor. Havalimanı, 500 noktada 24 saat boyunca kameralarla izleniyor. Bu açıdan günde 50 bin kişinin kullandığı Atatürk Havalimanı'nın, Türkiye'de güvenliğin en sıkı tutulduğu, personel, cihaz ve teknik açıdan en üst seviyede bir yer olduğunu söyleyebiliriz.'' 
     Atatürk Havalimanı'ndan kalkan bir uçağa, kaçırmak amacıyla kesici delici ve ateşli bir silahın girmesinin mümkün olmadığını belirten Eskioğlu, ayrıca terminalde güvenlik soruşturmasından geçmeyen hiçbir personelin çalıştırılmadığını ve çalışanların da apron kartında belirtilmeyen bir bölüme giremediğini sözlerine ekledi. 
     
     







</TEXT>
</DOC>
