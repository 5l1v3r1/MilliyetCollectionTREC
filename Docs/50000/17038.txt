<DOC>
<DOCNO> 17038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/yazar/tamer.html </URL>
<DATE> 2001/04/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Artık 3 Türkiye var 
</HEADLINE>
<TEXT>

     "Krizden önce 2 Türkiye vardı. Ülkenin Batısı ile Doğusu, zengini ile yoksulu... Son 2 krizin ardından ise artık 3 Türkiye var " 
     Yukarıdaki analiz tanınmış bir bankacımıza ait. Hürriyet yazarı Serdar Turgut dostumuz sayesinde Öteki Türkiye'yi artık herkes ezbere biliyor da 3. Türkiye de neyin nesi Siz de bu yeni tanım içinde hangi kesimlerin yer aldığını merak ediyorsunuz herhalde... 
     Bankacımıza göre "Mesela şu anda işsiz kalan ve önümüzdeki günlerde sayıları epey artacak olan bir sürü bankacı. Ceplerinde paraları, beyinlerinde birikimleri var. Ama yapacakları iş yok " 
     Sadece işsiz kalan bankacılar mı 
     "Hayır, diğer sektörlerde de geçim sorunu olmayan ancak işini son dönemde kaybetmiş bir sürü birikimli insan var. Bir de bunlara yurtdışında eğitim görmüş, master yapmış 2 dil bilen, aileleri varlıklı olduğu için para sorunu olmayan çakı gibi işsiz gençleri eklerseniz, atıl durumdaki beyinsel kapasitemizin, son krizlerle 3. Türkiye olarak nitelenebilecek boyutlara geldiğini söyleyebiliriz." 
     Bendeniz haddimi bilirim. Bu tür analizler hakkında fikir yürütmeye kalkmam. Zaten Öteki Türkiye'nin yaratıcısı sevgili Serdar Turgut dururken, kimse benim söylediğime itibar da etmez. 
     Temennim, bankacımızın 3. Türkiyesi'nde yer alan kesimin, mümkün olan en kısa zamanda ekonomik hayatımızın içinde yer alarak eritilmesi. 
     
Eksik olan, programın halk diline tercümesi      E - posta yollayan okurumuz H. Hüseyin Mutlu, çok önemli bir noktanın altını çiziyor 
     "Ekonomik program açıklandı. Sayın Derviş'in programı takdiminde belirttiği gibi, programın başarılı olmasında, 'mutlak halk desteği' çok önemli. Ancak yapılması gereken ve kanımca eksik kalan bir husus var Programın halk diline tercümesi. 
     Köydeki, kentteki, gurbetteki, varoştaki tüm halk kitleleri... 
     Yoksul - zengin, işli - işsiz, eğitimli - eğitimsiz her konudaki halk kitleleri... 
     65 milyon Türk önce programı anlasın. Anlasın ki, programa inanabilsin. İnansın ki, umut ve heyecan uyandıran kitle psikolojisi oluşsun. İşte o zaman, halk kitlelerinin mutlak gücü, programın arkasında mutlak destek olarak yer alacaktır. 
     Programın halk diline tercümesi, yazılı ve görsel basında belli bir süre, tekrar tekrar halka sunulmalıdır. Programı hazırlayan beyinler, ne demek istediklerini yalın, basit, anlaşılabilir, somut, örneklemeli, şematik izahlı vs ifade yöntemleri üzerine kafa yormalılar. Ve bunu zaman geçirmeden hemen yapmalılar. 
     Her ne kadar aralarında fark olduğu ima edilmiş olsa da, icrası için bu programı Newyork Filarmoni Orkestrası'nın anlaması kadar, Dinar Belediye Bandosu'nun da anlaması gerektiği inancındayım." 
     Programın başarıya ulaşması için gecesini gündüzüne katanların dikkatine... 
     
Çörtük'lü Bolu Tüneli, Manş Tüneli'nden pahalı      Emlakbank'ın Bayındır Grubu'nun sahibi Kamuran Çörtük'ten 19 milyon dolarlık alacağı için haciz yoluyla takibe geçtiğini, Radikal'de Funda Özkan yazdı. Yazıda değişik tünellerin birim fiyatlarıyla ilgili çarpıcı bilgiler de var. Örneğin Norveç'teki Laerdal Tüneli'nin birim fiyatı 5 bin dolar, ABD Virginia Tüneli'nin birim fiyatı 5400 dolarken, devr - i Süleyman'la devr - i Mesut'un eşzamanlı saadetlerinde Bayındır İnşaat'ın sonradan ortak edildiği Bolu Tüneli'nin birim maliyeti sıkı durun tam 122 bin dolar. 
     Diyebilirsiniz ki Bolu Tüneli'nin teknolojisi daha yüksek, zemin durumu farklı olabilir. Ben de size o zaman yine Funda'nın yazısından teknoloji harikası Manş Tüneli'nin birim fiyatının bile bizim Bolu Tüneli'nden 10 bin dolar daha ucuz olduğunu hatırlatırım. 
     Evet efendiiiim 
     Fransa ile İngiltere'yi deniz altından birbirine bağlayan Manş Tüneli'nin birim fiyatı 112 bin dolar. 
     Bolu Tüneli'ninki 122 bin dolar. Vaa mı itirazı olan 
     
     





MHP ve hükümet 


Lalesiz devir... 


İşçiden fedakarlık 


Milletvekili giremez 


Çanlar, Galatasaray için çalıyormuş 


"İsterseniz hilafeti bile getirebilirsiniz .." 


Iskalanan artılar 


Önce insan 


KKTC’de aynı dert 


"Bankacılık sırrı " 


Ucuz popülizmin miras yedileri 


Aslolan hayattır 2 


JFK operasyonu 


Artık 3 Türkiye var 


Davanızı takip edin 


Morali bozulan köylü "Sana" bile almaz oldu 


</TEXT>
</DOC>
