<DOC>
<DOCNO> 29544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur16.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'dan Olağanüstü Hal'e 4 ay daha uzatma kararı... 
</HEADLINE>
<TEXT>

     Milli Güvenlik Kurulu'nun MGK halen Diyarbakır, Hakkari, Şırnak ve Tunceli'de devam eden Olağanüstü Hal uygulamasının 30 Temmuz 2001 tarihinden geçerli olmak üzere 4 ay daha uzatılmasını uygun bulunarak, bu görüşün Bakanlar Kurulu'na bildirilmesine karar verdiği bildirildi. 
     MGK Genel Sekreterliği'nden yapılan açıklamaya göre MGK Bildirisi şöyle 
     ''Milli Güvenlik Kurulu, 29 Haziran 2001 tarihinde Sayın Cumhurbaşkanı başkanlığında, Başbakan, Genelkurmay Başkanı, Kurul Üyesi Bakanlar, Kuvvet Komutanları, Jandarma Genel Komutanı ve MGK Genel Sekreteri'nin iştirakleriyle Çankaya Cumhurbaşkanlığı Köşkü'nde aylık olağan toplantısını yapmıştır. 
     Toplantıya Devlet Bakanı ve Başbakan Yardımcıları Devlet Bahçeli, H. Hüsamettin Özkan ve Mesut Yılmaz da katılmışlardır. 
     Kurul'un toplantısında, ülke genelindeki güvenlik ve asayiş durumu ile bunu etkileyen iç ve dış gelişmeler gözden geçirilmiştir. Bu çerçevede, halen Diyarbakır, Hakkari, Şırnak ve Tunceli illerinde devam eden Olağanüstü Hal uygulamasının 30 Temmuz 2001 tarihinden geçerli olmak üzere 4 ay daha uzatılması uygun bulunarak, bu görüşün Bakanlar Kurulu'na bildirilmesine karar verilmiştir. 
     Toplantıda geçen bir aylık dönemde meydana gelen önemli dış politik gelişmeler de değerlendirilmiş, bu bağlamda Karadeniz'e sahildar devletlerin Deniz Kuvvetleri arasında işbirliği amacıyla oluşturulan Karadeniz Deniz İşbirliği Görev Grubu BLACKSEAFOR hakkında Kurul'a bilgi sunulmuştur.'' 






</TEXT>
</DOC>
