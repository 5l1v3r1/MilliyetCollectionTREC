<DOC>
<DOCNO> 46191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur09.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Tezkerenin bugün gündeme alınacağını tahmin ediyorum" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Sürekli Özgürlük'' harekatı ve devamının icrası kapsamında yabancı ülkelere asker gönderme ve asker kabulüne ilişkin hükümet tezkeresinin, bugünkü TBMM gündemine alınacağını tahmin ettiğini söyledi. 
     Bahçeli, ''Bağımsız Kazakistan'a 10 Yıl'' konulu toplantının ardından gazetecilerin sorularını yanıtladı. 
     Bir gazetecinin, ''Afganistan'a müdahale ve sonrasındaki gelişmeler için TBMM'ye bir tezkere gönderildi. Tezkere bugün Genel Kurul'da görüşülecek mi '' sorusunu Bahçeli, ''Dün akşam TBMM Başkanlığı'na verilmiş bulunmaktadır. Bugünkü Meclis gündemine alınacağını tahmin ediyorum'' diye yanıtladı. 
     Bahçeli, tezkerenin kapsamının ne olacağına ilişkin soru üzerine ise ''Muhtemel gelişmeler karşısında Türkiye'nin alması gereken tüm tedbirler düşünülüyor. Tezkerenin mahiyeti de budur'' dedi. 
     Tezkerenin kapsamının genişletilmesinin söz konusu olup olmayacağına ilişkin soruya da Bahçeli, ''Zaten tezkere, geneli kapsayacak anlamda düzenlenmiştir'' karşılığını verdi. 
     Devlet Bahçeli, ''Irak'a veya başka bir ülkeye müdahale durumunda, özellikle hükümetin çekinceleri olduğu belirtiliyor. Sizin bu konudaki görüşünüz nedir '' sorusunun yöneltilmesi üzerine de, ''Afganistan ile sınırlı kalmasını arzu ediyoruz'' dedi. 
     Askeri birlik gönderilip gönderilmeyeceğini soran gazeteciye de Bahçeli, şu aşamada böyle bir şeyin söz konusu olmadığını söyledi. 
     MHP'nin asker gönderme konusundaki tavrının sorulması üzerine de Bahçeli, bunu ''koalisyon ortağı olarak düşünmek'' gerektiğini kaydetti. 
     






</TEXT>
</DOC>
