<DOC>
<DOCNO> 24786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/yazar/cemal.html </URL>
<DATE> 2001/06/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ağları yırtan o muhteşem gol... 
</HEADLINE>
<TEXT>

     Evden kaçmıştım Yıl 1959. Ankara'da yaşıyorduk. Cimbom'un Fener'le İstanbul'da kritik bir maçı vardı. Babam söz vermişti beni götürmek için. İstanbul'a gideceğimiz günü iple çekiyordum. 
     Sonra caydı babam. 
     Çok kızmıştım. 
     Benim gibi Galatasaraylı olan bir çocukluk arkadaşımla sözleştik. Evden kaçıp gizlice maça gidecektik. Bir sabah vakti erken kimselere haber vermeden, en ucuzundan bir Gazanfer Bilge otobüsüne atladık. 
     Ver elini İstanbul... 
     Kırk yıl öncesinde gece maçları daha yok. Akşam vakti olmasına rağmen Mithatpaşa Stadı'nın önü sanki mahşer yeri. Kale arkası tribünü için sıraya girdik. Geceyi yerlerde uyuklayarak geçirmekten başka çaremiz yoktu. 
     Ama her şeye değmişti. 
     Metin Oktay'ın, Kral'ın, Fenerbahçe ağlarını yırtan o muhteşem golünü tam kale arkasından, çok yakından seyretmiştik. Dünyalar bizim olmuştu. Üstelik gol maçın sonucuydu 
     GS 1 - FB 0 
     Şimdi biliyorum. Bazı fanatik Fenerli arkadaşlarım hemen söylenmeye başlar O gol ağları yırtmadı da, ağlar zaten yırtıktı da, o maçtan hemen sonra sizi 4 - 0 hezimete uğratmıştık da... 
     Olabilir. 
     Ama hafızalarda derin bir iz bırakan, Kral'ın o golüydü. Metin Oktay'ın, yani yeşil sahaların o efsanevi santrforunun ağları yırtan muhteşem golüydü, ezeli rekabetin tarihine şanlı bir sayfa ekleyen... Bu sayfayı çerçeveleyip futbol tarihine armağan edense bir meslek büyüğümüzdü 
     İsmet Gümüşdere. 
     Spor fotoğrafçılarının duayeni olan İsmet Gümüşdere'nin son çıkardığı 'Objektif Yalan Söylemez' isimli albümü geçen gün karıştırırken, 1959'da bana heyecan fırtınası yaşatan o günü ve maçı da anımsadım. 
     Aslan Cimbom, kırk yıl önce olduğu gibi kırk yıl sonra da bana güzel günler yaşattı. 
     Özellikle yıl 2000'de. 
     Tam dört kez üst üste Türkiye şampiyonu olan bu takım geçen yıl UEFA Kupası'nı da, Süper Kupa'yı da aldı. 
     Dünya markası oldu. 
     Bu yıl şampiyonluğu Fener'e kaptırdı ama Şampiyonlar Ligi'nde çeyrek finale kadar çıktı. 
     Yani dev başarılar elde etti Cimbom. Çıtayı çok yükseltti. 
     Şimdi bu dönemi özleyecek miyiz Yoksa Cimbom'un bu dönemi yalnızca bir mucize olarak mı kalacak 
     Galatasaray'ın bir yıl önce Kopenhag'da Arsenal'i yenip Avrupa Şampiyonu olduğu muhteşem finali izledikten sonra bu köşede şunları yazmıştım 
     "Başarıyı sürekli kılmanın yolları nedir Başarı nasıl bir alt yapıyla kurumsallaşır Sağlam bir mali bünye nasıl kurulur Unutulmasın, zirve uçuruma en yakın noktadır Akılcı planlama yapılmazsa, zafer sarhoşluğuyla ne olduğunuzu daha anlayamadan bir anda uçuruma yuvarlanırsınız. 
     O yüzden yarını planlamak lazım. Fatih Terim'in dediği gibi, bugünün başarısına mahkum olmamanın ve başarı çıtasını sürekli yükseltmenin kahredici profesyonelliğine yatırım yapmak şarttır." 
     Aradan bir yıl geçti. 
     Bir Galatasaraylı olarak yalnız geçmişle övünmek ya da avunmak istemiyorum. Geçmişi özlemek de istemiyorum. 
     Birkaç dileğim daha var yeni futbol sezonu için. Stadları cehennem yeri olmaktan çıkarmak gerekiyor. Utanç verici, çirkin, sürekli düşmanlık tohumları eken tezahüratlardan elbirliğiyle kurtulmak şart. Bu bakımlardan medyamızın da tiraj ve reyting uğruna bazen benimsediği yakışıksız üslubunu düzeltmesi lazım. Kin ve nefret, yeşil sahalardan yok olmalı. 
     Çünkü spor, barış ve kardeşliğin yarışıdır. Onun için, futbolla futbol serseriliğinin arasına, futbolla terör ve şiddetin arasına, el birliğiyle yüksek bir duvar inşa edelim. 
     İyi pazarlar 
     
     







İşte bilmece 


Yürü - t ya kulum 


Ayla Hanım’a dair 


Ağları yırtan o muhteşem gol... 


Onlar farklı... 


Vera, Nazım'ına kavuştu 


TÜSİAD'ın reform paketi 


Uzman mühendislik 


Yeni Hebrid Adaları’ndan bir yar gelir bizlere... 


Hortumca 


Akdenizli 


Yücelen'den Yalova'ya Tütün Yasası sitemi 


Rize çay ile yatıyor çay ile kalkıyor 


Sami Erdem’i niye getirmediniz 


</TEXT>
</DOC>
