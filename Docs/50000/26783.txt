<DOC>
<DOCNO> 26783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/yasam/yas07.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesur Yürek’ Murat 
</HEADLINE>
<TEXT>

İyi dalgıç olmasına güvenip sığ suya balıklama daldı. O dalış sonucu felç oldu. Üç yıldır yatağa bağlı ama, yaşama azmini hiç kaybetmiyor 
     GÜNTAN MAVİGÖZLÜ İstanbul 

     Bundan üç yıl önce, kendi deyimiyle 'Arkadaşlarının gazına gelip' sığ suya balıklama dalan Murat Ereren, omuriliği zedelenince felç oldu. Ve, Murat o günden bu yana, örnek bir yaşam mücadelesi veriyor. 
     Şimdi 30 yaşında olan Murat Ereren, Denizcilik Meslek Lisesi'ni bitirdikten sonra bir süre gemilerde çalışmış. Marmaris ve Kemer'de tüplü amatör dalgıçlık da yapan yakışıklı Murat, iki yıl kadar Oskar ve Deniz Tüney ajanslarında mankenliği de denemiş ama hevesini alınca bırakmış. 
     Reklam filmlerinde de oynamış.. Bir dönem Nurseli İdiz'in sunduğu 'Saklambaç' adlı yarışma programına yarışmacı olarak katılmış. Seçtiği genç kızla Limuzinle 'tur atıp lüks bir restoranda romantik bir akşam yemek yemiş. 
     
     'Gaza geldim, atladım' 
     Murat için her şey iyi gidiyordu ama kaderi 27 Haziran 1998'de bir anda değişiverdi. "Arkadaşlarımın gazına geldim" diyen Murat, o gün, Kilyos Turban Plajı'ndaki iskeleden, daha önce yüzlerce kez daldığı gibi yine denize atladı. Ancak bu kez aşık olduğu mavi suların ihanetine uğradı Murat. O anlatıyor... 
     "Dalma konusunda kendime çok güveniyordum. Ama o gün ellerimle kontrolu sağlayamadım ve 60 - 70 santimlik sığ suda başımı kumlara çaktım." 
     
     'Kobay bile olurum' 
     Bu kazada omuriliği ağır hasar gören Ereren, tam bir yıl hastanede kaldı. Fizik tedavi seanslarına devam eden ve boynundan aşağısı tutmayan Ereren, şimdi sadece kolunu yerinden oynatabiliyor. 
     Kazadan sonra hep 'iyileşeceğim' umuduyla yaşadı Murat Ereren. Şimdi, parmaklarına geçirdiği külaha benzer parmaklıklarla arkadaşlarının hediye ettiği bilgisayarla çalışırken diyor ki "Umudumu yitirmedim. Bilim adamlarının hastalığıma çare bulunmasını bekleyeceğim. Bu konuda faydam olacaksa kobay olarak kullanılmayı bile kabul edebilirim." 
     Aklıyla, kalbiyle, düşünceleriyle hayata direnen Murat Erere sözlerini şöyle bitirdi "Hayatı her yönüyle dolu dolu yaşadım. Bu nedenle şimdi neler kaybettiğimi çok iyi biliyorum." 
     
     



 YAŞAM 
























</TEXT>
</DOC>
