<DOC>
<DOCNO> 36047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sondun21.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da eşcinsellere evlat edinme hakkı verilecek 
</HEADLINE>
<TEXT>

     Belçika'da, eşcinsellerin evlat edinmelerine olanak tanımak amacıyla bir yasa tasarısı sunuldu. 
     Hollanda'dan sonra, eşcinsellerin resmi nikah yapmalarına izin veren ikinci ülke olan ve uygulamayı gelecek yıl başından itibaren başlatması öngörülen Belçika'da, Yeşiller partisinin parlamentoya sunduğu yeni tasarı, Eylül'de tartışılarak oylanacak. Tasarı, eşcinsellerin, ''belirli koşullar altında'' evlat edinmelerine yeşil ışık yakılmasını hedefliyor. Yasa tasarısında, evlat edinecek eşcinsel çiftlerin en az 2 yıl birlikte olmaları, çocuğun 2 ile 18 yaş arasında olması şartları getiriliyor. Kadın eşcinsellerden birinin, suni döllenme yoluyla dünyaya getirdiği çocuk da çift tarafından resmen tanınabilecek. Tasarının, liberal ve sosyalist partiler tarafından destekleneceği duyuruldu. 







</TEXT>
</DOC>
