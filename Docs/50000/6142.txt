<DOC>
<DOCNO> 6142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur10.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Anayasa Mahkemesi kapatma davasını reddedecek " 
</HEADLINE>
<TEXT>

     FP Grup Başkanvekili Bülent Arınç, şu ana kadar Anayasa Mahkemesi’nin bir partinin devamı iddiasıyla bir başka partiyi kapatmadığını bildirerek, "Göreceksiniz, 4 ay sonra da Anayasa Mahkemesi kapatma davasını reddedecek ve Türkiye’de yeni bir dönem başlayacaktır" dedi 
     Arınç, "Biz sosyal bir hadiseyiz, sosyal bir vakıayız. Türkiye’de milyonlarca insan kendi inancını, kültürünü, kendi sesini ifade edecek partiyi ya kurmuş, ya bulmuştur." görüşlerini savundu. 
     Bülent Arınç, TBMM’de düzenlediği basın toplantısında, Yargıtay Cumhuriyet Başsavcısı Sabih Kanadoğlu tarafından ortaya konulan ek iddiaların görüşülmekte olan davayla birleştirilmesini doğru bulduklarını söyledi. Bülent Arınç, bu gelişmenin görülen FP davasını en az 4 ay daha uzatacağını ifade etti. 
     Siyasi Partiler Yasası’nda "kapatılan bir partinin aynı adla kurulamayacağı"nı hükme bağladığını, ancak "kurulursa ne olur " denildiğinde "kapatılır" gibi bir ifade bulunmadığını bildiren Arınç, şöyle konuştu 
     "Siyasi parti kapatma sebepleri üçle sınırlanmıştır. Kapatma, program ve tüzüğünün anayasaya aykırı olması, odak olması, yurtdışından kanunsuz bağış alması kriterine dayanmaktadır. Devamdan dolayı parti kapatılması hususu 1.5 yıl önce yapılan değişiklikle ortadan kalktı. 
     Şu ana kadar Anayasa Mahkemesi, devamı iddiasıyla açılan hiçbir davada hiçbir parti hakkında kapatma kararı vermemiştir. Açın bakın, böyle bir karar yoktur. Odaktan dolayı kapatılan, programı ve tüzüğü Anayasa’ya aykırı olmaktan kapatılan parti vardır, ama devamdan dolayı yoktur. 
     Bu yeni olay bizi çok fazla ilgilendirmiyor... Hele hele yazıldığı gibi hiçbirimiz şok yaşamadı. Şoku yaşayanlar başkaları..." 
     Arınç, FP’nin kapatılması halinde borsanın çökeceğinin söylendiğini ifade ederek, "Bunun sorumlusu biz değiliz, mağduru biziz. Borsacılar, borsada işi olanlar bize kabahat bulmasınlar. Dua etsinler FP katılmasın borsa çökmesin" dedi. 
     FP'nin kapatılması halinde Türkiye'nin ekonomisinin çökeceğinden söz edenler olduğunu bildiren Arınç, sözlerini şöyle sürdürdü 
     'Kapatma niyetinde olanlara, kapatmayı kafasına koyanlara söyleyin bizim endişemiz yoktur. Biz bu işin mağduruyuz. Siyasi gerekçelerle açılmış bir davanın 18 aydır çilesini çeken bir partinin mensuplarıyız. 18 ay bir partinin tepesinde kılıç gibi sallanan bir kapatma davasının Türkiye'ye nelere malolduğunu açıkça görmelisiniz. 
     Biz sosyal bir hadiseyiz, sosyal bir vakıayız. Türkiye'de milyonlarca insan kendi inancını, kültürünü, kendi sesini ifade edecek partiyi ya kurmuş, ya bulmuştur. Ondan dolayı bunun bir boşluk meydana getireceğini kimse düşünmesin. Kara kara düşünmesi gerekenler başkaları. Onun da sorumlusu biz değiliz. Göreceksiniz, 4 ay sonra da Anayasa Mahkemesi kapatma davasını reddedecek ve Türkiye'de yeni bir dönem başlayacaktır. Bu dönemin sıkıntılarını çekiyoruz.'' 
     Bülent Arınç, TBMM'de dün kabul edilen İçtüzük değişikliğini uygun bulmadıklarını söyledi. TBMM Başkanı Ömer İzgi'nin arabuluculuğu ile yapılan bazı düzeltmelerin de bu İçtüzük değişikliğini ''antidemokratik'' olmaktan kurtarmadığını öne süren Arınç, yapılan İçtüzük değişikliği ile Meclis'in By pass edildiğini ve suskun bir Meclis istendiğini ileri sürdü. 
     




</TEXT>
</DOC>
