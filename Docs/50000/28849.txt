<DOC>
<DOCNO> 28849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/spor/spo03.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen bitti gibi 
</HEADLINE>
<TEXT>

Galatasaray, yıldız oyuncu konusunda Siirt Jetpa ile prensipte anlaşma sağladı. Bir yıl kiralık oynayacak olan milli futbolcu, yarısı peşin 600 bin dolar alacak 
     HALİL ÖZER 

     Teklif kabul edildi 
     SARI-KIRMIZILI yöneticilerle, Siirt Jetpa arasında Sergen’in transferi için yapılan görüşmeler olumlu aşamaya geldi. Galatasaray yönetiminin, geçen hafta bonservis ücreti vermemek konusunda kararlı olması nedeniyle kilitlenen görüşmeler yeniden başladı. Siirt dünkü pazarlıklarda bir yıllık kiralama teklifini kabul etti. Sergen de, "Bu iş bitti" derken, Fadıl Akgündüz ile telefonla görüşeceğini ve bir pürüz çıkacağını düşünmediğini söyledi. 
     
     Ayhan eleştirisi 
     SERGEN’İN, çarşamba günü Galatasaray’la sözleşme yaparak, aynı gün başlayacak olan çalışmalara çıkması bekleniyor. Sarı - Kırmızılı kulübün, yıldız oyuncuya 600 bin dolar vereceği, bu paranın yarısının peşin, geri kalanının ise maç başına yayılacağı öğrenildi. Bu arada Ayhan için 500 bin dolar isteyen Beşiktaş’ı eleştiren Galatasaraylı yöneticiler, "Hem kovuyorlar, hem de para istiyorlar. Biz isteyince mi kıymetli oldu" ifadesini kullandılar. 
     
Takıma sus payı      GALATASARAY’DA, futbolcu alacaklarının bir kısmı cumartesi günü başlayacak olan kamp öncesinde ödenecek. Yönetim, bazı oyuncuların, paraların verilmemesi halinde kampa katılmayacakları haberlerinin kulaktan kulağa yayılması üzerine harekete geçti. Cim - Bom, toplam 8 milyon doları bulan futbolcu borçlarının yüzde 30’unu bu hafta ödemeyi planlıyor. 
     
G.Saray’a yeni dert      GALATASARAY, İnter’le anlaşan Emre ve Okan ile İspanya’ya gidecek Fatih’in serbest kalıp, Türkiye’de bir başka kulübe transfer olmaması için 5-10 Temmuz arasında federasyona, uzatma bedeli olarak 480 bin dolar yatırması gerekecek. Cim-Bom üç oyuncu için 12 milyon dolar bonservis fiyatı bildirmişti. 
     CİM - BOM’UN uzatma hakkını kullanmaması durumunda, üç yıldız futbolcu Türkiye’de diledikleri kulübe bonservis ücreti olmadan imza atabilecek. Federasyon yetkilileri Emre ve Okan ile ilgili İtalya’dan resmi yazı gelmediğini belirttiler. G.Saray geçen sezon Hakan Şükür’ün serbest kalmasını engellemek için bu hakkını kullanmıştı. 
     
Çiftlikte dev zirveDuygun Yarsuvat’ın, Yalova’daki evinde buluşan Galatasaray camiası yine Faruk Süren’e baskı yaptı, ancak ikna edemedi 
     GALATASARAY Divan Başkanı Duygun Yarsuvat’ın, Yalova Güneyköy’deki çiftliğinde geçtiğimiz pazar günü kongre zirvesi yapıldı. Ali Dürüst ve Celal Gürcan’ın yanı sıra 100 kadar kongre üyesinin katıldığı zirvede, Başkan Faruk Süren’in yeniden aday olması için yoğun baskı altına alındığı öğrenildi. Ancak bu konuda yine açıklama yapmayan Süren’in seçime girmeyeceğini belirten katılımcılar, renk seçimine kadar beklenilmesini kararlaştırdılar. Ayrıca Mehmet Cansun aleyhine bir havanın estiği çiftlik toplantısında İzzettin Doğan’a sıcak bakıldığı bildirildi. 
     
Şanssız Mondragon      GALATASARAY’IN yeni kalecisi Mondragon dün ikinci kez İstanbul’a geldi. Kolombiyalı file bekçisi bavullarını bulamayınca, havalanında küçük bir panik yaşadı. Mondragon’un kaybolan eşyaları akşam başka bir uçakla İstanbul’a getirildi. Yeni sezon hazırlıklarına katılmak için Türkiye’ye erken gelen tecrübeli kaleci ile bugün resmi sözleşme imzalanacak. 
     
Doğan’dan son turlar      ERHAN TELLİ 

     GALATASARAY’DA İzzettin Doğan, başkanlık için son turları yapıyor. Son olarak dün gece İnan Kıraç ile görüşen Doğan’ın kesin durumunun iki gün içinde belli olacağı belirtiliyor. Doğan yaptığı açıklamada, kredibilitesi yüksek üyelerden, alınacak kredilere teminat vermeleri için garanti istediğini söyledi. 
     DOĞAN bu şartının birinci yol olduğunu belirtirken, gerçekleşmediği takdirde en iyi çarenin halka açılmak olduğunu belirtti. İzzettin Doğan, halka arz sorununu, yasal çerçevede işleme geçirdikleri zaman hiçbir sorun kalmayacağını ve kısa sürede bu mali ortamdan kurtulabileceklerini belirtti. 
     
Baliç’i kim istemez ki’      FENERBAHÇE’DEN ayrılan Baliç’in, Galatasaray’a yeşil ışık yakmasını Lucescu "O’nu kim istemez ki" diye yorumladı. Baliç gibi bir oyuncuyu her koşulda kabul edebileceğini söyleyen Rumen hoca "Ama ne yazık ki, bizde para yok. Galatasaray’ın, Real Madrid’den getirmesi için oraya para ödemesi gerekiyor Bunu karşılayabilmemiz ise olanaksız" dedi. Bu arada yönetim, Lucescu’nun alacaklarının 800 bin dolarını ödedi. 
     



 SPOR 




















</TEXT>
</DOC>
