<DOC>
<DOCNO> 35165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/ekonomi/eko06.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz tahvil ihalesi - 2 
</HEADLINE>
<TEXT>

İlk döviz tahvil ihalesinde yoğun taleple karşılaşan Hazine, bugün de altı ayda bir faiz kupon ödemeli dolar cinsinden bir yıl vadeli tahvil ihalesi düzenleyecek 
     EKONOMİ SERVİSİ 

     Geçen hafta yapılan ve büyük talep gören bir yıl vadeli dolar tahvil ihalesinin ikincisi bugün gerçekleştirilecek. 
     Hazine, 6 ayda bir yüzde 4 kupon faizli, ABD Doları cinsinden 1 yıl 364 gün vadeli devlet tahvillerini TAP Merkez Bankası aracılığı ile satış yöntemi ile satışa sunacak. 
     Geri ödemesi 2 Ağustos 2002 olarak belirlenen ihalede, senetler 10 bin doların nominal karşılığı 9 bin 680 dolar bedelle satılacak. Senetlerin ilk kupon ödemesi 1 Şubat 2002’de yapılacak. 
     
     Satış talebe göre yapılacak 
     İhalede toplam satış tutarı gelecek talep miktarına göre belirlenecek. Toplam talepten daha düşük miktarda satış yapılmasına karar verilmesi halinde satış tutarları katılımcıların talepleriyle ağırlandırılacak. Söz konusu devlet tahvillerinden almak isteyen yatırımcılar, taleplerini bugün saat 12.00’ye kadar Merkez Bankası’na telefonla bildirecekler. 
     Öte yandan, döviz kurundaki aşırı dalgalanmaların önlenmesine yönelik ağustos ayında toplam 600 milyon dolarlık dolar satış ihalesi yapacağını açıklayan Merkez Bankası, bugün 60 milyon dolarlık satış gerçekleştirecek. 
     Hazine, 7 Ağustos Cuma günü ise 154 gün vadeli bono ihalesi düzenleyecek. İhraç tarihi 8 Ağustos Çarşamba olarak öngörülen ve geri ödemesi 9 Ocak 2002 tarihinde yapılacak ihalede, tek fiyat sistemi uygulanacak. 
     Hazine, söz konusu ihraçlarının yanı sıra önümüzdeki hafta ve sonrasında piyasa koşullarına bağlı olarak halka arz ve diğer borçlanma enstrümanlarını da kullanabilecek. 
     Hazine 8 Ağustos tarihine kadar 2.8 katrilyon lira iç borç geri ödemesinde bulunacak. 
     
Dış borç ödemeleri 6.7 milyar doları aştı      ürkiye, 1 Ağustos’ta, özel sektör hariç 1.4 milyar dolar dış borç ödedi. Yılbaşından 1 Ağustos’a kadar 6 milyar 706 milyon dolar dış borç ödenirken, Hazine aynı dönemde tek başına 5 milyar 972 milyon dolar dış borç ödemesi gerçekleştirdi. 
     Verilere göre, ocak ayında 610.2 milyon dolar, şubatta 883.4 milyon dolar, martta 683.34 milyon dolar, nisan ayında 1 milyar 320.7 milyon dolar, mayısta 713.1 milyon dolar, haziranda 1 milyar 859.5 milyon dolar, temmuzda da 634.2 dış borç ödendi. Geçen yılın tamamında 10 milyar 44.6 milyon dolar dış borç ödemesi gerçekleşirken, söz konusu ödemenin 8 milyar 463.1 milyon dolarını Hazine tek başına yapmıştı. 
     



 EKONOMİ 


























</TEXT>
</DOC>
