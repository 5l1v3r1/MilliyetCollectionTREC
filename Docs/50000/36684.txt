<DOC>
<DOCNO> 36684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/spor/aspo.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun’u Revivo’nun üç golü ile devirdi, lige süper girdi 
</HEADLINE>
<TEXT>
ŞAMPİYON KONTAK AÇTI 3 - 0 
F.Bahçe, Kadıköy’deki 18. sınavda da büyüsünü bozmadı. Sarı-Lacivertli takım, 41. dakikadan sonra parladı, farklı skora fazla zorlanmadan ulaştı 
     YUSUF KOBAL 

     Fenerbahçe, seyircisinin ilgi göstermediği ligin ilk maçında futbolcularını sattığı için oldukça zayıflamış Samsunspor önünde dönem dönem futbol şov yaptı, maçı rahat kazandı, sayısız gol fırsatını harcadı. 
     Geçen yılı şampiyon kapatarak taraftarlarını rahatlatan Fenerbahçe dün gece pahalı bilet fiyatları ve sıcak hava nedeniyle seyircisini tribüne çekemedi. Teknik Direktör Mustafa Denizli, Glasgow maçının aksine tekniği ile futbol ziyafeti verebilecek bir kadro sahaya sürerek Kadıköy seyircisine hava attı. Samsunspor’un da gücünü bilen Denizli, Kadıköy’de 18. kez başında sahaya çıktığı Fenerbahçe’yi yine galibiyetle buluşturdu. Revivo, şampiyon oldukları geçen yıl hiçbir futbolcunun başaramadığı hat - trick gururunu yaşadı. Genç Serhat çok sayıda gol kaçırmasına rağmen rakibi yıpratan hareketliliği ve asistliği ile yıldızlaştı. Savunmaya fazla iş düşmezken yeni sezona farklı bir skorla giren Fenerbahçe hem moral buldu, hem de kendisini izlemeye gelmeyen taraftarlarına adeta çağrı yaptı. 
     32. dakikada Yusuf’la verkaça giren Serhat ceza alanına girer girmez vurdu. Top direkten kornere çıktı. 
     41. dakikada Serhat’ın Samsunspor’un orta sahasından söküp aldığı topu Yusuf ceza yayının önünde bekleyen Lazetiç’e aktardı. Yugoslav oyuncu ceza sahasının içinde sol çaprazda bulunan Revivo’ya çıkardı. İsrailli futbolcu müsait durumda iken düzgün bir vuruşla topu Allum’un altından filelere göndererek Fenerbahçe’yi 1 - 0 öne geçirdi. 
     43. dakikada Serhat yine Samsun savunmasını sol korner çizgisinden ısrarla atağını sürdürüp geçerek Allum’un koruduğu kaleye üst üste iki kez şut attı. Altı pasın içinden üst üste iki kez Allum’u mağlup edemeyen Serhat’tan sonra boşta kalan topa Revivo dokundu ve fileleri havaya kaldırdı 2 - 0 
     49. dakikada Fenerbahçe’nin organize bir atağında Lazetiç ceza sahasına korner çizgisi tarafından girmekte olan Serhat’a topu verdi. Serhat boşta bekleyen Revivo’ya topu uzattı. İsrailli oyuncu üçüncü golünü atarak Fenerbahçe’yi 3 - 0 öne geçirdi. 
     87. dakikada Revivo’nun verdiği topla buluşup ceza sahasının içinde boştaki arkadaşlarına pas vermek yerine çaprazdan şut atmayı deneyen Oktay, Samsun kale direğini nişanladı. 
     

</TEXT>
</DOC>
