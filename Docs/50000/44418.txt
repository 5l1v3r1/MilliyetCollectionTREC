<DOC>
<DOCNO> 44418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/dunya/dun04.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’dan Türkiye’ye terör suçlaması 
</HEADLINE>
<TEXT>

     YORGO KIRBAKİ Atina 

     Başbakan Bülent Ecevit’in, CNN Türk’de yolsuzluk ve kara para oyunları çevrilen Kıbrıs Rum Kesimi’nin sadece Türkiye ve Kıbrıs Türkleri için değil dünya için bir tehlike teşkil ettiğini, AB’nin de bunu göz önüne alması gerektiğini söylemesi Yunanistan’ı kızdırdı. Bugün yapılacak askeri gecit törenine katılmak için Güney Kıbrıs’ta bulunan Yunanistan Savunma Bakanı Akis Çohacopulos, Ecevit’in açıklamalarının "yanlış istikamette" olduğunu söyledi. 
     Çohacouplos, "Ecevit, gerçekle ilgisi bulunmayan şeylere keyfi değerlendirmeler yaparak bu gidişatı engelleyebileceğini zannediyor. Eğer bu bölgede terör fenomeni için suçlanacak biri varsa o da Kıbrıs halkının hürriyetlerini ve birliğini teslim etmeyi reddeden Türkiye’dir" dedi. 
     Atina’da ise Hükümet Sözcüsü Dimitris Reppas, "Eğer Kıbrıs’ta bir terörist var ise o da Atilla’dır, Türk işgal kuvvetleridir. Uluslararası toplum bu teröriste kesin ve sonuç getirecek cevabı vermelidir" diye konuştu. Sözcü Reppas, Rumların Avrupa Birliği üyesi olacaklarını da tekrarladı. 
     



 DÜNYA 

















</TEXT>
</DOC>
