<DOC>
<DOCNO> 21241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/eko04.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni genel müdürden ilginç uygulama 
</HEADLINE>
<TEXT>
Ziraat’te pantolon değil ayakkabı eskiyecek... 
Ziraat Bankası Genel Müdürü Niyazi Erdoğan, şube müdürlerinin artık oturmayacaklarını ve sürekli müşteri ziyaretlerinde bulunacağını söyledi 
     ZÜLFİKAR DOĞAN Ankara 

     Ziraat Bankası Genel Müdürlüğü görevine getirilen Dr. Niyazi Erdoğan, artık şube müdürlerinin oturarak pantolonlarını değil müşteri ziyaretleriyle ayakkabılarını eskiteceğini söyledi. Ziraat’i uyuyan bir deve benzeten Erdoğan, bankada en kısa sürede değişimin görüleceğini belirterek sürprizlere hazır olunması gerektiğini dile getirdi. 
     Genel Müdür Erdoğan, Milliyet’e yaptığı açıklamada, Ziraat’in çeşitli kentlerdeki 40’ı aşkın şubesinin her birinin tek başına orta ölçekli banka büyüklüğünde olduğunu belirterek, "Ziraat adeta uyuyan bir dev. Bu devi uyandıracağız. Sürprizlere hazır olun" dedi. 
     
     Müdürler özgür olacak 
     Şube müdürlerinin genel müdür gibi olacağını söyleyen Erdoğan, sözlerine şöyle devam etti "Bu, şube müdürlerine yetki, sorumluluk açısından son derece özgür ve performanslı bir çalışma sistemi getirileceği anlamına geliyor. Şube müdürleri oturarak, pantolon değil, sürekli müşteri ve piyasa ziyaretleriyle ayakkabı eskitecekler. Yatay bir yapılanma ile belirleyeceğimiz, büyük şubeler, merkez ve bölge şubeleri ile bunların her birisine bağlı 25 - 30’ar küçük ya da tali şubeler birer birim olarak belirlenecek, k r ve çalışma hedefleri olacak. Yurtdışındaki bankalarımız, şubelerimiz çok aktif bir biçimde devreye girecek." 
     
     Deneyimli bankacı 
     Bankacılığa, Uluslararası Endüstri ve Ticaret Bankası’nda İnterbank başlayan Erdoğan, Kamu Bankaları Ortak Yönetim Kurulu Başkanı Vural Akışık ile uzun süre birlikte çalıştı. Akbank’ta kambiyo müdürü olarak görev yapan Erdoğan, 1984’de tekrar İnterbank’a Genel Müdür Yardımcısı olarak döndü. 
     Çukurova Holding Resmi İşler Koordinatörlüğü, İnterlease Murahhas Üyeliği, İnter Yatırım Yönetim Kurulu Başkanvekilliği yapan Erdoğan Gazi Üniversitesi İktisadi - İdari Bilimler Fakültesi’nde öğretim üyeliği görevini de yürütüyor. 
     
     Sigara kokan şube devri bitti 
     Ziraat Bankası Genel Müdürü Erdoğan, Ziraat’te sigara kokan şube kalmayacağını söyledi. "Artık piyasalarda Ziraat olacak. Ziraat rüzgarı esecek" diyen Erdoğan, Ziraat Bankası’nda bu aşamada tek eksikliğin "heyecan ve motivasyon" olduğunu kaydetti. Erdoğan, başlatılacak yeni çalışma programı ile bunun da kısa sürede aşılacağını vurgulayarak, "Bunu da geçmişe değil, geleceğe bakarak sağlayacağız. Artık geçmişi konuşmayacağız. Ziraat’te sigara kokan şube olmayacak" dedi. 
     



 EKONOMİ 



























</TEXT>
</DOC>
