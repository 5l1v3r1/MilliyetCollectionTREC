<DOC>
<DOCNO> 29733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/siyaset/siy02.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa aceleye gelmez 
</HEADLINE>
<TEXT>

Başbakan Ecevit askerin parti kapatma konusundaki duyarlılığını değerlendirirken, "MGK’da konunun gündeme gelmesi doğaldır" dedi 
     ANKARA Milliyet 

     Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu’nun Anayasa değişiklik paketindeki parti kapatmayı zorlaştıran 69. maddeye ilişkin hassasiyetlerini önceki günkü MGK toplantısında gündeme getirdiğine işaret ederek, "MGK toplantılarında da, bütün platformlarda da toplumun bütün kesimlerinde Anayasa değişikliklerinin enine boyuna incelenmesi yararlı olacaktır. MGK’da konunun gündeme gelmesi doğaldır" dedi. 
     Koalisyonu oluşturan 3 partinin lideri dün Meclis’in kapanmasının ardından hükümetin icraatlarını değerlendirdi. 
     
     Enine boyuna inceleme 
     Ecevit, Kıvrıkoğlu’nun, parti kapatmalarına ilişkin 69. madde üzerinde hassasiyetlerinin olup olmadığına ilişkin soruya şu yanıtı verdi 
     "Anayasa değişiklikleri çok önemli değişikliklerdir. Bazen Anayasa’da yapılan bir sözcük değişikliği bile ileride sorunlar yaratabilir. Onun için değişikliği aceleye getirmenin doğru olmayacağını düşündük. Bu nedenle 17 Eylül’de ele alınmasını istedik. 
     Böylelikle ilgili bütün kesimlerin Anayasa değişikliklerini değerlendirme olanağı bulabilmelerini uygun gördük. Bu bağlamda MGK toplantılarında da konu gündeme gelebilir, gelmesi doğaldır. Yalnız, MGK toplantılarında değil, tüm platformlarda değişikliklerin enine boyuna incelenmesi son derece yararlı olacaktır. Değişiklik paketini 17 Eylül’e bırakmakla bu olanağı sağlamış oluyoruz." 
     
Hem tartışırız Hem uzlaşırız      Başbakan Bülent Ecevit, hükümetteki tartışmalarınn doğal karşılanması gerektiğini belirterek "Demokrasinin gereği tartışmaktır. Artık bizim huyumuza, bizim davranış biçimimize alışılması gerekir. Her şeyi anında tartışırız, her konuyu bir uzlaşmaya bağlama yeteneğini gösteririz" dedi. 
     TBMM ve hükümetin, programa tam destek verdiğini kaydederek, "IMF ve Dünya Bankası’nın Türk hükümetinden beklentileri eksiksiz, zamanında karşılanmıştır" diye konuştu. IMF’ye şükranlarını sunan Ecevit, "İşler yolunda gidiyor" dedi. 
     
     Derviş hassasiyeti 
     Başbakan Yardımcısı Mesut Yılmaz ise hükümetin en önemli özelliğinin, karmaşık konularda bile uzlaşmayı sağlaması olduğunu dile getirerek, "Derviş’in hükümette görev almasından sonra uzlaşmacı nitelik gölgelenmeye çalışılıyor. Uzlaşma sadece hükümete mensup üç parti arasındaki uzlaşmadan ibaret sayılmamalıdır" dedi. 
     
El ele tatile      Başbakan Bülent Ecevit, dün yapılan DSP Parti Meclisi toplantısına eşi Rahşan Ecevit’le birlikte geldi. Ecevit, 45 dakika süren toplantıdan sonra yaptığı açıklamada, partisine mensup milletvekillerinin yurt genelinde saha çalışması yapacaklarını bildirdi. Ecevit çifti, daha sonra el ele DSP Genel Merkezi’nden ayrıldı. 
     



 SİYASET 












</TEXT>
</DOC>
