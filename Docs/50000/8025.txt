<DOC>
<DOCNO> 8025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/soneko19.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyetinden Fischer " Hükümet ekonomik programda kararlı" 
</HEADLINE>
<TEXT>

     IMF 1. Başkan Yardımcısı Stanley Fischer, hükümetin izlemiş olduğu ekonomik programın devamı, başarılı olabilmesi için gerekli kararları alacağını gördüklerini söyledi. 
     Fischer, Başbakan Bülent Ecevit ile yaklaşık 1 saat süren görüşmenin ardından Başbakanlık Merkez Binası'ndan ayrılırken, kısa bir açıklamada bulundu. 
     Fischer, Başbakan Bülent Ecevit ve diğer hükümet üyeleriyle çok yararlı, faydalı iki görüşme yaptığını söyledi. Ecevit ile yaptığı görüşmede, izlenen ekonomik programın güçlendirilerek devam edileceği konusunda hükümeti kararlı gördüklerini belirten Fischer, Türk hükümeti ile bundan sonra da görüşmelere devam edeceklerini söyledi. IMF 1. Başkan Yardımcısı Fischer, ''Başbakan Ecevit'le hükümet üyelerinin programın başarılı olması için kararlı olduklarını gördük. Türk hükümeti ile yapısal önlemler de dahil olmak üzere yaptığımız görüşmede programın başarılı olması için gelecekte atılması gereken adımları ele aldık. Hükümetle görüşmelere devam edeceğiz'' dedi. 




</TEXT>
</DOC>
