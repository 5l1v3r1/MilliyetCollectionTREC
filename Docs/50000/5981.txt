<DOC>
<DOCNO> 5981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sontur26.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Beklediğimiz bir karardı" 
</HEADLINE>
<TEXT>

     FP Genel Başkanı Recai Kutan, Anayasa Mahkemesi'nin, Yargıtay Cumhuriyet Başsavcılığı'nın ek iddianamesini,devam eden kapatma davasıyla birleştirmesini, ''beklediğimiz bir karardı'' sözleriyle değerlendirdi. 
     Kutan, TBMM'de gazetecilerin konuyla ilgili soruları üzerine şunları söyledi 
     'Yargı süreci devam ediyor. Bu, Anayasa Mahkemesi'nin yaptığı sadece usulü bir işlemdir. Dolayısıyla Anayasa Mahkemesi kararını bekliyoruz. Yalnız söyleyebileceğim şey, karar bir miktar gecikecektir. Hukukçularımız zaten böyle bir netice bekliyordu.'' 
     FP'nin hukukçu milletvekillerinden Şeref Malkoç da her ne kadar Yargıtay Başsavcısı Sabih Kanadoğlu'nun gönderdiği ek iddianamenin, yeni bir davayı gündeme getirdiğini, bu nedenle hukuki prosedürün işletildiğini söyledi. Karar aşamasına gelinen davanın yaklaşık 4-5 ay uzayacağını anlatan Malkoç, bu zaman diliminde partilerin kapatılmasını zorlaştıracak anayasa değişikliklerinin yapılabileceğini umut ettiklerini kaydetti. Ankara Milletvekili Cemil Çiçek de hukuki irtibat nedeniyle dosyaların birleştirildiğini belirterek, ek iddianameyle başlayan yeni yasal süreci anlattı. Yüksek Mahkeme'nin zaten FP'nin 1. Olağan Kongresi ile ilgili kasetleri için ''delil olmaz'' demediğini, kasetleri davanın açılış tarihinden sonra gönderildiği için kabul etmediğini ifade eden Çiçek, ''bu da gösteriyor ki, Mahkeme konuyu ciddiye alıyor. Süreci de hızlandıracak gibi...'' dedi. 
     Genel Başkan Yardımcısı Lütfü Esengün ise isteklerinin, Mahkeme'nin devam eden davanın karara bağlanmasından sonra ek iddianameyle ilgili bir karara varması olduğunu belirterek, şunları söyledi 
     'Eğer böyle olsaydı, ekonomi ve siyaset alanındaki belirsizlik de ortadan kalkardı. Mücahit Erbakan yazısıyla ilgili hiçbir şey getiremezler. Bu olay bizim dışımızda gelişmiştir. En süratli şekilde ele alırlarsa 4 ile 6 ay arasında bu iş sonuçlanır. Eğer 6 aydan biraz fazla sürerse adli tatile denk gelir ve dava bu yılın Eylül ayına kalır.'' 




</TEXT>
</DOC>
