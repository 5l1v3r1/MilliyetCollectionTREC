<DOC>
<DOCNO> 41851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/ekonomi/eko07.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ABD’deki terör kredileri etkilemez 
</HEADLINE>
<TEXT>

IMF Türkiye Masası Şefi Kahkonen, ABD’deki terörist saldırıların Türkiye’ye verilen kredilerin serbest bırakılmasında sorun yaratmayacağını söyledi 
     SEÇKİN ÜREY Ankara 

     Türkiye Odalar ve Borsalar Birliği TOBB Başkanı Rifat Hisarcıklıoğlu, Uluslararası Para Fonu IMF heyeti ile görüşmelerinde Türkiye Masası Şefi Juha Kahkonen’in Amerika’daki olayların IMF tarafından Türkiye’ye verilen mevcut kredi dilimlerinin serbest bırakılmasında bir sorun yaratmayacağını ifade ettiğini söyledi. 
     TOBB’u ziyaret ederek Başkan Hisarcıklıoğlu ve yönetim kurulu üyeleriyle görüşen Kahkonen, "Türkiye’ye önem veriyoruz. Yaşanan olaylar çok üzücü ama Türkiye ile IMF arasındaki ilişkileri etkilemez" diye konuştu. 
     Kahkonen, bütçe ve faiz dışı fazladan memnun olduklarını belirtti. Türkiye’nin planlanandan fazla bir mali yardıma ihtiyacı olmadığını ifade eden Kahkonen, "Bize gerek kalmadan yabancı finans çevreleri size gereken desteği verecektir" dedi. 
     
     Harcamaları kısın’ tartışması 
     Faiz oranlarının çok yüksek olduğunu belirten Kahkonen, "Ama düşeceğinden eminim. Ayrıca enflasyon da düşme sürecinde" diye konuştu. Enflasyonu düşürmek için harcamaların kısılmasına devam edilmesi gerektiğini söyleyen Kahkonen’e Hisarcıkloğlu karşı çıktı. Hisarcıklıoğlu, daha fazla tasarrufa karşı olduklarını belirterek, "Buna karşıyız. Tasarruf yapılacaksa kamudaki israftan yapılsın. 
     Bütçenin kısılması reel ekonominin içinde bulunduğu çıkmazı daha da artırır" dedi. Öte yandan Kahkonen, Türk piyasalarındaki daralmanın dip noktasında olduğunu kaydederek, "Piyasaların yükselişe geçmesini bekliyorum" dedi. 
     



 EKONOMİ 

















</TEXT>
</DOC>
