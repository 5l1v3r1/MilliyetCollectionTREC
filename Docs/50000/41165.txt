<DOC>
<DOCNO> 41165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur09.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçağın üreticisi "Adam öldürsün diye mi ürettik" 
</HEADLINE>
<TEXT>

     Üzeyir Garih'in öldürülmesi olayında kullanıldığı iddia edilen bıçağın üreticisi Tuncay Demircan, ''Kan kurumadan bıçak toprağa gömüldüyse, demir kısmında kana rastlanmaması normal'' dedi. 
     Bursa'nın Duaçınar semtindeki Bıçakçılar Çarşısı'nda babasının adını taşıyan ''Rahmi Paslanmaz Bıçakları''nı üreterek Türkiye geneline dağıtımını yapan Ündeğerli Bıçak Ticaret Şirketi'nin sahibi Tuncay Demircan, kendi yaptığı bıçağın gazete ve televizyonlarda suç aleti olarak gösterilmesinden rahatsızlık duyduğunu belirtti. 
     Demircan ''Bizler adam öldürülsün diye bıçak imal etmiyoruz'' dedi. 
     ''Paslanmaz'' adını verdiği ve cinayette kullanıldığı öne sürülen bıçağın sebze bıçağı olduğunu belirten Tuncay Demircan, bu tür bıçakların üretiminde kullanılan demirde, kanın kurumadan toprağa gömülmesi durumunda kan izine rastlanmamasının normal olduğunu bildirdi. Demircan, ''Kan, kurumadan demirin üzerinden akar. Eğer toprağa gömüldüyse iz olmayabilir. Ancak demirin sapla birleştiği yere bakılması gerekir. Kan izleri burada olmalı. Çünkü bu ara, kanı tutar'' diye konuştu. 
     
     







</TEXT>
</DOC>
