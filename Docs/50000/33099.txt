<DOC>
<DOCNO> 33099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sontur03.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeyna Türkiye'ye geliyor 
</HEADLINE>
<TEXT>

     Tarih öncesi devirde yaşayan kadın savaşçı Amazonların lideri savaşçı prenses Zeyna'nın maceralarını anlatan televizyon dizisiyle üne kavuşan Yeni Zelandalı aktris Lucy Lawless, Türkiye'ye geliyor. 
     Sanatçı, Kültür Bakanlığı'nın katkılarıyla Samsun'un Terme ilçesinin Gölyazı beldesinde 28-30 Ağustos'ta düzenlenen ''Uluslararası 2. Amazon Kültür ve Sanat Festivali''ne konuk olacak. 
     Festivalin organizasyonunu üstlenen şirketin yetkilisi Mine İpek, soruları yanıtlarken, etkinliğin çok sayıda ünlüye ev sahipliği yapacağını söyledi. 
     Festivale Ocak ayında davet edilen Lawless'ın firmasıyla uzun süredir yazıştıklarını anlatan İpek, ''amazonların simgesi'' Zeyna'nın katılımı için ABD ile ''e-mail trafiğinin'' Ocak'tan bu yana sürdüğünü belirtti. İpek, ''Son gelen habere göre sanatçı festivalimize rol arkadaşı Gabriel ile birlikte gelecek'' dedi. 
     Festivalin bu yıl çok hareketli geçeceğine inandıklarını kaydeden İpek, Kültür Bakanlığı sanatçıları Muazzez Abacı, Süreyya Davulcuoğlu, Zeynep Poyraz, Samime Sanay ve Musa Eroğlu'nun sahne alacağını ifade etti. Mine İpek, ünlü popçular Mustafa Sandal ve Soner Arıca'nın da festivale katılımı kesinleşen sanatçılar arasında yer aldığını söyledi. 
     Festival kapsamında bir güzellik yarışmasının da yapılacağını anlatan İpek, ''Amazon Güzeli'' seçilmenin ön şartının çok iyi ata binmek ve ok atmak olduğunu ifade etti. 
     Güzellerin 29 Ağustos'taki yarışma öncesinde kampa alınacağını anlatan İpek, ''Yarışmada sadece güzel olan kazanmayacak. Güzellerimiz, kampa alınarak ata binmeyi ve ok atmayı öğrenecekler. Sonra da iyi olan kazanacak'' dedi. 
     
     
     







</TEXT>
</DOC>
