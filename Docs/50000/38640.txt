<DOC>
<DOCNO> 38640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo07.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basını yenilgide suçu hakeme yükledi 
</HEADLINE>
<TEXT>

     PFC Levski Sofya'nın, Avrupa Şampiyonlar Ligi 3. ön eleme turu rövanş maçında Galatasaray ile berabere kalarak kupadan elenmesi, Bulgar basınında geniş yer buldu. 
     Elenmenin tüm suçunu Fransız hakem Claude Colombo'a yüklemeye çalışan Bulgar gazetelerinden ''24 Saat'', dün akşam çıkan ilk baskısında manşetten, gelen Türk gazetecilerin otobüsünün çalındığını bildirirken, son baskısında ise ''Levski'nin Avrupa yolu bir Fransız tarafından kesldi'' diye manşet attı. 
     En yüksek tirajlı Trud Gazetesi, yine manşetten Levski'nin ligden elendiğini belirtirken, ''Palyaço gibi davranan, Louis De Funes'e benzeyen Fransız hakem Claude Colombo'nun yardımıyla Levski, sınıf farkı gösteren Türk takımına elendi. Colombo'nun hareketleri kimse tarafından komik bulunmadı. Ancak Levski kendi kendine yardım etmezken, Allah da ona yardım etmedi'' diye yazdı. 
     ''7 Dni Sport'' Gazetesi, Levski'nin elenmesini manşetten verirken, ''Fransız hakem Claude Colombo, konuk Galatasaray'ı Avrupa Şampiyonlar Ligi'ne dek geçirdi'' iddiasında bulundu. Gazetenin üzerinde durduğu diğer bir konu, elinde bilet olmasına karşın maçı izleyemeyen 3 bin kadar seyircinin yaşadığı dram oldu. ''Maçta polis anarşisi'' başlıklı haberde gazete, stadın dolu olduğu gerekçesiyle polislerin haklı olrak girmek isteyen 3 bin kişiyicopla dağıttığını yazdı. Olayın, Levski İcra Direktörü Nasko Sirakov tarafından da kınandığı belirtildi. 
     Bu arada ''Meridian Maç'' Gazetesi de polisin gösterdiği şiddet üzerinde durarak, dayak yiyenlerin arasında bir kameramanın da yar aldığını yazdı. 
     Bu arada dün oynanan maçla ilgili kuşkusuz en ilginç haber, yine ''24 Saat'' Gazetesi'nde yer aldı. 
     Spor sayfasında ''Beraberlik sonucuna cadılar yardım etti'' diye başlık atan gazete, Galatasaray takımının yüklü ücret ödeyerek beraberinde getirdiği 3 cadıyı Hilton Oteli'nde yerleştirdiğini yazdı. Gazetenin ididasına göre ''esrarengiz ibadetler yapan cadıların kaldığı lüks dairesinin kapıları ardından garip sesler geliyordu ve yanık kokusu alınıyordu.'' 
     Hilton Oteli personelinin ifadelerine dayalı olarak yazılan haberde, getirilen cadıların daha sonra stadın farklı sektörlerine yerleştirilip, büyüleriyle maçı etkiledikleri savunuldu. 
     
     







</TEXT>
</DOC>
