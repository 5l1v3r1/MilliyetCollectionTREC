<DOC>
<DOCNO> 33904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/spor/spo01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal alkışlarla 
</HEADLINE>
<TEXT>

İnönü Stadı’nı dolduran on binlerce taraftar, futbolcuları tezahüratlarla karşılarken, Başkan Serdar Bilgili konuşmasında "Süper Lig’de fırtına gibi eseceğiz" dedi 
     KARTAL YİĞİT 

     BEŞİKTAŞ, 2001 - 2002 sezonunu dün İnönü Stadı’nda düzenlenen sade bir törenle açtı. Tribünleri dolduran taraftarlar, Başkan Serdar Bilgili’ye yoğun tezahürat yaptılar. Bilgili de yönetici arkadaşlarını yanına alarak tribünlere gitti ve taraftarlarla birlikte tezahürat yaptı. Bu arada kapalı tribündeki seyircilerin, "Başkan kombineleri unutma" diye bağırmaları dikkat çekti. 
     
Başkan’dan mesajlar      BİLGİLİ taraftarlara ümit dolu mesajlar vererek, "Bu tür güzel günleri bundan sonra da yaşayacağız. Beşiktaş’ı hep yükseklerde uçuracağız" dedi. Başkan, "Geçen sezon iyi niyetli yanlışlarımızdan ders aldık. Bu sene iddialıyız. Kolej ruhu ile yaşayan güçlü ve huzurlu takım yarattık. Süper ligde fırtına gibi eseceğiz. Bizler inandık, sizler de inanın" sözleriyle devam etti. 
     
Nouma sesleri      BAŞKAN Bilgili’nin konuşmasından sonra Beşiktaş futbol takımı tek tek skorborddaki fotoğrafları eşliğinde taraftarlara tanıtıldı. Tanıtım esnasında stat "Pascal Nouma" sesleri ile inledi. Daum, Ahmet Dursun ve yeni transferler büyük alkış alırken, antrenör Ronald Koch futbolcuları tribünlerin önüne götürerek burada şov yaptırdı. Bu şov büyük ilgi çekti. 
     
Notlar      Ulusoy’a protesto 
     BEŞİKTAŞ’IN dünkü açılışına Devlet Bakanı Faruk Bal, Milli Savunma Bakanı Sabahattin Çakmakoğlu, MHP İstanbul milletvekili Mehmet Gül ve İl Müdürü Vedat Bayram ile katılan Futbol Federasyonu Başkanı Haluk Ulusoy’a tribünlerden büyük tepki geldi. Siyah - Beyazlı taraftarların yoğun protestoları üzerine Başkan Serdar Bilgili yerinden kalkarak, eliyle "Susun" işareti yaptı. 
     
     Doğuş’a tepki 
     AÇILIŞ boyunca Fenerbahçe aleyhine sloganlar atan Siyah - Beyazlı taraftarlar, Fenerbahçeli olarak bilinen sanatçı Doğuş’un şarkılarını da protesto etti. Bir grup amigo Doğuş’un CD’sinin çalınmasını engellemek istedi. Tepkiler artınca programda olmayan Beşiktaşlı sanatçı Aykut forma giyerek Doğuş’un yerine şarkı söyledi. Kapalıdan aynı grup Gülben Ergen sahaya çıktığında ise "Hülya Avşar" diye bağırdı. Bu olaya biraz sinirlenen Ergen, "Kendisi Antalya’da, size selamını getirdim" diye karşılık verdi. 
     
     Kriz engeli 
     SUNUCULUĞUNU Ayhan Kahya ve Ali Aybar’ın yaptığı açılışta kriz nedeniyle havai fişek gösterisi yapılmadı. Ancak stat balonlarla süslendi. Şifo Mehmet de dünkü açılışta yer aldı ve büyük ilgi gördü. Bu arada Siyah - Beyazlılar açılış öncesinde Yahya Efendi Mezarlığı’na giderek Hüsnü ve Şeref beylerin mezarlarını ziyaret ettiler. 
     
     Neşeli maç 
     SİYAH - Beyazlı futbolcuların yaptığı gösteri maçında ilginç sahneler yaşandı. Futbolcular attıkları her gol sonrası birbirlerine resmi maçmış gibi sarıldılar. Ve maçı yöneten antrenör Erdinç Erol’un verdiği bazı kararlardan sonra üzerine atladılar. 
     
Müslüman Daum      Cengiz Malgır 

     Alman hoca ilginç kişiliğine yeni bir özellik ekledi... Beşiktaş’ın kurucularının kabirlerinin ziyaretinde ellerini Müslüman gibi açan Daum dua etti.. 
     
Del Solar müjdesi      BEŞİKTAŞ, Letchkov’dan sonra, Belçika’nın KV Mechelen kulübüne transfer olan Del Solar’dan 350 bin dolar alacak. Siyah - Beyazlılar’ın, Del Solar konusundaki başvurusunu değerlendiren FIFA, 350 bin dolar ödenmesine karar verdi. FIFA, kararını dün yazılı olarak Beşiktaş’a bildirdi. 
     



 SPOR 
























</TEXT>
</DOC>
