<DOC>
<DOCNO> 17669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sonspo03.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün'den taraftara övgü "Şampiyonluğunuzu çoktan ilan ettiniz" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, 3-0 yenik duruma düştükleri maçta Gaziantepspor'u 4-3 yenmelerinde büyük pay sahibi oldukları gerekçesiyle sarı-lacivertli taraftarlara övgü yağdırdı. 
     Ogün, internetteki ''www.oguntemizkanoglu.com'' sitesinde yaptığı açıklamada, sarı-lacivertli taraftarlara desteklerinden ötürü teşekkür ederek, ''Gerçek şampiyon sizsiniz. Biz şampiyonluk mücadelesi veriyoruz ve olacağımıza inanıyoruz. Sizler ise çoktan şampiyonluğunuzu ilan ettiniz'' dedi. 
     Ogün, taraftara yönelik açıklamasında, şu görüşlere yer verdi 
     ''Tüm Türkiye haliyle sizleri konuşuyor. 3-0 yenikken bize verdiğiniz destek herkesin dilinde. Benim size söyleyecek fazla birşeyim yok. Biz şampiyonluk mücadelesi veriyoruz ve olacağımıza inanıyoruz. Sizler ise çoktan şampiyonluğunuzu ilan ettiniz. Evet, siz Fenerbahçe taraftarı Türkiye'nin gerçek şampiyonusunuz ve bizim kazanacağımız şampiyonluk yalnızca sizlere bir hediye olacak. Hepinize yürekten sevgiler, kucak dolusu sevgiler gönderiyorum. Eğer Gaziantepspor maçı bizim için 3 puanla sonuçlandıysa, bu puanları sayenizde kazandık. Tekrar tekrar teşekkürler. Sizlerin bu desteğine, biz de kazanacağımız şampiyonlukla bir derece de olsa yanıt verecek, sezon sonunda o mutlu tabloyu birlikte yaşayacağız.'' 
     
     'Şanssız bir sezon geçiriyorum'' 
     Ogün Temizkanoğlu, sakatlıklar açısından şanssız bir sezon geçirdiğini söyledi. 
     Gaziantepspor maçının hemen başında ciddi biçimde sakatlanarak oyun dışı kalan milli futbolcu, sakatlığıyla ilgili olarak da şu açıklamalarda bulundu 
     ''Bu sezon açıkçası şanssızım. Yaşamadığım kadar sakatlığı üst üste yaşamaya başladım. En sonunda dizimden kötü bir sakatlık geçiriyorum. Doktorların bana ilk söylediği yaklaşık 4 hafta kadar oynayamayacağım şeklinde. Ligin bitimine ise zaten 5 hafta var. Yani geriye 1 hafta kalıyor. Güçlü bir fiziğim var ve en kısa sürede sahalara dönmek, şampiyonluk yolunda ter dökmek istiyorum. Hedefim ise hiç olmazsa son maçlarda takımın başında olmak ve şampiyonluk turunu arkadaşlarımla birlikte atabilmek. Artık herşeyi zaman gösterecek. Ancak, ne yazık ki, önümüzdeki ilk maçlarda forma giyemeyeceğimi sanıyorum.'' 
     
     Gaziantep maçı 
     Ogün, Gaziantepspor maçı ve devre arasında soyunma odasında gelişen olayları ise şöyle açıkladı 
     ''Gerçekten, yaşadığımız zor günler sonrası oldukça zor bir maçtı bizim için. Karşılaşmanın hemen başlarında sakatlanmam kabus gibi oldu. İlk yarı 3-0 sona erdiğinde soyunma odasında acılar içindeydim. İlk 45 dakika boyunca soyunma odasında dizime ilk müdahaleler yapıldı. Bu arada gol haberleri acımasızca geliyor, ben ise inanmak istemiyordum. İlk yarı bitti. Takım soyunma odasına geldi. Herkesin yüzünden düşen bin parçaydı. Mustafa hoca, 'Eğer Gaziantepspor ilk yarıda bize 3 gol attıysa ve biz büyük takımsak, 2. yarıda biz de 5 gol atarız' dedi. 




</TEXT>
</DOC>
