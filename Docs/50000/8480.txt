<DOC>
<DOCNO> 8480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/siyaset/siy03.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer 'susalım' dedim 
</HEADLINE>
<TEXT>

Krizin gündemden düşürülmesini isteyen Cumhurbaşkanı Sezer, "Susalım. Türkiye güçlükleri yener" çağrısı yaptı 
     ANKARA Milliyet 

     MGK toplantısında yaşanan krizin ardından bugüne dek sadece iki kez yazılı açıklama yapılan Çankaya Köşkü'nde dün basına yönelik bir bilgilendirme toplantısı yapıldı. 
     Cumhurbaşkanı Ahmet Necdet Sezer'in krize yönelik düşüncelerini medyaya aktaran Basın Danışmanı Metin Yalman, konuşmasına Sezer'in konunun gündemde kalmasının bir yararı olmadığına inandığını belirterek başladı. Yalman, şunları söyledi 
     "Sayın Cumhurbaşkanımız Anayasa'da belirtilen görev ve yetkilerini devlet organlarının düzenli ve uyumlu çalışmalarını gözeterek yerine getirmek konusunda duyarlıdır. Türkiye'nin esenlik içinde yoluna devam etmesi, herkesin olduğu gibi Cumhurbaşkanı'nın da en büyük isteğidir. Sayın Cumhurbaşkanı bu ereğe ulaşmak için herkesin çaba harcaması gereğine içtenlikle inanmaktadır. Sayın Cumhurbaşkanı, MGK toplantısında konuşulanların ayrıntılarını kamuoyuna intikal ettirmenin ve konunun gündemde tutulmasının yararına inanmamaktadır." 
     Yalman, 19 Şubat'ta Köşk'ten yapılan yazılı açıklamaya ekleyecek bir husus olmadığını vurgulayarak, "Sayın Cumhurbaşkanı, Türkiye Cumhuriyeti'nin tüm anayasal kurumları ve ulusumuzun ortak çabalarıyla günlük sorun ve güçlüklerin üstesinden gelecek güçte olduğuna ilişkin inancını bir kez daha yineler" diye konuştu. 
     Bir soru üzerine Devlet Denetleme Kurulu'nun yetkilerinin artırılmadığını ifade eden Yalman, "DDK üyelerinin geçmiş yıllara göre ellerine geçen maaşlarına her memura yapılan normal artış dışında bir zam yapılması söz konusu değildir" dedi. 
     
     Cumhurbaşkanı görevinin başında 
     Yalman, "Cumhurbaşkanı yaşananlardan dolayı üzgün mü, pişman mı, ekonomik krizden kendini sorumlu tutuyor mu ve istifa etmeyi düşünüyor mu " sorusuna "Dün size Çankaya Köşkü'nden ekonomiyle ilgili bir açıklama yaptık. Bu açıklama sanıyorum Cumhurbaşkanı'nın ekonomiyle ilgili görüşlerini yansıtacak durumdadır. Cumhurbaşkanı görevinin başındadır" yanıtını verdi. 
     


 SİYASET 



















</TEXT>
</DOC>
