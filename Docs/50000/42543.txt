<DOC>
<DOCNO> 42543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/spor/aspo.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
1 NUMARALI DEV ADAM 
</HEADLINE>
<TEXT>

Rüştü her hafta kendi efsanesini yarattı. Hem Fenerbahçe’de, hem de milli takımda oynadığı maçlarda "kahraman" oldu. Kalesinde her geçen gün daha da büyürken, yine gündemin ilk maddesine oturdu 
     ÖZEL HABER GÜRCAN BİLGİÇ 

     Fenerbahçe’nin başarılı file bekçisi Yimpaş Yozgat maçındaki kurtarışlarıyla bir kez daha herkesi büyüledi. Takımına 21 maçlık rekoru armağan eden Rüştü, yaptığı kurtarışların maçı kazandıkları zaman önemli olduğunu vurguladı. Sarı - Lacivertli taraftarlardan tribünleri doldurmalarını isteyen milli kaleci, lig maçlarında konsantrasyon sorunu çektiklerini itiraf etti. 
     
     Her maçtan sonra kahraman olmak nasıl bir şey 
     "Kimse her maçta böyle olmasını istemez. Keşke daha farklı olsaydı. Ben, bir görev varsa en iyi şekilde yapmaya çalışıyorum. Öyle veya böyle. Durum bundan ibaret..." 
     
     Öyle bir çıkış yakaladın ki, vasat bile oynamıyorsun."Oynadığım milli maç olsun, lig olsun galip geldiğinde göze batıyor. Yenilsek bile iyi oynadın deniyor ama form grafiği bu kadar gözükmüyor. Hedefler gerçekleştiği zaman maç içinde yaptıkların daha göze batıyor ve gündem oluşuyor." 
     Ancak maçlardan sonra kimse sana kusur bulamıyor. 
     "Ben formda olabilirim, ama her zaman hatalı gol yiyebilirim. Formsuzluk başka, hata yapmak bambaşka... Futbol hayatım boyunca formsuz olmamaya özen gösterdim. Hatalı gol yemem, formsuz olduğum anlamına gelmez. Hatalı gol yiyip, bir çok pozisyonu kurtardığımı da biliyorum." 
     
     Bu kadar öne çıkmak iyi mi 
     "Bir maç kazanılırken kahraman, biri kaybedilirken suçlu olunmaz. Suçlu kaybetmişse takımdır, kazanmışsa kahraman yine takımdır. Benim amacım sahaya çıkıp görevimi yapmaktır. Serhat’ın, Rapajic’in, Ceyhun’un, aklınıza kim geliyorsa, sahadakiler görevlerini yaptığı zaman başarı oluşur. Diğer arkadaşlarım da işlerini yapmış ki yenmişiz." 
     
     Takım,"Rüştü nasıl olsa kurtarır" diyerek, biraz işi gevşetmiyor mu 
     "Bir takım içinde birbirine olan güvenin yüksek olması, sahada rahatlığı getirir. Ama bir yere kadar. Fazlası zarar verir. Bana güvendiklerini biliyorum. Bunun getirdiği rahatlık olacaktır. Ama bu kadar da abartmamalılar. Hepimiz insanız hatasız kul olmaz." 
     
     Rakipleriniz sizden daha zayıf olmalarına rağmen maçları zor kazanıyorsunuz. 
     "Artık zayıf takım diye bir şey yok. Sadece arada kalite farkı var. O da rakibiniz iyi mücadele ettiğinde ortadan kalkıyor. Yozgat bunu bir kez daha gösterdi. Maça iyi konsantre değildik. İlk yarı bittiğinde olayın ne olduğunun farkına vardık. İkinci yarı zaten tempoyu yükselttik. Belki salıya da endekslemiştik kendimizi. Türk futbolcusunun maalesef kötü yanı bu. Bundan kurtulmamız lazım. Sadece o günkü maçı düşünüp oynadığımız zaman, her şey daha güzel olacaktır." 
     
     Barcelona maçına hazır mısınız 
     "Barcelona ayrı bir defter. Konsantrasyonun, motivasyonun dorukta olduğu bir ligde oynayacağız. Orada her şey çok daha farklı olur. Son iki haftadaki Fenerbahçe’den değişik bir takım sahada olacak. Seyircimizin tribünleri dolduracağına inanıyorum. Bu tür büyük organizasyonlara uzun zamandır hasretler. Hocamız gereken taktiği verecektir. Biz de başarıyla uygularsak sahadan galip ayrılırız." 
     



 SPOR 






















</TEXT>
</DOC>
