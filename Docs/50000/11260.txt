<DOC>
<DOCNO> 11260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/magazin/mag01.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'a 'mafya' kıyafeti 
</HEADLINE>
<TEXT>

     PARİS Milliyet 

     Pop yıldızı Tarkan, Türk moda dünyasının önemli markalarından Dice Kayek'in Paris'teki moda haftası çerçevesinde mafya kıyafetleriyle podyuma çıktı. 
     İstanbul Tekstil ve Kumaş İhracatçılar Birliği İTKİP sponsorluğundaki defilede Tarkan, ünlü Fransız mankenlerle birlikte Dice Kayek'in 2001 sonbahar - kış kreasyonu için hazırladığı ve mafya konseptinin işlendiği tasarımları tanıttı. 
     Dice Kayek'in, kreasyonlarında dik başlı, kendinden emin, maço mafya temasını etkileyici bir biçimde oluşturmaya çalıştığı gözlendi. Paris'teki Louvre Sarayı'nın bahçesinde bulunan ve önemli organizasyonların yapıldığı dev cam piramitte Carousel de Louvre düzenlenen defileye, uluslararası modacılar da büyük ilgi gösterdi. 
     Defileden sonra Türk basın mensuplarının sorularını yanıtlayan Tarkan, Türkiye'yi ve sahnede şarkı söylemeyi özlediğini dile getirdi. Tarkan, bundan sonra tüm konserlerindeki giysilerinin de Dice Kayek firmasınca hazırlanacağını belirterek, bir Türk modacısının defilesinde Paris'te podyuma çıkmaktan büyük mutluluk duyduğunu söyledi. 
     


 MAGAZİN 














</TEXT>
</DOC>
