<DOC>
<DOCNO> 28302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur07.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok sahtekarız çok...Neler yapıyoruz neler... 
</HEADLINE>
<TEXT>

     İstanbul Adli Tıp Kurumu'na incelemeye gönderilen sahtecilik dosyalarında, ''şeytanın aklına gelmeyecek yöntemlere'' rastlanıldığı, en çok da sahte imza olayıyla karşılaşıldığı bildirildi. 
     İstanbul Adli Tıp Kurumu Fizik İnceleme İhtisas Dairesi Görevlisi ve Kocaeli Üniversitesi Tıp Fakültesi Adli Tıp Anabilim Dalı Öğretim Üyesi Yrd. Doç. Dr. Ömer Kurtaş, Türkiye'de sahteciliğin çok yaygın olduğunu söyledi. Sahteciliğin, yaygın olmasının yanı sıra zaman zaman çok ustaca yapıldığını ve Adli Tıp Kurumu'nun bu dosyalar üzerinde uzun süre çalışmak zorunda kaldığını anlatan Kurtaş, ''İncelemeye gönderilen dosyalarda, şeytanın aklına gelmeyecek yöntemlere rastlanıyor'' dedi. 
     Ekonomik nedenler başta olmak üzere değişik faktörlerin sahteciliğin yaygınlaşmasında önemli rol oynadığını dile getiren Kurtaş, şunları kaydetti 
     ''Her ay, Milli Piyango biletlerine ustaca yapılan montajla ikramiye alanlardan, sahte paraya ve sahte ambalajlara kadar çeşitli sahteciliği içeren yaklaşık bin dosya inceleniyor. Milli piyango biletiyle sahtekarlık yapanlar, kimsenin dikkatini çekmemek için bayilerin ödeyebileceği küçük ikramiyelerin çıktığı rakamları montajlıyor. Bunun yanında, daha çok Doğu bölgelerindeki bazı eczacıların, sahte ilaç kupürüyle sosyal güvenlik kurumlarından haksız kazanç sağlanması, sahte pasaport, diploma ve makbuzlarla da karşılaşıyoruz.'' 
     Adli Tıp Kurumu'na gelen dosyaların büyük bir bölümünü sahte imzayla ilişkin olanların oluşturduğunu ifade eden Kurtaş, şöyle devam etti 
     ''En çok sahte imza olayıyla karşılaşıyoruz. Bu da maalesef imza formatımızın olmayışından kaynaklanıyor. Gerçek formatta, ad ve soyad imzanın içinde mutlaka yer alır. Bu başka ülkelerde böyledir. Bizim imzalarımızda ise pek bulunmaz. Böyle olunca da imza sahteciliği sık yaşanıyor.'' 
     Kurtaş, herhangi bir sahtecilik olayına karşı şu önerilerde bulundu 
     ''Öncelikle imzanızda adınız ve soyadınız tam olarak olmasa bile üyük bölümü olmalı. Bu taklidi zorlaştıracaktır. İmzanızı atarken yanına altına veya üstüne adınızı ve soyadınızı mutlaka yazmalısınız. Çek senet belgelerinde para miktarı yazılırken her iki tarafına kapatma işaretini mutlaka koyun. Bir kefile ihtiyacınız olduğunda, kendisinden onay ve imza alın. Kimlik kartı, sürücü belgesi veya pasaport gibi önemli belgelerinizi kaybettiğinizde zaman geçirmeden ilgili yerlere başvuru yapın. Banka işlemlerinizde imzaladığınız her türlü belgeyi ayrıntısıyla okuyun, anlayamadığınız yerleri yetkiliye sorun.'' 
     







</TEXT>
</DOC>
