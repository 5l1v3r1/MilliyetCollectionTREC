<DOC>
<DOCNO> 35625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/guncel/gun01.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karnında saçma başında duvak 
</HEADLINE>
<TEXT>

Kına gecesinde amcasının tüfeğinden çıkan saçmalarla yaralanan gelin, düğün ertelenmez’ diyen kayınpederinin zoruyla gelinlik giydi 
     MUSTAFA ÖZDEMİR DHA 

     Zonguldak'ta, kına gecesi eğlenenlere av tüfeğiyle açılan ateş sonucu, beş yakınıyla birlikte yaralanan 22 yaşındaki gelin Aynur Tayoğlu, düğünün ertelenmemesi için mecburen tedaviyi yarım bıraktı ve bir gün sonra çay bahçesinde yapılan düğünde acı çekmesine rağmen bol bol dans edip göbek attı. 
     Yaralarına yapılan tamponun üzerine gelinlik giyen Tayoğlu'nun vücudundaki sekiz saçmanın düğünden sonra çıkarılmasına karar verildi. 
     Çaycuma'ya bağlı Dereköseler köyünde cuma gecesi düzenlenen, Aynur Tayoğlu ile Mutlu Yalçınkaya'nın kına gecesi, Tayoğlu'nun amcası Necati Tayoğlu sayesinde kanlı geçti. 
     
     Doktoru ikna ettiler 
     Gelinin ailesiyle bir süredir küs olan Necati Tayoğlu, evinin penceresinden av tüfeğiyle eğlenenlerin üzerine ateş açtı. Tüfekten çıkan saçmalar gelinin de aralarında bulunduğu beş kişiye isabet edince, amca Tayoğlu da gözaltına alındı. Düğünün ertelenmesini istemeyen damat tarafı da, Çaycuma Devlet Hastanesi'nde tedavi gören gelinin bir an önce taburcu edilmesi için doktorlara özel bir ziyaret düzenledi. 
     Kayınpeder Sabri Yalçınkaya, karın bölgesine isabet eden sekiz saçma henüz çıkarılmadığı halde gelini Aynur’un hastaneden hemen taburcu edilmesi için ve gerekirse ameliyatın düğünden sonra yapılması için ısrar etti. Kayınpeder Yalçınkaya, Acil Servis'te görevli Dr. Hayati Taştan'a "Düğünü iptal edemeyiz. İl dışından düğün için onlarca misafirimiz geldi. Ben düğünden sonra gelinimi ameliyat ettirerek vücudundaki saçmaları aldırırım" diye söz verdi. 
     



 GÜNCEL 
















</TEXT>
</DOC>
