<DOC>
<DOCNO> 13590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/spor/ysen.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın goller 
</HEADLINE>
<TEXT>

     ERDOĞAN ŞENAY 

     Üsküp’te Milli Takımımız hepimize soğuk şakalarla dolu dakikalar yaşatma ustalığıyla oynuyordu sahada sanki... 
     Halbuki Makedonlar’ı iyi incelemeden ve hafiften de küçümseyerek sahaya çıktıkları açıkça belliydi oyunun ilk yarısında... Kemik gibi sert ve keskin paslarla oyuna giren Makedonlar’ın ne kadar ciddi mücadele ettiklerini, attıkları golü de gördükten sonra, daha iyi anladılar hem bizim sahada yarışanlarımız, hem de teknik kulübede oyunu yönetenler... Ogün 71. milli formayı kutlama gecesinde Fenerbahçe’de de, Slovakya önünde de oyun kurucu oynarken, onu defansta son adam rolüne soyundurmak açıkça söylenmesi gereken bir teknik kulübe kabahatiydi bizce... Ayrıca Okan ve Ümit’in orta alandaki yavaş tempoları da, ilk yarıda milli formayı zora sokan diğer sebeplerdendi... Ya Fransız hakem yüzde yüz Makedonya penaltısına sırtını dönmeyip de, vuruş noktasını gösterseydi, halimiz nice olurdu... İlk yarı sonucu tribünde sapsarı yüzlerle oturan bizler nedense milli takımın sahadan yenik ayrılacağına hiç mi hiç inanmıyorduk doğrusu... 
     İkinci yarıda düşündüğümüz gibi de oldu. Pabucun pahalı olduğunu anlayan millilerimiz, bütün hatlarıyla Makedonya’nın üstüne üstüne abanıyor ve bol paslı kontr toplarla biraz da yorulmaya başlayan rakibini yavaş yavaş çökertiyordu... Aradığı "altın gollerden" birini de Makedon savunmasının büyük hatasıyla yakalıyor, diğer sayıyı da Ümit’in ayağından bularak, dünkü korkular dolu 90 dakikanın kördüğümünü çözmesini biliyordu... 
     Şimdi Japonya yolculuğu için umut kapıları yeniden açılmıştır Üsküp’te... Benim düşüncem, Milli Takım’da sürekli yalnız ve öksüz kalan Hakan Şükür’ün yanına şu ya da bu şekilde Oktay gerçeğini yaratma mecburiyetindeyiz. Hem unutmayalım ki, bizi Fatih Terim’le de, Mustafa Denizli’yle de Avrupa Şampiyonası’na götüren en önemli jokerlerden biridir Oktay... Onun için özel çalışmalar mı yapılır, Trabzon’da oynama devamlılığı mı sağlanır, Milli Takım hocalarınca özel idmana mı alınır bilemem... Bunları tabii ki Şenol Güneş ve ekibi hesaplar... Ancak grupta rahat olabilmek için, hatta Japonya’ya gitmeyi hedefliyorsak, orada kullanabilmemiz için Oktay’ı kazanmak şarttır. Bizden hatırlatması. 
     


 SPOR 






























</TEXT>
</DOC>
