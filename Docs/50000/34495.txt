<DOC>
<DOCNO> 34495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/siyaset/siy03.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma ve polise insan hakları dersi 
</HEADLINE>
<TEXT>

İstanbul İnsan Hakları İl İzleme Kurulu’nca verilecek eğitim seminerlerinde, "insan hakları kavramının gelişimi, insan haklarının sınırları, yasal güvenceleri’ gibi dersler verilecek 
     SALİHA ÇOLAK Ankara 

     İçişleri Bakanı Rüştü Kazım Yücelen’in, insan haklarından sorumlu Devlet Bakanı olduğu dönemde hayata geçirilen İnsan Hakları İl İzleme Kurulları, şik yet mekanizması olarak devreye girmenin yanı sıra insan hakları eğitimine de el atıyor. 
     İstanbul Valisi Erol Çakır başkanlığında oluşturulan İstanbul İl İzleme Kurulu da bu çerçevede başta insan hakkı ihlallerinden sorumlu tutulan jandarma ve polis olmak üzere kamu görevlilerine ders verilmesi için program hazırladı. 
     Uygulamaya önümüzdeki hafta geçilecek program çerçevesinde İstanbul İnsan Hakları İl İzleme Kurulu üyelerinden oluşan bir uzman komisyon hazırlıklarını tamamladı. 
     
     Savaşın yargıcı da var 
     Marmara Üniversitesi İnsan Hakları Merkezi Başkanı Prof. Dr. İbrahim Kaboğlu, Bilgi Üniversitesi Hukuk Fakültesi’nden aynı zamanda Bosna - Hersek İnsan Hakları Mahkemesi yargıcı olan Prof. Dr. Rona Aybay, İstanbul Üniversitesi Hukuk Fakültesi’nden Prof. Dr. Taylan Akkaya, YÖK üyesi ve Çağdaş Yaşamı Destekleme Derneği Başkanı Prof. Dr. Türkan Saylan, ilk aşamada İstanbul’da görev yapan polis, jandarma ve lise öğretmenlerine verilecek derslerin içeriğini belirledi. 
     Bu çerçevede eğitim seminerlerinde, "insan hakları kavramının gelişimi, insan haklarının sınırları, yasal güvenceleri, kişi hak ve özgürlükleri, siyasal, iktisadi ve çevre hakları" başlıkları altında ders verilecek. 
     
     Jandarmaya gece dersi 
     İl Jandarma Komutanı’nın isteği üzerine gündüz saatlerindeki yoğunluk nedeniyle jandarmanın eğitimi gece saatlerine kaydırılacak. Özellikle jandarma ve polise uygulama sırasında karşılaştıkları sıkıntılar ve hak ihlallerine meydan vermemek için dikkat etmeleri gereken noktalar üzerinde pratiğe dönük eğitim verilecek. 
     



 SİYASET 














</TEXT>
</DOC>
