<DOC>
<DOCNO> 6002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/guncel/gun05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Balina’da rekor ceza istemi 
</HEADLINE>
<TEXT>
579 trilyonluk soyguna 300 yıl hapis 
DGM Başsavcısının hazırladığı 576 sayfalık iddianamede 76 sanığın 10 ayrı suçtan yargılanması istendi 
     İZMİR Milliyet 

     İzmir DGM Savcılığı’nın sekiz aydır yürüttüğü Balina Operasyonu’nda 76 sanık hakkında bir ile 300 yıl arasında değişen hapis cezası istemiyle dava açıldı. Vurgunun ayrıntılarının anlatıldığı 576 sayfalık iddianamede sanıkların toplam 579 trilyon liralık soygun yaptığı öne sürüldü. 
     Soruşturmayı yürüten DGM Başsavcı Yardımcısı Cevdet Ulu, Balina soruşturmasının iddianamesini tamamladı. Bugüne kadar 284 trilyon hayali ihracat ve 295 trilyon lira naylon faturanın ortaya çıkartıldığı operasyonda Savcı Ulu, 76 sanığın 10 ayrı suçtan yargılanmasını istedi. 
     İddianamede sanıkların organize suç çetesi kurarak hayali ihracat ve naylon faturayla devletten haksız vergi iadesi aldıkları gümrük kapıları ve vergi dairelerinde görevli memurlara rüşvet verdikleri kağıt üstünde hiçbir malvarlığı olmayan çoban, hamal, taksi şoförü gibi kişileri şirket sahipleri gösterdikleri belirtildi. 16 ayrı ülkeye yapılan hayali ihracatla devletten 284 trilyon lira KDV iadesi alan sanıkların, "Cürüm işlemek için organize suç örgütü oluşturmak, gümrük kaçakçılığı, sahtecilik, görevi kötüye kullanma" suçlarından cezalandırılması istendi. 
     İZOTAŞ Yönetim Kurulu Başkanı Mehmet Niyazoğlu, köy ağası Ahmet Öztürkmen, Bahri Ergin, Gürcan Güngören, Abdurrahman Yakupreisoğlu’nun çete lideri olduğu öne sürülen iddianamede, 300 firma hakkındaki incelemenin de sürdüğü belirtildi. 
     


 GÜNCEL 

















</TEXT>
</DOC>
