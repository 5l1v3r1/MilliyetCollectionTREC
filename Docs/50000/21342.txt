<DOC>
<DOCNO> 21342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun06.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Filistinliler'in 'Büyük Felaket' günü için alarmda 
</HEADLINE>
<TEXT>

     İsrail ordusu, Filistinlilerin ve İsrail vatandaşı Arapların ulusal ''El Nakba'' Büyük Felaket gününü anma törenleri dolayısıyla alarma geçirildi. 
     İsrail askeri radyosunun haberinde, İsrail'in kuruluşunun 53. yıldönümü olan El Nakba gününde olası havan toplu ya da otomatik silahlı saldırıların düzenlenebileceği endişesiyle, İsrail askeri ve polisinin takviye edilerek alarma geçirildiği belirtildi. 
     Haberde, Filistin kentlerinde yapılacak geniş katılımlı yürüyüşler sırasında, Filistinlilerin İsrail toprakların sızmalarını önlemek amacıyla da karayollarına barikatlar kurulduğu kaydedildi. 
     Bu arada, İsrail İç Güvenlik Bakan Yardımcısı Gidon Ezra, Filistin Yönetimi'nin okulların El Nakba dolayısıyla tatil edilmesi kararını kınayarak, bu kararla sokakların binlerce öğrenciyle dolup taşacağını ve bunun da ''tehlikelere gebe olunduğu'' anlamına geldiğini söyledi. 
     İsrailli üst düzey bir subay da, yabancı basın mensuplarına verdiği brifing sırasında, El Nakba kutlamalarının şiddet olaylarının artmasına yol açacağını belirterek, ''Büyük olasılıkla bu anma günü şiddetin artmasına neden olacak. Filistinliler ateşe körükle gitmek için ellerinden geleni ardlarına koymayacaklar'' diye konuştu. 
     Aynı yetkili, İsrail ordusunun, olay çıkması halinde ateşli silah yerine plastik mermi atan silahlarla, göz yaşartıcı gaz ve basınçlı su kullanacağını açıkladı. 






</TEXT>
</DOC>
