<DOC>
<DOCNO> 13053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/ekonomi/eko02a.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder, ABD’den Türk bankalarına para isteyecek 
</HEADLINE>
<TEXT>

Almanya Başbakanı Gerhard Schröder, ABD ziyaretinde Başkan Bush’tan Türk bankalarına 30 milyar dolarlık kredi verilmesi için destek isteyecek 
     FRANKFURT Milliyet 

     Almanya Başbakanı Gerhard Schröder’in, Amerika Birleşik Devletleri’nden Türkiye için para isteyeceği bildirildi. Der Spiegel dergisinin haberine göre, Schröder perşembe günü Amerika’ya yapacağı resmi ziyarette, Başkan George W. Bush’tan Türk devlet bankalarına 30 milyar dolar kredi verilmesi için Amerika ve Avrupa’nın desteğini isteyeceğini yazdı. 
     Dergi, Başbakan’ın Avrupa’nın güneydoğusunu büyük bir barut fıçısı olarak gördüğünü belirterek, Türkiye’nin çökünütüden kurtarılması için Amerika’dan destek isteyeceğini yazdı. Şubat ayında Cumhurbaşkanı Ahmet Necdet Sezer ve Başbakan Bülent Ecevit arasında yaşanan krizi "mantıksız" olarak niteleyen dergi, bu nedenle çıkan kriz yüzünden bankacılık sektörünün iflasın eşiğinde olduğunu belirtti. Haber şöyle devam etti 
     "Şubat ayında Cumhurbaşkanı Ahmet Necdet Sezer ile Başbakan Bülent Ecevit arasında geçen mantıksız tartışmanın ardından Türk ekonomisi büyük krize girdi. Devlet bankaları ve özel bankalar iflasın eşiğine gelirken, yabancı sermaye Türkiye’yi terk etti. Schröder perşembe günü Washington’a yapacağı ziyarette, Türkiye’yi çöküntüden kurtarmak için Amerika’dan destek isteyecek. Başbakan, hem Amerikalılar’ın hem Avrupalılar’ın Türk devlet bankalarına 30 milyar dolar kredi vermeleri için çaba gösterecek." 
     
     Türkiye batarsa Avrupa’da kaos olur 
     Der Spiegel, Türkiye’nin ekonomik açıdan batmasının, siyasi kaosu da beraberinde getireceğini belirtti. Bunun Avrupa için büyük bir kaos olacağını yazan dergi şöyle devam etti "Ancak, Bush Türklere yardım etmek için fazla çaba göstermiyor. Başkan’ın ekonomi danışmanı Larry Lindsey bu günlerde daha çok kendi ülkesinin ekonomisiyle ilgileniyor. Bu yüzden bir Alman diplomat, "Türkiye’nin kurtarıcısı olarak tarihe geçeceğiz’ diye övünüyor. Ancak bu övünme pahalıya mal olabilir." 
     
     


 EKONOMİ 





















</TEXT>
</DOC>
