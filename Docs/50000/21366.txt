<DOC>
<DOCNO> 21366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/soneko10.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada dolara talep, ABD'dekinden fazla 
</HEADLINE>
<TEXT>

     ABD Merkez Bankası'na FED bağlı baskı ve banknot matbaalarının tedavüle çıkarmış olduğu tedavüldeki 500 milyar dolarlık paranın yüzde 50 ile 70'i, yabancı ülkelerde kullanılıyor. 
     FED'in Washington, New York ve Teksas Eyaleti Forth Worth'deki iki banknot matbaası, tüm dünyanın rağbet ettiği ABD doları banknotlarını basıp ihraç etmek için gece-gündüz çalışırken, ABD'liler pahalı, yüklü alışverişlerini bile plastik kredi kartları ya da elektronik para transferleriyle yürütüyor. 
     ABD'nin nominal değeri en yüksek olan 100 dolarlık banknotlarının dörtte üçü ise yabancı ülkelerde ve yabancılar tarafından kullanılıyor. 
     FED'in Washington'daki banknot matbaasında günde 14 milyon adet, Teksas'dakinde ise 23.7 milyon adet civarında banknot basılıyor. Washington'daki banknot matbaasını ziyaret eden turistler, Amerikan doları basım işlemini kalın camlı güvenlik duvarlarının ardından izliyor. 
     
     Dünyada dolara rağbet 
     Öte yandan Ruslar, kendi para birimleri Ruble'nin değer kaybı riskine karşı, tasarruflarını korumak için ABD doları istifliyor. 1990'ların ortalarında Amerikan doları ihracatının yarısından fazlası Rusya'ya yönelikti. 
     Dünyanın her yerindeki merkez bankalarının döviz rezervleri ABD dolarıyla destekleniyor. ABD'lilerin taraf olmadığı petrol alım-satımları dolar üzerinden yapılıyor. 
     ABD'nin yakın komşusu Meksika ve hatta Küba ekonomisi dolar sayesinde işleyip, ayakta duruyor. ABD dolarının istikrarı, bazı ülkeleri kendi para birimlerinden vazgeçirip doları kabul etmeye yöneltti. Arjantin yıllar önce kendi para birimini dolara bağladı ve dolar yerli para birimi gibi kullanılıyor. Ekvador da, ABD dolarını ulusal para birimi gibi benimsedi, ancak, madeni paraları kendi basıyor. 
     ABD'deki ticari bankalar ile FED'in banknot matbaalarından gelen dolar banknotlarının çoğu, yolcu uçaklarıyla yabancı ülkelere sevkedilip Arjantin'de Buenos Aires, Almanya'da Frankfurt, İngiltere'de Londra, İsviçre'de Zürih, Hong Kong ve Singapur'daki dağıtım kanallarıyla yayılıyor. 






</TEXT>
</DOC>
