<DOC>
<DOCNO> 15460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko10.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada artık TEKEL’ zammı olmayacak 
</HEADLINE>
<TEXT>

     ANKARA Milliyet 

     Ekonomiden sorumlu Devlet Bakanı Kemal Derviş’in acil yasalar arasında saydığı Tütün Mamulleri Yasa tasarısı da hükümete sunuldu. 
     Yeni düzenleme ile tütünde destekleme alımları kaldırılıyor, Tekel’in özelleştirilmesinin yolu açılıyor. Tasarı, 600 bin tütün üreticisini 150 bin dağıtıcıyı doğrudan, 1.5 milyon kişiyi de dolaylı yollardan ilgilendiriyor. 
     
     Ekim alanları sınırlanıyor 
     Hazırlanan yeni yasa taslağında, tütün ekim alanları sınırlanıyor ve sigara ile diğer tütün mamül üreticilerine yeni teknolojili tesis kurarak, belirli sayıda üretim yapma şartı getiriliyor. Ayrıca yeni yasayla birlikte toplam 42 ilde ve 181 ilçede tütün ekimi yapılabilecek. Tütün üretimi yapacak gerçek ve tüzel kişiler, ekimden önce oluşturulacak Tütün, Tütün Mamulleri ve Alkollü İçkiler Piyasası Düzenleme Kurumu’ndan ekim belgesi almak zorunda olacak. 
     Türkiye'de isteyen şirketler sigara fabrikası kurabilecek. Ancak bu tesislerin yıllık üretim kapasitesi tek vardiyada 2 milyar adetten az olamayacak. Taslak ile üretici tütünleri yazılı sözleşme esası veya açık arttırma yöntemiyle alınıp, satılacak. Sözleşme dışı üretilen tütünler piyasada açık artırma yöntemiyle satılacak.En yüksek fiyatı veren alıcıya satış yapılarak, tescil edilecek. 
     
     


 EKONOMİ 

















</TEXT>
</DOC>
