<DOC>
<DOCNO> 19400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur06.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanlığı'ndan eleştirilere yanıt 
</HEADLINE>
<TEXT>

     Jandarma Genel Komutanlığı Genel Sekreterliği, Beyaz Enerji soruşturmasının, ''Hukukun üstünlüğü prensibi doğrultusunda, hiçbir şahsı, kuruluşu hedef almaksızın tam bir tarafsızlık içinde yapıldığını'' bildirdi. Jandarma Genel Komutanlığı Genel Sekreterliği, ''Ankara DGM Cumhuriyet Başsavcılığı'nca açılan bir kamu davasına istinaden son günlerde bazı kişi ve kuruluşların jandarmayı hedef alan çeşitli demeç, haber ve yorumlarının büyük bir üzüntü ve esefle izlendiğini'' kaydetti. 
     Jandarma Genel Komutanlığı Genel Sekreterliği'nden konuya ilişkin olarak yapılan açıklama şöyle 
     ''Kamuoyunda Beyaz Enerji operasyonu olarak adlandırılan, Enerji ve Tabii Kaynaklar Bakanlığı'na bağlı bazı kuruluşlardaki yolsuzluklar nedeni ile Ankara Devlet Güvenlik Mahkemesi Cumhuriyet Başsavcılığı'nca açılan bir kamu davasına istinaden son günlerde bazı kişi ve kuruluşların jandarmayı hedef alan çeşitli demeç, haber ve yorumları büyük bir üzüntü ve esefle izlenmektedir. 
     Bilindiği üzere Jandarma, 2803 sayılı Jandarma Teşkilat, Görev ve Yetkileri Kanunu'na göre, emniyet ve asayişin sağlanmasından sorumlu, askeri bir güvenlik ve kolluk kuvveti olup, 2845 sayılı Devlet Güvenlik Mahkemelerinin Kuruluşu ve Yargılama Usulleri Hakkında Kanun'un 13. maddesi gereğince Devlet Güvenlik Mahkemesi Cumhuriyet Savcıları tarafından yapılacak soruşturma kapsamında verilen talimatları öncelikle ve ivedilikle yapmakla sorumlu kılınmıştır. 
     Enerji Bakanlığı bünyesinde bazı kuruluşlarda yolsuzluk yapıldığına ilişkin ihbarın alınması üzerine Jandarma Genel Komutanlığı'nca durum daha önce de çeşitli vesilelerle açıklandığı üzere DGM Cumhuriyet Başsavcılığı ile İçişleri Bakanlığı'na aynı gün bildirilmiş olup soruşturmanın jandarma tarafından yürütülmesinin uygun bulunması üzerine soruşturmaya başlanılmıştır. DGM Cumhuriyet Başsavcılığı'nın denetim ve İçişleri Bakanlığı'nın bilgisi dahilinde yürütülen bu soruşturmada, gelişmelerden yetkili makamlara zamanında ayrıntılı bilgiler verilmiştir. 
     Buna rağmen, bazı çevreler tarafından, soruşturmaya yetkili makamlara haber verilmeden başlanıldığı, hatta bazı üst makamların üç ay sonra haberinin olduğu şeklinde gerçeği yansıtmayan iddialara yer verilmek suretiyle, sürekli olarak Jandarma Teşkilatı ve özellikle üst düzey jandarma görevlilerini hedef alan haksız ve mesnetsiz suçlamalarda bulunulmuştur. 
     Ayrıca sebepleri daha önce defalarca izah ve ifade edilmesine rağmen, altı ay önce yasal sınırlar içinde başlatılan soruşturmanın, neden jandarma tarafından yürütüldüğünün tekrar tekrar gündeme getirilerek, üzerinde ısrarla durulmasına bir anlam verilememektedir. 
     Soruşturmanın jandarma tarafından yapılmasının olağanüstü dönemlere ilişkin bir uygulama gibi gösterilmeye çalışılması, bir hukuk devletinde ülkenin güvenliğini sağlamakla yükümlü bir kolluk kuvvetine gestapo yakıştırması ve polis devletinden bahsedilmesi ciddi bir sorumsuzluk olarak değerlendirilmektedir. 
     Bilindiği üzere Beyaz Enerji Operasyonu'nun başladığı dönemde, konuyu amacından saptırmaya yönelik olarak bir komutana izafeten kurumları zan ve şüphe altında bırakacak şekilde çeşitli haberler yayımlanmıştır. Diğer taraftan aynı operasyonun ikinci aşamasına başlanılması ile birlikte, soruşturmayı amacı dışına taşırmak için, yine iki ayrı basın organında jandarma üst düzey yetkilileri ile ilgili asılsız ve mesnetsiz haberler yayımlanmıştır. Bunun üzerine söz konusu gazetelere gönderilen tekzip her iki gazete tarafından yayımlandığı gibi, ayrıca, bu gazetelerden biri tarafından haberin jandarma camiasını üzmesinden dolayı özür dileyen bir mektup da gönderilmiştir. 
     Görevleri yasalarla belirli olan Jandarma'nın, bu görevlerini ifa ederken yasaların dışında hareket ettiğini ifade eden kişi ve kuruluşlar, bu iddialarını yasal yollara müracaat ederek kanıtlamak durumundadırlar. 
     Zira, basın aracılığı ile kamuoyunu yanlış bilgilendirmenin ve yapılan haksız eleştiri ve suçlamaların, herhangi bir amaca hizmet etmeyeceği aşikardır. 
     Ciddi bir görev anlayışıyla yapılan bu soruşturma, yasaların yönetilenler için olduğu kadar aynı zamanda yönetenler için de olduğunu ifade eden hukukun üstünlüğü prensibi doğrultusunda hiçbir şahsı, kuruluşu hedef almaksızın tam bir tarafsızlık içerisinde yürütülmüştür. 
     Ancak durum böyle olmakla birlikte, sürekli olarak Jandarma teşkilatını hedef alan ve hangi amaca hizmet ettiği anlaşılamayan suçlamalarda bulunulmasını, Jandarma'nın zabıta görev ve yetkileri gözardı edilerek, tamamen askeri yönünün çıkartılmak suretiyle yıpratılmaya çalışılmasını yüce Türk milletinin takdir ve sağduyusuna havale ediyoruz.'' 







</TEXT>
</DOC>
