<DOC>
<DOCNO> 28341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko01.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den gelecek ikinci dilim kredi temmuza sarktı 
</HEADLINE>
<TEXT>

Telekom atamaları yapılamayınca, IMF’nin, 1,5 milyar dolarlık ikinci dilim kredisine vize verecek İcra Direktörleri Kurulu toplantısı 3 Temmuz’a ertelendi 
     YASEMİN ÇONGAR Washington 

     Türkiye’nin Uluslararası Para Fonu’ndan IMF alacağı yeni dilim stand - by kredisine yeşil ışığının 3 Temmuz’da yakılması bekleniyor. Emlak Bankası’nın tasfiyesine ilişkin yasal düzenlemenin TBMM’de kabulü, ek bütçenin ve Tütün Piyasası Yasası’nın geçmesi ile, Ankara’nın, IMF’nin bildirdiği dört kredi koşulundan üçünü karşılaması üzerine, Fon yönetimi de günlerdir sürüncemede kalan toplantı tarihini kesinleştirdi. 
     Ancak krediye onay verilmesi için, Türk Telekom yönetimine yapılacak atamaların tamamlanması koşulu geçerliliğini koruyor. 
     IMF İcra Direktörleri Kurulu’nun 15 Mayıs’ta aldığı karar, Türkiye’ye bu yıl içinde verilecek toplam 12 milyar 800 milyon dolarlık kredinin ikinci diliminin "25 Haziran’dan önce olmamak kaydıyla" serbest bırakılmasını öngörüyor. Yaklaşık 1,5 milyar dolara eşit olan bu dilimin Türkiye’ye 3 Temmuz toplantısının hemen ardından verilmesi bekleniyor. 
     Bu toplantıda, IMF İcra Direktörleri Kurulu, stand - by çerçevesinde son bir aylık uygulamayı ve bu dönem için belirlenen performans kriterlerini gözden geçirecek ve Türkiye’nin sunacağı ek niyet mektubunu değerlendirdikten sonra 1,5 milyar doları büyük olasılıkla serbest bırakacak. 
     Yine 1,5 milyar dolarlık bir diğer kredi diliminin ise, önümüzdeki ay, 25 Temmuz tarihinden önce olmamak kaydıyla ve yeni koşullara bağlı olarak serbest bırakılması bekleniyor. 
     
     Atamaları bekliyoruz’ 
     IMF Dış İlişkiler Direktörü Tom Dawson da IMF Merkezi’nde düzenlediği basın toplantısında, Türkiye’nin, ekonomik programı uygulamakta ilerleme kaydettiğini, ancak ikinci kredi diliminin serbest bırakılması öncesinde, Türk Telekom yönetimine atamaların tamamlanmasını beklediklerini bildirdi. 
     Dawson, Türkiye’ye sağlanacak yaklaşık 1.5 milyar dolarlık ikinci kredi diliminin ele alınacağı IMF İcra Direktörleri Kurulu toplantısı öncesinde, Telekom yönetimine atıfta bulunarak, "Açıkça biz bunu bekliyoruz" dedi. 
     IMF Dış İlişkiler Direktörü Dawson, FP’nin kapatılmasına yönelik soruya da, "Bu konuda herhangi bir yorumum yok" diyerek yanıtladı. 
     Dünya Bankası İcra Direktörleri Kurulu’nun da 5 Temmuz’da toplanması ve 1,1 milyar dolarlık kredi dilimini serbest bırakması bekleniyor. Bunun gerçekleşmesi halinde toplam 2,6 milyar dolarlık kredi sağlanmış olacak. 
     
10 ödevin dokuzu yapıldı 1. Ek Bütçe Yasası Çıkarıldı 2. Emlakbank'ın kapatılmasına Karar verildi 3. Kamu bankalarında görev zararları için yasal düzenleme Yapıldı 4. Türk Telekom yönetiminin profesyoneilleştirilmesi Bakan Öksüz'e takıldı 5. Vergi kimlik numarasının yaygınlaştırılmasına ilişkin tebliğ çıkarılması Tebliğ çıkarıldı 6. Fon bünyesindeki satılamayan bankaların birleştirilmesi veya kapatılması Gerçekleştirildi 7. 15 fonun kapatılması Tamamlandı 8. Uluslararası tahkim yasasının çıkarılması Çıkarıldı 9. Borçlanma Yasası'nın Meclis'e sunulması Sunuldu 10. Tütün Yasası'nın çıkarılması Çıktı      
     
Ek niyet mektubu atamalara takıldı      HARUN GÜREK Ankara 

     IMF’ye ek niyet mektubunun gönderilmesi, Türk Telekom’a profesyonel yönetim atanması’ taahhüdü yerine getirilemediği için ertelendi. Sekizinci gözden geçirmenin arkasından, Türkiye’nin, vermesi gereken ek niyet mektubu tamamlandı. Ancak, Türk Telekom yönetiminin profesyonelleştirilmesi konusu, Ulaştırma Bakanı Öksüz’e takıldığı için yazımı tamamlanan ek niyet mektubunun gönderilmesi ertelendi. Hazine’den yapılan açıklamada Telekom Genel Kurulu’nun 27 Haziran Çarşamba günü saat 11’de toplanarak atamaları görüşeceği açıklandı. 
     
     İsimlerde uzlaşılamıyor 
     Devlet Bakanı Derviş, Telekom yönetimine Tanju Argun, Superonline Genel Müdürü Savaş Ünsal, Bilişim Vakfı Başkanı Faruk Eczacıbaşı, Telekom eski Genel Müdür Yardımcısı Emin Akata, eski Askeri Yargıtay Başkanı Orgeneral Önder Ayhan’ı önerdi. Bakanı Öksüz ise Telekom Genel Müdürü İbrahim Hakkı Alptürk, Genel Müdür Yardımcısı Vedat Karaarslan, Prof. Dr. Burhan Çil, Prof. Dr. Metin Öztürk, Doç. Dr. Emin Murat Esin’i aday olarak gösterdi. ASELSAN Yönetim Kurulu Üyesi Emekli Tuğgeneral Devrim Çorbacıoğlu da ortak isim olarak gündeme geldi. Adaylardan Karaarslan, Argun, Çil, Öztürk ve Akata üzerindeki tartışma sürüyor. ANAP’ın isteğiyle adaylar arasında yer aldığı ifade edilen Ünsal için, Hazine anlaşmazlık olduğunu bakanlık ise itiraz olmadığını söylüyor. 
     



 EKONOMİ 






























</TEXT>
</DOC>
