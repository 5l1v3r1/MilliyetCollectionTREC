<DOC>
<DOCNO> 3313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/spor/aspo.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NANKÖR İTALYAN 
</HEADLINE>
<TEXT>

Terim’le tarihi zaferlere ulaşan Fiorentinalılar, maziyi çabuk unuttu, ayrılık kararından sonra sırt çevirdi. Çirkin yakıştırmalar yapılan, halkla arası açılan başarılı teknik adam, kenti ve kulübü aldatmakla suçlandı 
     Şehirde yüksek tansiyon 
     FATİH Terim’in sezon sonunda Fiorentina’dan ayrılacağını açıklamasının ardından, başarılı teknik adamın Floransa halkıyla da arası açıldı. Fiorentinalı taraftarlar bugüne kadar yere göğe sığdıramadıkları Terim’e tepki göstermeyi sürdürürken, İtalyan basınında da "imparator" denilen Terim için "hain" yakıştırmaları yapılmaya bile başlandı. Terim’in ayrılık kararından sonra Floransa’da tansiyon iyice arttı. 
     
     Gori’nin şirketine saldırı 
     BAŞKAN Cecchi Gori’nin şirketine bir grup taraftarın kül tablası ve taş atıp camları kırdığı bildirildi. Floransa’nın yerel gazetelerinden La Nazione, kenti ve kulübü aldatmakla suçladığı Terim’den, konuya açıklık getirmesi istemini yineledi. La Gazzetta dello Sport, "Taraftarlar kızgın, Türk teknik adam da artık suçlama altında" derken, ikinci başkan Sconcerti’nin Terim ile "ateşkes" yolunu arayacağını belirtti. 
     
     Durumu deli danadan beter 
     LA Gazzetta dello Sport, her türlü olasılığa karşılık Vialli ve Mancini’nin gelecekteki teknik isimler olduğunu da ileri sürdü. Il Giornale Gazetesi de Terim’in AC Fiorentina’daki durumunu "deli dana" hastalığına benzetirken, "Hükümet, deli danadan dolayı Fiorentina bifteği olarak bilinen kemikli bifteğin yasaklanmasına yarın karar verecek. Fatih Terim’in durumu ise biftekten daha kötü" diye yazdı. 
     


 SPOR 
























</TEXT>
</DOC>
