<DOC>
<DOCNO> 31461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/yasam/yas05.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro zehirliyor 
</HEADLINE>
<TEXT>

İngiliz bilim adamları, Londra metrosundaki havanın, dışarıdan tam 73 kat daha kirli olduğunu belirledi... Özellikle yaşlılar ve çocuklar tehlike altında... 
     NEVSAL ELEVLİ Londra 

     Yolcu hacmi ve uzunluğu bakımından dünyanın en büyük raylı taşıma ağlarından Londra metrosunda, çok yüksek oranda hava kirliliği belirlendi. 
     Ulaşımda metroyu etkin kullanan tüm dünya metropollerinde şüpheye yol açan araştırma, her gün yaklaşık 3 milyon yolcunun kullandığı Londra metrosunda yapılan ölçümler sonucu ortaya çıktı. Bu ölçümler neticesinde, Londralı metro yolcularının, tünellerde, dışarıya oranla tam 73 kat daha fazla kirli hava soludukları belirlendi. 
     Aynı araştırma ile, Londra metrosunun en kirli hatlarının da Northern, Picadilly, Central ve Victoria istasyonları olduğu ortaya çıktı. 
     
     Kimler dikkat etmeli 
     Uzmanlar, bu dört hatta, havada yoğun oranda zehirli partiküller içeren toz bulunduğunu açıkladı. 
     Bu uzmanlardan, Middlesex Üniversitesi bilim adamlarından Prof. Nick Priest de, risk altındaki yolcuları özellikle küçük çocuklar, yaşlılar, kalp ve akciğer rahatsızlığı olan kişiler olarak sıraladı. 
     Prof. Priest, risk altındaki kişilere alternatif seyahat yolları önerirken, New York, Paris gibi diğer büyük metropollerin metrolarında da hava kirliliği ölçümlerinin yapılacağı bildirildi. 
     



 YAŞAM 




















</TEXT>
</DOC>
