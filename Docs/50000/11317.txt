<DOC>
<DOCNO> 11317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sondun06.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Rusya düşman değil ama tehdit" 
</HEADLINE>
<TEXT>

     ABD Başkanı George W. Bush, Vladimir Putin yönetimindeki Rusya'yı ''düşman'' olarak görmediklerini, ancak Rusya'nın ''tehdit'' olabileceğini söyledi. 
     Bush, gazetecilere açıklamasında, ABD'nin kurmayı planladığı ulusal füze savunma sisteminin, ABD'nin karşı karşıya bulunduğu gerçek tehditleri hedef aldığını belirtti. 
     Başkan Bush, ''Rusya düşman değildir. Tehdit olabilir, eğer tehdit olmaya karar verirse ancak düşman değil. Bunu açıkça Putin'e iletmek de yönetimim için çok önemli olacak'' dedi. Rusya, ABD'nin planladığı ulusal füze savunma sistemine karşı çıkıyor. Rusya, füze kalkanının, iki ülke arasında 1972 yılında imzalanan Anti-Balistik Füze Antlaşması'na aykırı olduğunu ve antlaşmada değişiklik yapmak istemediğini belirtiyor. ABD ise bu füze sistemiyle Kuzey Kore, İran, Irak gibi ülkelerden gelecek tehditleri karşılamak istediğini belirtirken, gerekirse ABM'den vazgeçebileceğini vurguluyor. 
     Bush, açıklamasında, ''nükleer silahı olan bir ülke tehdittir. Ancak istikrar ve barışa gerçek tehditler, şeffaf olmayan ülkeler. Amaçlarının ne olduğunun anlaşılmasını istemeyenler'' dedi. 
     Bu hafta ABD ile Rusya ilişkileri, Rusya'nın İran'a gelişmiş silahlar ve askeri teknolojiler sağlama yolundaki adımlarıyla bir başka boyutta daha sıkıntıya girdi. ABD, İran'a bu silah ve teknolojilerin aktarılmasından endişe duyduğunu ifade etmesine karşın Putin, İran'a silah satmaya ve bu ülkede bir nükleer santral kurulma çalışmalarını tamamlamaya devam edeceğini bildirdi. 
     Bush, açıklamasında, ''İran hükümetinin eylemleri ve politikaları ABD'nin ulusal güvenliğini, dış politikasını ve ekonomisini tehdit etmeye devam ediyor'' dedi. 
     ABD, İran'ın uluslararası terörizmi desteklediğini, Ortadoğu barış sürecini baltaladığını ve kitle imha silahları elde etmeye çalıştığını savunarak, bu ülkeye uygulanan ambargoyu sürdürüyor. Bu çerçevede, Amerikan petrol şirketlerinin, İran'ın enerji sektörüne yatırım yapmasının önüne geçiliyor. Eski Başkan Bill Clinton döneminde, İran'ın Şubat 2000 tarihindeki parlamenter seçimlerinde reformcuların kazandığı başarıyı takiben, ABD'nin bu ülkeden havyar, fıstık, fındık ve halı ihracatına yönelik ambargo kaldırılmıştı. Ancak Beyaz Saray sözcüsü Mary Ellen Countryman, Başkan Bush'un her an bu yaptırımları geri getirebileceğini, İran politikasının halen şekillenmekte olduğunu söyledi. 




</TEXT>
</DOC>
