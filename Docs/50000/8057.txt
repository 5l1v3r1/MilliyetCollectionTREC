<DOC>
<DOCNO> 8057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur13.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyada zorlu dönem, 2 bin kişi işsiz kaldı 
</HEADLINE>
<TEXT>

     Türkiye Gazeteciler Cemiyeti TGC Başkanı Nail Güreli, medya sektöründeki işten çıkarmalar sonucu yaklaşık 2 bin basın çalışanının işsiz kaldığını belirterek, bu konuda hazırladıkları raporu, ilgili bakanlara vereceklerini bildirdi. 
     Güreli, basında yaşanan işten çıkarmalar konusunda yaptığı yazılı açıklamada, şöyle dedi 
     'Son günlerde basın tarihinin en kapsamlı ve yoğun işten çıkarma olayları yaşanıyor. Türkiye genelindeki ekonomik kriz öne sürülerek pervasız biçimde yapılan işten çıkarmaların asıl nedenlerinin başında, kimi basın ve yayın kurumlarındaki öteki sektörlerle içli-dışlı çıkar ilişkileri, hesapsız-kitapsız gidiş, yanlış yönetim anlayışı ve istihdam politikası geliyor. Bu yanlışların faturasının, öncelikle hiç kabahati olmayan çalışanlara çıkarılması acıdır.'' 
     Medyadaki işyerlerinde sendikanın toplusözleşme yapma hakkı da ortadan kaldırıldığı için, çalışanların her türlü sosyal güvenceden ve sendikanın yasal müdahale hakkından yoksun durumda bulunduklarını belirten Güreli, şunları kaydetti 
     ''Kimi işyerlerinden yasalara aykırı biçimde toplu işten çıkarmalar yapılırken, işlerine son verilenlerin yasal hakları dahi yerine getirilmezken, hükümet bütün bunlara seyirci kalıyor. İşten çıkarmaları başından beri izleyen TGC'nin saptamalarına göre, basın, yayın kurumlarında idari-teknik-hizmet ve yayın birimlerinden olmak üzere 2 bini aşkın basın çalışanı işsiz durumda. 
     Hükümetin, bu sorun üzerine eğilmesini, siyasal iradesini ve tavrını ortaya koymasını, işverenlerin de yasalara saygılı davranmasını bekliyoruz. Yetersiz olmakla birlikte, yürürlükteki yasaların uygulanması halinde dahi işten çıkarma sorununun bu boyutlara varmayacağı kanısındayız. 
     Cemiyetimiz, işten çıkarmaların boyutlarını, uygulanmayan yasa hükümlerini ve bu konulardaki istemlerini bir rapor halinde hazırlıyor. Yakında bir heyet halinde Ankara'ya giderek, bu raporu ilgili bakanlara vereceğiz.'' 




</TEXT>
</DOC>
