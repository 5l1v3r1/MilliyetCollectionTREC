<DOC>
<DOCNO> 33795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/soneko04.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'ISO 500' listesi açıklandı.. Tüpraş, bu yıl da birinci... 
</HEADLINE>
<TEXT>

     Üretimden satışları 2000 yılında 3 katrilyon lirayı aşan Türkiye Petrol Rafinerileri A.Ş. TÜPRAŞ , Türkiye'nin en büyük sanayi kuruluşu ünvanını korudu. 
     İstanbul Sanayi Odası'nın geleneksel ''İSO 500'' Türkiye'nin 500 Büyük Sanayi Kuruluşu 2000 Yılı Sonuçları Raporu'na göre, üretimden satışları 3 katrilyon 13 trilyon 92 milyar 639 milyon lira olan Tüpraş'ı, 1 katrilyon 103 trilyon 979 milyar 869 milyon lira ile Türkiye Elektrik Üretim İletim A.Ş. TEAŞ , 760 trilyon 821 milyar 50 milyon lira ile Oyak Renault izledi. Oyak Renault, bu sonuçla özel kuruluşlar arasında 1. sıraya yükseldi. 
     Genel sıralamada 1999 yılının üçüncüsü Arçelik ise 646 trilyon 492 milyar 158 milyon lira ile ancak dördüncü olabildi. 
     1999 yılında, net satışları 1.3 katrilyon lira olan Tüpraş ilk sırayı alırken, TEAŞ 821.7 trilyon lira ile 2., Arçelik 465.7 trilyon lira ile 3. olmuştu. 
     Tüpraş karlılıkta da birinci... 
     Bir kamu kuruluşu olan Tüpraş, 2000 yılı itibariyle üretimden satışların yanı sıra yaratılan katma değer ve karlılıkta da Türkiye'nin en büyük kuruluşu oldu. 
     İstanbul Sanayi Odası'nın İSO 500 Raporu'na göre, yaratılan katma değer bakımından ilk 3 sırayı, Tüpraş, TEKEL ve Philsa Philip Morris Sabancı Sigara ve Tütüncülük Sanayi ve Ticaret A.Ş. aldı. 
     Tüpraş 2 katrilyon 987 trilyon 474 milyar 352 milyon liralık katma değer yaratırken, TEKEL 1 katrilyon 192 trilyon 93 milyar 830 milyon lira ile ikinci, Philsa 602 trilyon 986 milyar 99 milyon lira ile 3. oldu. 
     Tüpraş, karlılıkta da liderliği kaptırmadı. 382 trilyon 575 milyar 469 milyon lira dönem karı elde eden Tüpraş'ı, 176 trilyon 832 milyar 89 milyon lira ile Türkiye Petrolleri Anonim Ortaklığı, 157 trilyon 562 milyar 20 milyon lira ile Oyak Renult Otomobil Fabrikaları A.Ş. izledi. 
     
     Arçelik koltuğunu kaybetti 
     Koç Topluluğu'nun ''Amiral Gemisi'' Arçelik, üretimden satışlarda özel kuruluşlar arasında birinciliğini bu yıl Oyak Renault'a devretti. 
     Oyak Renault, 760 trilyon 821 milyar 50 milyon lira ile liderliği ele geçirdi. Arçelik ise 646 trilyon 492 milyar 158 milyon lira ikinci, Tofaş Türk Otomobil Fabrikası A.Ş. 501 trilyon 713 milyar 948 milyon lira ile 3. oldu. 
     İhracat şeref kürsüsü de, Vestel, Oyak Renault ve Tofaş'dan oluştu. 548 milyon 522 bin dolar ile ihracat şampiyonu olan Vestel'i, 474 milyon 240 bin dolarla Oyak Renault, 236 milyon 535 bin dolarla Tofaş izledi. 
     Türkiye'nin en büyük 500 sanayi kuruluşu arasında karlılıkta, genel sıralamada Tüpraş, özel sektör kuruluşları arasında Oyak Renault, lider oldu. 
     1999 yılında 330 trilyon 66 milyar lira kar açıklayan Tüpraş, 382 trilyon 575 milyar lira lira ile 2000 yılında da ilk sırayı aldı. 
     
     Türkiye Petrolleri'nden büyük çıkış... 
     Yine bir kamu kuruluşu olan Türkiye Petrolleri Anonim Ortaklığı, 15. sıradan büyük bir performans göstererek 2. sıraya yerleşti. Türkiye Petrolleri, karını yüzde 807 büyüterek 176 trilyon 832 milyar liraya çıkardı. 
     1999 yılını zararla kapatan Erdemir ve TEKEL'in 2000 yılında yüksek kar rakamları açıklaması dikkat çekti. 
     Oyak Renault, bu yıl Arçelik'i geçerek özel kuruluşlarin kar şampiyonu oldu. Oyak Renault karını, 68 trilyon 789 milyar liradan 157 trilyon 562 milyar liraya çıkarmayı başardı. 
     
     Özel sektör ihracata ağırlığını koydu 
     Türkiye'nin en büyük 500 sanayi kuruluşu arasında özel sektör kuruluşları ihracata ağırlıklarını koydu. 
     Genel sıralamada ilk 10'a giren 9 özel şirketin ihracatı 2 milyar 376.4 milyon dolara ulaştı. Vestel, 548.5 milyon dolar ile 2000 yılı ihracat şampiyonluğunu elde ederken, Oyak Renault, 474.2 milyon dolar ile 2. sıraya geriledi. 
     Tofaş, 236.5 milyon dolar ile sıralamada 9 basamak yükselerek 3. sıraya yerleşti. 






</TEXT>
</DOC>
