<DOC>
<DOCNO> 26243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko05.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket birleşmelerine vergi teşviki... 
</HEADLINE>
<TEXT>

     Şirketlerin yeniden yapılanmasını kolaylaştırmak için vergi istisnaları getiriliyor. 
     Gelirler Genel Müdürlüğü'nde bu yönde başlatılan çalışmalar son aşamaya geldi. Bu çalışmalarda, Vergi Kanunlarında şirket birleşmeleri, devirleri ve bölünmelerini kolaylaştıracak düzenlemelere gidilmesi öngörülüyor. Ekonomik durum nedeniyle birleşme, bölünme veya devir zorunluluğu ile karşı karşıya bulunan şirketlere çeşitli kolaylıklar getirilmesini hedefleyen düzenlemeyle, şirket birleşme ve devirlerinden sonra şirket bölünmelerine de, kurumlar vergisi istisnası geliyor. 
     Bu şekilde mevzuat, Avrupa Birliği normlarına da uygun hale getiriliyor. Yeni düzenleme kapsamında şirket birleşme, devir ve bölünmelerinde devreye giren tali kanunlarda da değişikliğe gidiliyor. Bu çerçevede, şirketlerin yeniden yapılanmasını daha kolay ve hızlı hale getirebilmek için birleşme, devir ve bölünmelerde katma değer vergisi, taşıt alım, emlak ve damga vergisi alınmaması, aynı şekilde sözkonusu işlemlerin harca da tabi tutulmaması öngörülüyor. Böylece vergi istisnalarıyla ekonomik zorluk içindeki çeşitli şirketlerin tek çatı altında birleşmelerinin önündeki vergisel engeller ortadan kaldırılıyor. 
     
     Başbakanlık'ta düzenlenecek 
     Gelirler Genel Müdürlüğü yetkilileri, şirketlerin yeniden yapılanmasını kolaylaştıracak düzenlemenin, bir taslak halinde bu hafta Başbakanlığa gönderileceğini bildirdiler. Yetkililer, konunun Başbakanlıkta diğer Bakanlıkları ilgilendiren yönünün de değerlendirileceğini ve gerekirse, yeniden yapılanmaya dönük düzenlemenin kapsamının genişletileceğini ifade ettiler. 







</TEXT>
</DOC>
