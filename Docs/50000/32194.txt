<DOC>
<DOCNO> 32194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur05.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol zammı çöp şişçilerin yüzünü güldürdü 
</HEADLINE>
<TEXT>

     Otoyol ücretlerine yapılan zam, Aydın'da otoyolun yapılmasından sonra kaybettikleri müşterilerine tekrar kavuşan çöpşişçileri sevindirdi. 
     Aydın'ın Germencik İlçesi Ortaklar Beldesi Belediye Başkan Vekili Cemil Özden, otoyolun açıldığı günden bu yana beldelerinde bulunan çöpşiş dükkanlarının işlerinde yüzde 50 azalma olduğunu söyledi. Otoyol ücretlerine yapılan son zammın ardından, vatandaşların otoyolu daha az tercih ettiklerini, bu nedenle çöpşiş esnafının yeniden yüzünün gülmeye başladığını belirten Özden, şöyle konuştu 
     ''Araç sürücüleri bize kızabilir ancak, otoyol geçiş ücretlerine yapılan zamma en çok Ortaklar halkı sevindi. Otoyolun açılması, çöpşişi ile adını tüm Türkiye'ye duyuran Ortaklar esnafını zaten perişan etmişti. İşleri yarı yarıya azaltmıştı. Şimdi işler tekrar düzelmeye başladı. Bu zamma nasıl sevinmeyelim '' 
     Ortaklar'dan hafta içi ortalama 15 bin aracın geçiş yaptığını, çöpşişçilere günde 5-10 milyar lira arası para bıraktığını kaydeden Özden, yarından itibaren mevsimin ilk kuru incir satışlarının da başlayacağını kaydetti. Özden, ''Bütün araç sürücülerine, çöpşiş ve incir tatmalarını tavsiye ediyoruz'' dedi. 
     
     
     
     







</TEXT>
</DOC>
