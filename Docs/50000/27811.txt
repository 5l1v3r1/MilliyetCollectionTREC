<DOC>
<DOCNO> 27811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/siyaset/siy01.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana’ya bir çarpı daha 
</HEADLINE>
<TEXT>
İşkencemizi haritayla izliyorlar 
ANAP Milletvekili Kocaoğlu Cenevre’de insan hakları örgütleriyle toplantıdayken, Türkiye’den gelen işkence ihbarlarıyla sarsıldı 
     SALİHA ÇOLAK Ankara 

     Uluslararası Çalışma Örgütü ILO toplantısı için Cenevre’ye giden TBMM İnsan Hakları Komisyonu üyesi ve ANAP İstanbul Milletvekili Emre Kocaoğlu, insan hakları örgütünün duvarında Türkiye’deki işkence iddialarının il il işaretlendiği haritayı görünce şok oldu. 
     Kocaoğlu Cenevre’de, başta BM olmak üzere insan hakları örgütlerinin temsilcileriyle bir araya geldi. Kocaoğlu, karşılaştığı tablo karşısında şaşkınlığını gizleyemediğini belirterek, bir Türk milletvekili olarak Türkiye’deki gelişmeleri anlattığı sırada karşılaştığı olayı Milliyet’e aktardı. 
     İnsan hakları ihlallerinin, uluslararası kuruluşların Türkiye’deki yabancı muhbirleri tarafından izlenerek merkeze aktarıldığını bildiren Kocaoğlu, uluslararası insan hakları örgütünü ziyareti sırasında duvarda büyük bir Türkiye haritası bulunduğunu söyledi. Kocaoğlu, Türkiye’den gelen işkence ve kötü muamele ihbarlarının da, anında bu harita üzerinde işaretlenerek kaydedildiğini dile getirerek, şöyle konuştu "Tam Türkiye’deki gelişmeleri anlattığım sırada bir telefon geldi ve Adana bölümüne bir çarpı daha konuldu. Bu sırada Türkiye’deki insan hakları il ve ilçe kurullarını, bu kurullar yoluyla şikayet mekanizmasının geliştirildiğini anlatıyordum. 
     Ancak insan hakları örgütlerinin temsilcileri, insan haklarından sorumlu bakanın İçişleri Bakanlığı’na getirilmesi nedeniyle umutlu. Türkiye’de sistematik olarak işkence yapılmıyor ama işkence sistematik olarak örtülüyor’ görüşü h kim." Kocaoğlu, Türkiye’nin her iddiaya, "Böyle bir şey yok" diyerek savunma getirmesinin, devletin, ihlallerin sorumlularını ortaya çıkarma ve cezalandırma konusunda samimi olmadığı izlenimi yarattığını da vurguladı. 
     



 SİYASET 









</TEXT>
</DOC>
