<DOC>
<DOCNO> 28447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur01.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan bildiğiniz gibi...Tribünler de öyle "İşte ordu işte komutan" 
</HEADLINE>
<TEXT>

     Kapatılan RP'nin Genel Başkanı Necmettin Erbakan, FP'nin kapatılmasının ciddi bir hukuki nedeninin bulunmadığını ve aynı muamelenin RP'ye de yapıldığını savundu. 
     Erbakan, Milli Gazete tarafından düzenlenen etkinliğe katılmak üzere geldiği Abdi İpekçi Spor Salonu'nun girişinde, kalabalık bir grup tarafından ''Mücahit Erbakan'' sloganlarıyla karşılandı. Daha sonra tamamen dolu olan salona geçen Erbakan, içeridekileri, elinin başparmağını havaya kaldırarak, ''Refah selamı'' ile selamladı. 
     Milli Gazete yazarları, kapatılan FP'nin İstanbul İl Başkanı Numan Kurtulmuş, kapatılan RP'nin milletvekili Oğuzhan Asiltürk ile İstanbul Büyükşehir Belediye Başkanı Ali Müfit Gürtuna'nın konuşmalarının ardından Erbakan, sloganlar ve yoğun tezahürat arasında, ''Refah geliyor'' şarkısı eşliğinde kürsüye çıktı. 
     Erbakan, salondaki coşkuyu büyük bir şaşkınlıkla izlediğini ifade ederek, ''Bu tarihi bir gün ve bunu büyük bir coşkuyla kutlamayı nasip ettiği için elhamdülillah diyorum. Bu coşku neden Çünkü FP kapatıldı ve sizler diyorsunuz ki, inandığımız yoldan ve davamızdan vazgeçmiyoruz '' dedi. 
     Davalarının bu şekilde daha da büyüyerek devam edeceğine inandığını ifade eden Erbakan, FP'nin kapatılmasına ilişkin olarak şunları söyledi 
     ''FP'nin kapatılma kararından dolayı bütün milletimiz gibi büyük üzüntü duyduk. Çünkü bütün ecdadımız, tarih boyunca insan haklarının en güzel örneklerini sergilediler. Böyle şerefli bir tarihe sahip Türkiye olarak insan haklarının, böylesine hiç görülmedik şekilde çiğnendiğini görmek, bütün ülke evlatlarını etkilemektedir. Böyle mi olmalıydı İşte üzüntümüzün sebebi budur. FP, geçen seçimde yüzde 24 oy almış, en büyük siyasi partiydi. Kimse FP'nin bu kadar menfi odakların kampanyalarına rağmen aldığı bu oy oranını küçümsemesin. Bu parti hiçbir ciddi hukuki neden gösterilmeden kapatıldı. RP'ye de aynı muamele yapılmıştı.'' 
     Yargı kararına saygı 
     Erbakan, yasalar uyarınca yargı kararlarına saygılı olmak gerektiğini belirterek, ''Yargı kararlarına saygı duymak başka, bunların hakla uyum içinde olup olmadığını söylemek başka bir şeydir. Ülkemizdeki bu yanlış uygulamalar halkmızı üzmektedir'' dedi. Siyasi bir partinin kapatılmasının doğru ve kolay olmadığını söyleyen Erbakan, böyle bir kararın milletin hakkını gasp etmek anlamına geleceğini savundu ve bu uygulamaların kısa sürede ortadan kalkacağına inandığını dile getirdi. 
     Erbakan, Strasbourg'daki Avrupa İnsan Hakları Mahkemesi'nden, kapatılan RP'ye ilişkin davanın sonucunu beklediklerini kaydederek, bu kararla, parti kapatmanın yanlışlığının ortaya çıkacağını savundu. 
     Konuşmasında, hükümette oldukları dönemdeki icraatlarını da anlatan ve şu anda uygulanan ekonomik program ile hükümet icraatlarını eleştiren Erbakan, şunları söyledi 
     ''Tek çözüm yeniden milli görüş idealine dönmek ve yeniden büyük Türkiye hamlesini başlatmaktır. İnancımızı ve düşüncemizi yeniden işbaşına gelerek gerçekleştireceğiz. İş isteniyorsa iş, aş isteniyorsa aş vereceğiz. 
     54. hükümetimiz 3 nedenden düşürüldü, menfi sermaye, menfi siyaset ve menfi medya. Dönüşümüz de tersiyle olacaktır müspet sermaye, siyaset ve medya.'' 
     Salondan görüntüler 
     Bu arada, Erbakan'ın konuşması sık sık ''Erbakan nerede biz oradayız'', ''İşte ordu, işte komutan'' ve ''Erbakan'a uzanan eller kırılsın'' şeklindeki sloganlar ve tezahüratlarla kesildi. Erbakan, konuşmasının sonunda salondakilerin ayağa kalkmasını isteyerek, uzun zamandır yapmadığı ve özlediğini ifade ettiği ''Refah Andı''nı söyleyerek, salondakilere tekrarlattı. Öte yandan, salonda asılı bulunan ''Hocam, emirlerinizi sabırla bekliyoruz'', ''Bu kalp seni unutur mu'' ve ''Efsane geri dönüyor'' yazılı pankartlar da dikkati çekti. 
     







</TEXT>
</DOC>
