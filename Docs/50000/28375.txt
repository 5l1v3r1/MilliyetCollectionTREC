<DOC>
<DOCNO> 28375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/siyaset/siy01.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte FP’yi yakanlar 
</HEADLINE>
<TEXT>

Anayasa Mahkemesi’nin beş yıl siyasi yasak getirdiği beş FP'linin ortak özelliği, 28 Şubat’a karşı sivri çıkışlarda buluşmaları oldu 
     Bekir Sobacı Meclis'te yaptığı konuşmasında, 28 Şubat süreci için "sütü bozuk" ifadesini kullandı. Buna Genelkurmay, sert bir açıklamayla tepki gösterdi. Sobacı, KİT Komisyonu toplantısında, kamunun finans kesimiyle ilişkileri için "ensest" benzetmesinde bulunarak tepki topladı. Sobacı, ensest benzetmesini Genel Kurul’da da, Türkiye'nin Türk cumhuriyetlerle ilişkileri için kullandı. İntihar girişiminden sonra Hikmet Uluğbay için "Alma mazlumun ahını, çıkar aheste aheste" diyen Sobacı’nın maaşının da dörtte biri hacizli. 
     Merve Kavakçı 18 Nisan 1999 seçiminde parlamentoya giren Merve Kavakçı, türbanıyla 28 şubat sürecine karşı bir simge haline gelmek istedi. Meclis'teki yemin törenine türbanıyla gelen Kavakçı, DSP'lilerin engellemesiyle yemin edemedi. Kavakçı'nın milletvekilliği düşürüldü. Bakanlar Kurulu kararıyla vatandaşlıktan çıkartıldı. 
     Ramazan Yenidede Eski RP'li. Son seçimden sonra milletvekili olamadı. Yenidede, milletvekilliği döneminde, popçular için "sidikli", modern giyimli kadınlar için "Bazı giysiler fahişeliğin simgesidir" diyerek büyük tepki topladı. 28 Şubat sürecine tepki göstererek, "Bu hareket, kara çarşaflıların bu ülkede insan haklarından söz etmeye hakkı yoktur diyen garip yaratıklara karşı bir isyandır" dedi. Yenidede, Konya yolunda kendisini sollayan bir şoföre de silah çekti. 
     Mehmet Sılay Hatay milletvekili olduğu dönemde Refah Partisi kapatılınca FP'ye geçti. Bu dönemde seçmenlerine göndermek için hazırladığı bir broşürde, Türk Silahlı Kuvvetleri'ni hedef aldı. FP yönetimi, Sılay'ı disiplin kuruluna sevk etti. FP içinden de büyük tepki gören Sılay, 199 seçimlerinde parlamenter olamadı. 
     
PORTRE Nazlı Ilıcak      Neye elini attıysa kurudu 
     FP'nin kapatılmasında söz ve eylemleri etken olan İstanbul Milletvekili Nazlı Ilıcak'ın yaşamı, kariyerleri bitiren, partileri kapattıran dönemeçlerle dolu. 
     1980 öncesinde koyu Adalet Partili AP olan Ilıcak, Demirel'e yakınlığıyla tanındı. 12 Eylül 1980 darbesiyle AP kapatıldı ve Demirel hapse girdi. Ancak 12 Eylül sonrası dönemde Demirel ile yollarını ayırarak Milliyetçi Demokrasi Partisi MDP Genel Başkanlığı için Mehmet Yazar'ı destekledi. Yazar, genel başkan olamadı, siyasi kariyeri bitti. 
     Tercüman gazetesi sahibi olan merhum eşi Kemal Ilıcak, zamanın başbakanı Özal'ın kapısından döndü. Önce, imtiyaz sahibi olduğu Bulvar gazetesi battı, ardından Kemal Ilıcak'ın yıllarca emek sarf ederek büyüttüğü Tercüman'ın yönetimine el attı. 
     
     Tercüman battı 
     Okuyucunun büyük kısmı, yeni yayın politikasını beğenmeyerek Tercüman'ı terk etti. Sert ve taraflı bulunan yazılarından dolayı hükümet ilanları kesti. Başyazarlığı bıraktı. Tercüman'ı kurtarmaya çalışırken, adı "İlksan Skandalı"na karışan Kemal Ilıcak beyin kanaması geçirerek yaşamını yitirdi. Kısa sürede Tercüman da battı. 
     Merhum eşinin borçlarını ödememek için "reddi miras" davası açtı. Eşinin 1989'da aldığı 15 milyar liralık borcu ödemeyince, işadamı Erol Aksoy tarafından Yeniköy'deki yalısından icra yoluyla çıkarıldı. Eski eşinin ölümünden bir yıl sonra Yahya Demirel'e yakınlığıyla tanınan işadamı Emin Şirin'le evlendi. Oğlu Mehmet Ali Ilıcak bar işletmeye başladı. Sait Halim Paşa Yalısı'nı bar olarak kiraladı. Bar battı, yalı da daha sonra yandı. 
     
     Oğlu, ABD’ye kaçtı 
     Barda şarkı söyleyerek geçimini kazanan Mehmet Ali Ilıcak, Akşam gazetesini kurunca Nazlı Ilıcak oğlunun gazetesinde yazmaya başladı. 
     Bu arada yeniden siyasete dönen Demirel kendisine yaklaşmasına izin vermedi. 1996'da oğlunun gazetesiyle birlikte Tansu Çiller'i desteklemeye başladı. Çiller, hızla tırmandığı politika zirvesinden aynı hızla düştü. 
     Akşam gazetesi, halka vaat ettiği televizyonları vermeyince oğul cezaevine girdi. Tutuksuz yargılanmak üzere tahliye olunca yurtdışına kaçtı. Gazete el değiştirince o da işsiz kaldı. 
     Refah Partisi'ne, Erbakan'a yanaştı. Parti kapandı, Erbakan yasaklı oldu. Yerine kurulan FP'de yer aldı. Merve Kavakçı'nın TBMM'ye türbanlı girmesini organize etti. Ülkede, türban krizi yaşanmasına neden oldu. Kavakçı Türk vatandaşlığını ve milletvekilliğini kaybetti. Son olarak, FP'yi kapatılma aşamasına kadar götüren süreçte önemli rol oynadı. 
     



 SİYASET 













</TEXT>
</DOC>
