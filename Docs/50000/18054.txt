<DOC>
<DOCNO> 18054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur17.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhur Ersümer "Savcılardan bana yöneltilen suçlama yok" 
</HEADLINE>
<TEXT>

     Enerji ve Tabii Kaynaklar Bakanı Cumhur Ersümer, ''Beyaz Enerji Oparesyonu'' ardından açılan dava ile ilgili DGM savcılarının dün yaptıkları açıklamalarda, kendisine yöneltilen bir suçlama olmadığını söyledi. 
     Anzak Çıkarması'nın 86. Yıldönümü törenlerine katılan Ersümer, burada hakkında ileri sürülen suçlamalarla ilgili gazetecilerin sorularını yanıtladı. 
     Ersümer, savcılardan kendisi hakkında bir suçlama gelmediğini belirterek şunları söyledi 
     ''Dört aydan bu yana geriye dönük, 10 yıllık bakanlık dosyalarını incelettirdik. Bir elemeden geçirildi. İddianameye dikkatle baktığımızda bakanlık ve benim şahsımla çok ciddi husumetleri olan sanıkların beyanlarının, çok uzun yıllar tartışılacak bilirkişi raporlarının dışında, sayın savcıların bana yönelttikleri bir suçlama söz konusu değil. Hatta, res'en herhangi bir bildirim yapmayacaklarını da beyan ettiler. Savcılar, bana yönelik herhangi bir suçlama arzusunda olsalardı, herhalde daha önce uygulandığı gibi Adalet Bakanlığı'na benimle ilgili suçları tevlik ederek bildirimde bulunmaları gerekirdi. Bir kere bunu tercih etmemişlerdir.'' 
     Ersümer, bir gazetecinin ''savcılar bu konuyu Meclis'e havale ettiler'' sorusu üzerine, şunları kaydetti 
     ''Şimdi bakın, bunu hukuk normları ile değerlendirelim. Yaklaşık 4 aydır tüm basının zorlaması ile 'iddanamede adı vardı, yoktu, girdi, çıktı' gibi değerlendirmeler yapıldı. Hukuk belli kurallarla ve belli kaidelerle yapılır. DGM Başsavcılığı kendi tercihlerinde res'en böyle bir iddiayı gerektirecek, bir izlemeyi gerektirecek somut olayın olmadığını beyan etti. İddianameyi daha detaylı inceleyecek zamanım olmadığı için üzerinde fazla yorum yapamıyorum.'' 
     Ersümer, bir gazetecinin ''istifa edecekmisiniz'' sorusunu da yanıtsız bıraktı. 
     
     
     







</TEXT>
</DOC>
