<DOC>
<DOCNO> 12934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/guncel/gun02.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
31 mahk m hastanede 
</HEADLINE>
<TEXT>

Sincan F Tipi Cezaevi’nden bir mahkumun ölüm orucu sonucu hayatını kaybetmesinin ardından önceki gece de 31 mahkum hastaneye kaldırıldı 
     İSTANBUL ANKARA Milliyet 

     F Tipi cezaevlerini protesto etmek amacıyla başlatılan ölüm oruçları 157’nci gününe girdi. Bilinci kaybolan 52 tutuklu ve hükümlü çeşitli hastenelerde tedavi altına alınırken, 250 kişinin ise ölüm oruçlarını sürdürdüğü bildirildi. 
     Kandıra, Sincan, Edirne F Tipi cezaevleri ile Bakırköy Kadın ve Çocuk Tutukevi’nde ölüm oruçlarının devam ettiğini kaydeden tutuklu yakınları, hastaneye kaldırılanlara kan ve serum tedavisi uygulandığını belirtti. 
     Bakırköy Kadın ve Tutukevi’nden Ayla Özcan ve Suna Ökmen ile Kartal F Tipi Cezaevi’nden Gülay Kavak, Ümüş Şahingöz, Zeynep Arıkan, Yıldız Gemicioğlu, Zehra Kurtay, Sema Türkdoğan, Nebahat Arslan, Gülten Ergül, Madımak Özen ve Gülbahar Ünlü’nün üç haftadır Bayrampaşa Devlet Hastanesi’nde tedavilerinin sürdüğü bildirildi. Tedavisi süren Kavak’ın sürekli kustuğu, ayakta duramadığı, tansiyon düşüklüğü olduğu kaydedildi. 
     Mahkumları muayene eden Ankara Tabip Odası doktorları, bir mahkumda bellek kaybı, iki mahkumda psikolojik bozukluklara rastlarken, tüm mahkumların her an ölebilecek durumda olduklarını açıkladı. Ankara Tabip Odası Başkanı Ümit Erkol, hastanelere kaldırılan 31 mahkumdan 9’unun tedaviyi kabul ettiğini söyledi. Numune Hastanesi’nde yatan Hatice Yürekli’nin durumunun ağır olduğu kaydedildi. 
     


 GÜNCEL 





















</TEXT>
</DOC>
