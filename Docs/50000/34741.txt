<DOC>
<DOCNO> 34741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko04.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Times'tan ABD Hazine Bakanı O'Neill'a eleştiri.. 
</HEADLINE>
<TEXT>

     ABD'de Cumhuriyetçi Parti yönetimine yakın, sağ eğilimli The Washington Times gazetesi, ABD Hazine Bakanı Paul O'Neill'ı, Amerikan halkının vergilerini boşa harcamakla suçladı. 
     Gazete, başyazısında, Uluslararası Para Fonu'nun IMF sıkı bir reformdan geçmesi gerektiğini ifade eden ve Fon'un, krizdeki ülkelere büyük miktarlarda kredi vermesinden rahatsız olduğunu söyleyen O'Neill'ın, Türkiye ve Arjantin kredilerinin arkasında olmasının çelişki yarattığını da savundu. O'Neill, geçen hafta International Herald Tribune gazetesine verdiği ve The Washington Post gazetesinde de yayınlanan demecinde, 1998 yılında verilen 41 milyar dolarlık paketi iyi kullanan Brezilya'ya, IMF tarafından tekrar yardım edilmesi gerektiğini belirtmişti. Washington Times, krizdeki ülkeye tahsis edilen IMF kredilerinin, bazı yatırımcılar ve spekülatörleri ödüllendirdiğini, buna karşılık krediyi alan ülkeyi borca boğduğunu da savundu. 







</TEXT>
</DOC>
