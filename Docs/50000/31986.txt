<DOC>
<DOCNO> 31986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/spo05.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize yine hasret 
</HEADLINE>
<TEXT>

İstanbul, 2008 olimpiyatları için yapılan seçimde yine kazanamadı, ilk turu üçüncü, ikinci turu sonuncu sırada kapadı. Çin’in başkenti Pekin ezici üstünlükle galibiyetini ilan etti 
     MURAT AĞCA MOSKOVA 

     2008 Olimpiyatı ev sahibi seçiminde beklenen oldu, oyunlar Çin Halk Cumhuriyeti’nin başkenti Pekin’e gitti. İstanbul ise ilk turu geçerken, ikinci turda Pekin’in seçilmesi üzerine kalan diğer üç kentle birlikte yarışı kaybetti. Başta ABD ve AB’nin insan hakları ihlalleri nedeniyle şiddetle karşı çıktığı Pekin, Moskova’daki 112. IOC Genel Kurulu’nda ezici bir üstünlük sağladı. 
     102 üyenin katıldığı ilk turda Pekin 44 oy alırken, Toronto 20, İstanbul 17, Paris 15, Osaka ise 6 oy topladı. Bu sonuçla Osaka elendi, İstanbul’un bu turda Paris’i de geçerek, üçüncü sırada yer alması heyecan yarattı. 105 üyenin katıldığı ikinci tur oylamada ise Pekin 56 oyla salt çoğunluğu sağlayıp, 2008 olimpiyatının sahibi oldu. Toronto’ya 22, Paris’e 18 ve İstanbul’a ise 9 oy çıktı. 
     İSTANBUL daha önceki seçimlere göre rekor sayıda oy topladı, on aday arasından ilk kez finale kaldı ve tur geçmeyi başardı. TMOK Başkanı Sinan Erdem, "Çin’in müthiş baskısı olmasaydı, belki ikinci turu da geçecektik. Bence 2012’ye de aday olmalıyız" dedi. Bakan Fikret Ünlü ise, "Rekor oy aldık. Üzüntü duymuyorum" ifadesini kullandı. 
     
Naim ve Halil sürprizi      TORONTO’NUN adaylık prezantasyonunda Naim Süleymanoğlu ve Halil Mutlu’nun da görüntülerine yer vermesi ilginç karşılandı. Tesislerin tanıtımı sırasında halter başlığı altında iki kez Naim, bir kez de Halil görüntüye geldi. Fenerbahçeli eski rekortmen atlet Donovan Bailey de, Moskova’da Toronto için kulis yaptı. 
     
Yine protesto      PEKİN’İN adaylığına baştan beri tepki gösteren Tibetli protestocular dün de rahat durmadı. Genel Kurul’un yapıldığı Dünya Ticaret Merkezi önünde toplanan ve sloganlar atarak bahçeye girmeye çalışan 15 kişilik protestocu grup, polis tarafından gözaltına alındı. 
     
Yamyam krizi      GENEL Kurul’da kızılderili ekibi, yıldız sporcular ve gençlerle çok renkli bir sunum gerçekleştiren Toronto, yamyam krizi ile sarsıldı. Sunum sonunda Afrikalı bir üyenin Toronto Belediye Başkanı Mell Lastman’ın geçen ay Afrikalılar’la ilgili olarak yaptığı yamyam benzetmesini hatırlatması üzerine ipler gerildi. Kanada basını da toplantı sonunda sıkıştırdığı Lastman’dan istifa etmesini istedi. 
     
Osaka’da konser      JAPONYA’NIN aday kenti Osaka son prezantasyonunda 14 yaşındaki keman sanatçısı Mi - Sa Yang’ı sahneye çıkardı. Kemanla olimpiyat marşını çalan Yang, daha sonra yaptığı konuşmada üyelerden olimpiyatı Osaka’ya vermelerini istedi. Osaka’nın tanıtım filminde dünyaca ünlü amerikalı atletler Green ve Dragila’nın destek mesajları da yer aldı. 
     



 SPOR 






















</TEXT>
</DOC>
