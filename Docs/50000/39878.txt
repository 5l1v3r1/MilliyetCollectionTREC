<DOC>
<DOCNO> 39878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur19.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır Emniyet Müdürü "Toplam 19 yaralı var" 
</HEADLINE>
<TEXT>

     Diyarbakır Emniyet Müdürü Atilla Çınar, Ankara'ya gidecek olan HADEP'li grubun kanunsuz bir şekilde toplanıp terör örgütü lehine slogan attıklarını söyledi. 
     Çınar, yaptığı açıklamada, 1 Eylül Dünya Barış Günü nedeniyle Ankara'daki yürüyüşe katılmak üzere Diyarbakır'da toplanan bir grup HADEP'li ve polis arasında yaşanan gerginlik ve çıkan olaylar sonucu, 8 vatandaş ve 11 polis memurunun çeşitli yerlerinden hafif yaralandığını belirtti. 
     Toplanan grubun, polis ve HADEP'li yöneticilerce uzun süre dağılmaları yönünde uyarıldıklarına işaret eden Çınar, ancak tüm uyarılara rağmen, grubun dağılmayarak terör örgütü lehine slogan atmayı sürdürdüklerini bildirdi. 
     Çınar, şunları söyledi 
     ''Toplanan HADEP'li grup Ankara'ya gitmek istedi. Ancak araç ayarlayamadıkları için gidemediler. Biz, bu konuda kendilerini engellemedik. Huzurevleri Beldesi'nde kanunsuz olarak toplanan grup sürekli olarak slogan attı. Hem bizim hem de HADEP'li yöneticilerin uyarılarına rağmen slogan atmayı devam ettirdiler. Güvenlik güçlerinin slogan atmamaları konusunda uyarmaları üzerine, grup güvenlik güçlerine taş ve sopalarla saldırdı. Bu çıkan gerginlik üzerine 8 vatandaşımız ve 11 polis memurumuz çeşitli yerlerinden hafif şekilde yaralandı. 16 kişi gözaltına alındı.'' 
     
     






</TEXT>
</DOC>
