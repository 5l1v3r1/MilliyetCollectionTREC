<DOC>
<DOCNO> 35389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/spo09.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

     Atletizm günleri 
     8.DÜNYA Atletizm Şampiyonası, dün gece Kanada’nın Edmonton kentinde başladı. İlk kez Kuzey Amerika’ya taşınan dev şampiyonada maratonun startı, bu kez açılış töreni sırasında verildi. 10 gün sürecek şampiyonada bu gece TSİ 02.40’da 1500 seçmelerinde Süreyya Ayhan piste çıkacak. 
     
     Müthiş Hackett 
     DÜNYA Yüzme Şampiyonası’nda 1500 metrede 7 saniyelik farkla müthiş bir rekor kıran Avustralyalı Grant Hackett’e rekor dayanmıyor. 21 yaşındaki ünlü kulaç, Perth kentindeki Avustralya Kısa Kulvar Şampiyonası’nda bu kez 800 metre serbestte 7 25.28 yüzerek, Kierin Perkins’e ait sekiz yıllık rekoru 9.62 saniye geliştirdi. 
     
     Körfez’den iki yumruk 
     KOCAELİSPOR’UN sezon açılışı nedeniyle oynanan maçta Körfez ekibi Beşiktaş’ın eski teknik direktörü Toshack’ın çalıştırdığı Real Sociedad’ı 2 - 1 mağlup etti. Yeşil - Siyahlı takımın gollerini Faruk ve Serdar atarken, İspanyol ekibinin tek sayısı Demetradze’den geldi. Kocaelisporlu Serdar ve Real Sociedadlı Pedro’nun vuruşları direkten döndü. 
     
     Halterciler coştu 
     ÇANAKKALE’DE yapılan Türkiye Halter Şampiyonası’nın ilk gününde yedi Türkiye rekoru kırıldı. 85 kiloda Mehmet Yılmaz koparmada 171, 105 kiloda Bünyamin Sudaş koparmada 185.5, silkmede 231, artı 105 kiloda Erdinç Arslan silkmede 220.5 kiloyla rekor kırdı. Artı 105 kiloda Aziz Alpak, silkmede Arslan’ın rekorunu 222.5 kilo kaldırarak yeniledi. Aziz Alpak, koparmada 180, toplamda 402.5 kiloyla da rekora ulaştı. 
     



 SPOR 























</TEXT>
</DOC>
