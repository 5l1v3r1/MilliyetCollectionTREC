<DOC>
<DOCNO> 49023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/guncel/agun.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da bir garip yapı... Adı Özel Sultan Fatih Lisesi... 
</HEADLINE>
<TEXT>
Milli Eğitim’e bağlı çifte minareli okul 
İki köşesindeki minare formu, altındaki cami ve başörtülü öğrencileriyle dikkat çeken Özel Sultan Fatih Lisesi, müfettişler tarafından inceleniyor 
     SİBEL KAHRAMAN ŞEN, SERHAT OĞUZ İstanbul 

     İstanbul Avcılar'da Milli Eğitim Bakanlığı'na bağlı Türkiye İlmi İçtimai Hizmet Vakfı'nın kurduğu Özel Sultan Fatih Lisesi hem cami hem okul olarak hizmet veriyor. Türbanlı eğitim yapılan okulun mimari görüntüsünün camiyi andırdığını belirten İstanbul Milli Eğitim Müdürü Ömer Balıbey, "Müfettişler olayı inceliyor" dedi. 
     Ambarlı'daki altı katlı bina, ilk bakışta cami ve iş merkezini andırıyor. Ön cephesinin iki köşesinde minare bulunan binanın bir kapısı, 1990'da inşa edilen Hacı Ali Uğurlu Camii'ne, diğer kapısı ise Türkiye İlmi İçtimai Hizmetler Vakfı'nın kurduğu Özel Sultan Fatih Lisesi'ne açılıyor. Kız öğrencilerin başörtüyle girdikleri Özel Sultan Fatih Lisesi'nde dersler, minareden yayılan ezan sesleriyle kesiliyor. Bina cuma günleri, namaza gelen vatandaşlar ve öğrencilerle dolup taşıyor. 
     
     Her cemaate yakınlar 
     Belli bir cemaati olmayan vakfın, Nurcular ve Süleymancılar başta olmak üzere birçok güçlü cemaatle ilişkide olduğu belirtiliyor. Vakfın başkanlığını, Marmara Üniversitesi öğretim üyesi Prof. Dr. Hikmet Özdemir yürütüyor. Ankara Üniversitesi İlahiyat Fakültesi mezunu olan Özdemir, 1984 - 1986 arasında Milli Eğitim Bakanlığı'nda Din Eğitimi Genel Müdürlüğü görevinde bulundu. Üyeleri genellikle esnaftan oluşan vakıf eğitim yardımları yapıyor. 
     Vakıf üyelerinden Hikmet Öztürk, okul ve caminin bir arada olmasını "Mimari bir şekil olsun istedik" diye değerlendirdi. Girişinde "Hacı Ali Uğurlu Camii" yazılı mermer levhanın bulunduğu caminin aslında mescit olduğunu iddia eden Öztürk, minarelerin ise yapının bir parçası olduğunu söyledi. 
     
     Kıyafet engeli yok... 
     Okulda bir süreden beri sadece ilk öğretim bölümü öğrencilerinin eğitim gördüğünü belirten Öztürk, lise öğrencilerinin kısa bir süre önce Fatih'teki yeni yapılan binaya geçtiğini, diğer öğrenciler için kıyafet engeli bulunmadığını öne sürdü. Milli Eğitim yetkilileri ise ilköğretim okullarında türbanla derse girilmesinin söz konusu olamayacağını vurguladı. 
     
Müfettiş uyarmış      İstanbul Milli Eğitim Müdürü Ömer Balıbey, okula müfettiş göndererek gerekli incelemelerin başlatıldığını söyledi. Okulların bakanlık birimleri ve kaymakamlıklarca denetlendiğini kaydeden Balıbey, "Avcılar Milli Eğitim Müdürümüz rutin teftiş sırasında binanın camiyi andırdığını görmüş. Ve okulu bu konuda uyarmış, bize de bilgi verdi. müfettişleri göndererek inceleme başlattık" dedi. 
     



 GÜNCEL 

















</TEXT>
</DOC>
