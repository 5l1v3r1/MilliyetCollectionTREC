<DOC>
<DOCNO> 15474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/siyaset/siy01.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık Belediye Başkanı Bahtİyar Uyanık 
</HEADLINE>
<TEXT>
Rüşvetin defteri tutulmuş 
Görevinden alınan Maltepe Belediye Başkanı Uyanık’ın, DGM’nin tutukladığı bir çete lideriyle ilişkisi ve aldığı rüşvetlerin işlendiği özel defter ortaya çıktı. 
     TOLGA ŞARDAN Ankara 

     Görevinden alınan İstanbul Maltepe Belediye Başkanı Bahtiyar Uyanık’ın, DGM soruşturması kapsamında tutuklanan çete lideri Mehmet Konan ile bağlantıları ortaya çıkarıldı. Müfettişler, Uyanık’ın Konan’a usulsüz ihale istihkakı ödediğini saptarken, rüşvet ödemelerinin işlendiği özel defter de ele geçirildi. 
     Maltepe Stadı ve tribün inşaatıyla ilgili hakedişleri tek tek inceleyen müfettişler, inşaatın müteahhiti Emrullah Kılıç’ın belediyeye bildirilmiş icra borcu olmasına karşın, 35 milyar liralık istihkak tutarının faturası olmadığını tespit etti. Müfettişler ayrıca, hakediş raporunda kontrol mühendislerinin imzası olmadan, Kılıç’ın vekili Mehmet Konan’a icra kesintisi yapılmaksızın paranın ödendiğini belirledi. Usulsüz ödemenin, Uyanık’ın talimatı ve imzasıyla yapıldığı, söz konusu ihale hakkında yüklenici adına Konan’a 1.2 trilyonu aşan istihkak ödendiği de anlaşıldı. 
     
Çete lideri vekil      Müfettişler, Kılıç’ın yasal vekili Mehmet Konan’ın, DGM’nin tutukladığı çete lideri olduğunu da ortaya çıkardı. Hakedişlerin çoğunu, Konan’ın imzaladığı ve "aynı gün için iki çek düzenlenerek", belediye hesabından ödemelerin gerçekleştirildiği belirlendi. 
     Araştırma sonucu, sadece stad ihalesinde değil, tüm ödemelerde benzer yöntemin kullanıldığı yönündeki kanaat müfettiş raporlarına aktarıldı. 
     Konan’ın bürosundaki araştırma sırasında el konulan özel kayıt defteri de, Uyanık ile üst düzey yöneticilerin, rüşvet aldıklarını ortaya koydu. Konan’ın yakın arkadaşının el yazısıyla, düzenli olarak kayıt tuttuğu özel defterde, Uyanık ve üst düzey yöneticilerin menfaat karşılığı, imar yasasına aykırı uygulamalara göz yumduğu belirlendi. 
     


 SİYASET 















</TEXT>
</DOC>
