<DOC>
<DOCNO> 24810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sondun13.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da liberal İslamcılar ve milliyetçiler Hatemi'yi destekliyor 
</HEADLINE>
<TEXT>

     İran'da liberal İslamcılar ve milliyetçiler, Cumhurbaşkanlığı seçimlerinde Muhammed Hatemi'yi destekleyeceklerini bildirdiler. 
     Hembestegi gazetesinin haberine göre, Tahran Devrim Mahkemesi tarafından yasaklanan liberal İslamcı İran Özgürlük Hareketi'ne yakın olarak bilinen tanınmış siyasetçi ve akademisyenler, halktan 8 Haziran'da yapılacak seçimlerde Cumhurbaşkanı Muhammed Hatemi'ye oy verilmesini istedi. 
     Aralarında İÖH'nin lideri İbrahim Yezdi ile ilk lideri ve İran İslam Cumhuriyeti'nin ilk Başbakanı Mehdi Bazergan'ın oğlu Abdulali Bazergan'ın da bulunduğu 111 kişi, halkı, ''reformların devamını ve ulusal egemenliğin temellerini güçlendirmek için'' Hatemi'ye oy vermeye çağırdı. Hembestegi, milliyetçi Milli Cephe'nin Cebheyi Milli de bir bildiri yayınlayarak, Hatemi'nin desteklenmesini istediğini bildirdi. Bu arada, İçişleri Bakanlığı'nın seçimlere hazırlık çalışmaları çerçevesinde dün tüm eyalet valilerinin katıldığı bir toplantı yaptığı kaydedildi. İRNA'nın haberine göre, toplantıda bir konuşma yapan İçişleri Bakanı Abdülvahid Musevi Lari, sağlıklı bir seçim yapılması için eyalet valilerini ve seçim görevlilerini kanunlar çerçevesinde çalışmaya çağırdı. 







</TEXT>
</DOC>
