<DOC>
<DOCNO> 26491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur04.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi "FP davasından hafta sonuna kadar birşey çıkmaz" 
</HEADLINE>
<TEXT>

     Anayasa Mahkemesi Başkanı Mustafa Bumin, FP'nin kapatılması istemiyle açılan davada kararın, önümüzdeki haftaya da kalabileceğini bildirdi. 
     Bumin, Anayasa Mahkemesi'ne gelişinde gazetecilerin FP davasına ilişkin sorularını yanıtladı. 
     Bumin, gazetecilerden boşuna beklememelerini isteyerek, ''Bu hafta sonuna kadar herhangi bir şey çıkmaz. Hafta sonu belki, ama benim tahminim önümüzdeki haftaya da kalabilir. Bir kere Perşembe'den önce bir şey belli olmaz'' dedi. 
     Bumin, bugün saat 10.00'da başlayacak toplantıda önce çeşitli mahkemelerden gelen itiraz başvurularının ilk incelemelerinin yapılacağını, daha sonra FP hakkındaki kapatma istemli davayı görüşmeye başlayacaklarını ifade etti. Bu nedenle, FP davasına öğleden sonra da sıra gelebileceğini belirten Bumin, toplantının başlangıcında görüntü alınıp alınmaması konusunu üyelerle görüşüp karara bağlayacaklarını kaydetti. 
     Bumin, bir soru üzerine, hafta sonuna kadar kararın çıkmaması halinde, Cumartesi, Pazar günleri çalışmalarını sürdürmeyeceklerini, ''arkadaşlarının da dinlenmeye ihtiyacı bulunduğunu'' söyledi. 
     
     

</TEXT>
</DOC>
