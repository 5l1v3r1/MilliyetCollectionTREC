<DOC>
<DOCNO> 15758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur06.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlıklarda tasarruf için cep telefonları iade ediliyor 
</HEADLINE>
<TEXT>

     Devlet bakanları, Başbakanlık Tasarruf Genelgesi doğrultusunda, çeşitli önlemler alıyor. 
     Devlet Bakanı Hasan Gemici, Başbakanlık'a ait makam araçları ile 3 adet cep telefonunun iade edildiğini söyledi. 
     Gemici, mesai saatleri dışında personel çalıştırılmayacağını, sadece gerekli hallerde bakanlıkta bir personelin görevlendirileceğini kaydetti. Bakan Gemici, araç şoförlerinin, arabaları teslim ettikten sonra evlerine servis aracı ile gidip geleceklerini de bildirdi. Sosyal Hizmetler ve Çocuk Esirgeme Kurumu Genel Müdürlüğü'nde de telefonlar 3 dakika konuşmaya göre ayarlandı ve özel görüşmeler yasaklandı. 
     Devlet Bakanı Rüştü Kazım Yücelen, tasarruf önlemleri çerçevesinde, bakanlığında geçici görevlendirilen danışman, memur ve sekreterlerden oluşan 34 kişiyi, bağlı oldukları kurumlarına gönderdi. 
     Yücelen, makamda bulunan 9 araçtan 4'ünü de bağlı oldukları kurumlarına iade etti. 
     Devlet Bakanı Şuayip Üşenmez ise bakanlığına bağlı kuruluşlarda harcama kalemlerinde ve cari harcamalarda, her türlü tasarrufu yapacaklarını bildirdi. Bağlı kuruluşların araçlarının nerelerde olduğunun belirlenmesi için talimat verdiğini kaydeden Üşenmez, Tapu ve Kadastro Genel Müdürlüğü'nün, iade edilecek araçları tespit edeceğini ve çalışmalar sonuçlandıktan sonra Başbakanlığa bildirileceğini söyledi. 




</TEXT>
</DOC>
