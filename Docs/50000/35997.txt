<DOC>
<DOCNO> 35997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/spor/yuru.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Glasgow sınavı 
</HEADLINE>
<TEXT>

     ÖMER ÜRÜNDÜL 

     Fenerbahçe, yarın gece Ibrox Stadı’nda zorlu bir maça çıkıyor. Glasgow Rangers, ateşli seyircisiyle bütünleşip, genelde saha avantajını iyi kullanan bir takım. Teknik Direktör Dick Advocaat, Hollanda modelini uygulatıyor. Sistem artık oturmuş durumda. Yerden ayağa çabuk paslarla sahaya yayılıyorlar. Yardımlaşmalı prese özen gösteriyorlar. Gol yollarını bulmada kanat bindirmelerinin yanı sıra orta saha çeşitlemeleri de gündeme geliyor. Kısa sürelerde de Ada futbolunun özellikleri işin içine karışıyor. Şu andaki en büyük sıkıntıları sistemlerinin iyi işlemesinde büyük rol oynayan fizik kondisyonlarının mevsim başı olması dolayısıyla henüz istenilen seviyeden uzak oluşudur. 
     Mustafa Denizli’nin taktik planı ve takım tertibi büyük önem taşıyor. Orta sahayı kalabalık tutmak şart. Bilhassa koşan, mücadeleci oyunculardan kurmak gerekiyor. Kontrollü anlayış, alan daraltan savunma kurgusu ve kazanılan topları kolay kaybetmemek temel prensipler olmalıdır. En çok dikkat edilecek nokta, rakibin hızlı pas alış verişleriyle olgunlaştırdığı hücum girişimlerinde gereksiz hamlelerle alan boşaltmamaktır. En büyük tehlikelerden biri de duran toplardır. Bu konudaki futbolumuzun kronik rahatsızlığını en aza indirmenin tek yolu yüksek konsantrasyondur. 
     Fenerbahçe, kontrolü kaybetmeyip, takım savunmasında arızalar göstermezse, ofansif gücü de artar. Zaten günümüz futbolunda artık deplasmanda gol atmak tur geçebilmek için çok büyük önem taşıyor. Fenerbahçe’nin eldeki kadrosuyla dezavantajlı bir skoru Kadıköy’de avantaja döndürmesi çok zor. Çünkü rakibi boğacak pres etkinliği yok. Bu yüzden Ibrox’taki maçtan mutlaka iyi bir sonuç çıkarmak gerekiyor. 
     Yarın gece için hem Fenerbahçe’ye, hem de Galatasaray’a başarılar diliyoruz. 
     
     Mehmet Özdilek, aktif futbol hayatında efendiliği ve kalitesini hiç kaybetmedi. Jübilesindeki örnek davranışıyla da gönüllerde taht kurdu. Kendisine bundan sonraki yaşamında mutluluklar ve başarılar diliyoruz. 
     



 SPOR 























</TEXT>
</DOC>
