<DOC>
<DOCNO> 23649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun07.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'deki ırkçı çatışma dün gece de devam etti 
</HEADLINE>
<TEXT>

     İngiltere'de, çok sayıda Asya kökenlinin yaşadığı bilinen, Manchester kenti yakınlarındaki Oldham kasabasında önceki gece başlayan olaylar, dün gece boyunca devam etti. 
     Bir pub'ın Asya kökenli bir grup gencin taşlı sopalı saldırısına uğraması sonucu, kırılan camlarla bazı kişiler yaralanırken, polisin aldığı katı önlemlere karşın çatışmalar durdurulamadı. 
     Dün gece yeniden patlayan olaylar sırasında Asya kökenli gençler bu sefer Oldham'ın yerel gazetelerinden biri olan Evening Chronicle'ın bürosunu hedef aldı. 
     Uzun süredir Pakistanlı ve Bengladeşli gençler tarafından, toplumun Asyalı üyelerinin sorunlarıyla ilgili yeterince yayın yapmamakla suçlanan gazetenin bürosu, atılan petrol bombaları yüzünden çıkan yangın sonucunda büyük hasar gördü. Karşılıklı çatışmaya giren ve aynı zamanda kendilerini engellemek isteyen yaklaşık 200 polis memuruyla da çatışan beyaz ve Asyalı gençler, kasabayı savaş meydanına çevirdi. 
     Dün gece otomobiller, lastikler, bazı işyerlerine ait mobilya ve malzemenin sokaklarda yakıldığı kasabada, polisin kontrolü ele geçirmesi zaman aldı. 7'si beyaz 5'i Asya kökenli olmak üzere 12 genci tutuklayan polisin, halen çatışmaların başlamasına neden olan olaylarla ilgili soruşturmayı sürdürüyor. 
     Polis kaynaklarının soruşturmalarında iki ortaokul öğrencisi arasında çıkan kavganın olayları tetikleme ihtimali üzerinde durulurken, kavgaya karışan beyaz öğrencinin annesinin yakındaki bir pub'dan bir grup genci çağırarak Asyalı gencin annesine ait olan dükkanı taşlamalarını istemesi yüzünden çatışmaların büyüdüğü tahmin ediliyor. 
     Aylesbury kentinin Bucks adlı kasabasında çıkan ırkçı çatışmaların ardından da 12 kişi tutuklandı. Polis, Bucks'daki olayların çıkış nedeninin de, bir grup Asya kökenli gencin aşırı sağcıların oluşturduğu ''Milliyetçi Cephe'' mitingine baskın yapmaya kalkmaları olduğunu tahmin ediyor. Çıkan olayları yatıştırmaya çalışan polisin yaklaşık 60 kişilik bir grupla çatışmak zorunda kaldığına da dikkat çekilirken, buradaki ırkçı çatışmaların Oldham'da yaşanan olaylarla ilgili olmadığı sanılıyor. 






</TEXT>
</DOC>
