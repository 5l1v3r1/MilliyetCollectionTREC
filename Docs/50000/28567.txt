<DOC>
<DOCNO> 28567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun08.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk'ta seçim heyecanı... 
</HEADLINE>
<TEXT>

     Arnavutluk'ta, seçmenler meclisin yeni üyelerini belirlemek için bugün sandık başına gidiyor. 
     Yaklaşık 2.5 milyon seçmen, 140 milletvekilini seçmek için yerel saatle 08.00'de oy kullanmaya başladı. Seçimin ilk turundaki çekişmenin, iktidardaki Sosyalist Parti ile eski Devlet Başkanı Sali Berişa'nın Demokrat Partisi arasında geçmesi bekleniyor. 
     Seçmenler, gerilimli ve güvensiz bir ortamda sandık başına gidiyorlar. Berişa, dün akşamki son konuşmasında, gizli polisi seçimlere hile karıştırma hazırlığı yapmakla suçladı. İlk tur oylamayı AGİT'ten gelen 200'den fazla gözlemci de izliyor. Gözlemciler, dün akşam yaptıkları açıklamalarda, bazı seçim bölgelerinde görevlerini yerine getirmenin güç olacağını belirttiler. Tek kamaralı meclisin yeni üyelerinin belirleneceği seçimler, AGİT ve AB tarafından demokrasi sınavı olarak nitelendiriliyor. 38 partiyi temsilen bin 114 adayın yarıştığı seçimde oy verme işlemi, saat 18.00'de sona erecek. Adayların 100'ü çoğunluk sistemine göre, 40'ı ise nisbi sistemle seçilecek. 







</TEXT>
</DOC>
