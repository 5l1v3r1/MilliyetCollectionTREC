<DOC>
<DOCNO> 14943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun07.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de verem salgını yayılıyor 
</HEADLINE>
<TEXT>

     İngiltere'nin Leicester bölgesinde orta dereceli bir okulda ortaya çıkan tüberküloz salgınına yeni vakalar eklendiği açıklandı. 
     Bölgedeki sağlık otoriteleri, düne kadar 22'si öğrenci olmak üzere 24 kişide görülen tüberküloz vakalarının bugün 29'a yükseldiğini belirtirken, okullardaki sağlık taramalarının hızla sürdürüldüğünü bildirdiler. 
     Leicester'de bütün okulların öğrencilerinin evlerine uyarı mektupları gönderen sağlık otoriteleri, 40 bine yakın mektupta ailelerin salgın konusunda bilgilendirildiklerini belirttiler. Crown Hills adlı okulda ortaya çıkan tüberküloz virüsünün yayılmasını önleyebilmek için neler yapılabileceğini tartışmak üzere bir de kriz komitesi oluşturan yetkililer, bir sonraki adımın sağlık taramasının okullardan sonra geniş halk kitlelerini de içerecek şekilde genişlmesi olduğuna işaret ediyor. Hastalıktan etkilenen 22 öğrencinin dışında, tüberküloz virüsü taşıdığı tespit edilen kişiler arasında 4 öğretmen ve 3 öğrenci velisi bulunuyor. 




</TEXT>
</DOC>
