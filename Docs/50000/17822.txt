<DOC>
<DOCNO> 17822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun14.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Liberation Gazetesi "Teröristin bırakılması Ermeni Tasarısıyla ilgili" 
</HEADLINE>
<TEXT>

     Fransa'da yayımlanan Liberation gazetesi, Orly katliamı davasında ömür boyu hapis cezasına çarptırılan ASALA teroristinin serbest bırakılmasında, Fransa Meclisi'nin sözde Ermeni soykırımını tanımasının rol oynamış olabileceğini yazdı. 
     Gazetenin haberinde, Meclis'te kabul edilen tasarı ile ASALA teroristi Varujan Garbisyan'ın serbest bırakılması arasında bir bağ olabileceği belirtildi. 
     Haberde, Garbisyan'ın avukatlarının son aylarda yargıya yaptıkları başvurularda, işlenen suçun siyasi bir dava olduğu ve Meclis'in sözde soykırım tasarısını kabul etmesini örnek gösterdikleri ifade edildi. 
     Liberation, Garbisyan'ın bozulan sağlık durumu ve mahkumiyet sırasında iyi halinin de avukatları tarafından yapılan başvuruda gerekçe gösterildiğini bildirdi. 
     Fransız gazetesi, son yıllara kadar, uzun hapis cezası alanların koşullu serbest bırakılması konusunda Adalet Bakanlığı'nın söz sahibi olduğunu hatırlatarak, bu uygulamanın 1 Ocak tarihi itibarıyla değiştiğini ve bakanlık yerine yargıçlara karar verme yetkisi verildiğini kaydetti. 
     Ermeni terör örgütü ASALA'nın 15 Temmuz 1983'te Orly havaalanındaki THY bürosu önüne yerleştirdiği bombanın patlaması sonucu 8 kişi ölmüş, 60'tan fazla kişi yaralanmıştı. 



</TEXT>
</DOC>
