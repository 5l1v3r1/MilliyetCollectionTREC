<DOC>
<DOCNO> 41247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/yture.html </URL>
<DATE> 2001/09/09/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Size şampiyonluk yakışır 
</HEADLINE>
<TEXT>

     Boşuna 12 dev adam dememişler... Sakatlıkmış, beş faulmüş vız gelir... 
     Öylesine inanmış, öylesine birbiriyle kenetlenmiş ve tek yürek olmuşlar ki, onları yenmek için herhalde hepsinin ölüsünün üzerinden geçmek gerek. 
     Orhun sakat... Mehmet sakat... Mirsad, Harun henüz normal süre bitmeden beş faulle oyun dışı kalmış, kenarda aslan kaynıyor. Haluk giriyor, Asım giriyor, Kaya giriyor... Gelen gideni aratmıyor... 
     Kenarda rakip Almanya’yı en ince detayına kadar çözmüş Aydın Örs yönetimindeki teknik kadro, sahadaki devlerle birleşiyor ve yine inanılmazı başarıyor... 
     Kısık sesimizle, anlatılmaz duygularla yazdırmaya çalıştığımız bu yazıya ne kadar övgü sığdırmaya kalksak da az gelir. 
     Dün Abdi İpekçi Salonu’nda devam eden 12 dev adam destanında bir kez daha görüldü ki, bu takım istediği takdirde her şeyi başaracak güçte. 
     Maçın yıldızı Hidayet, beklenen patlamayı Almanya karşısında gösterirken iki gün önce Mirsad’ın uzatmaya götürüp kazandırdığı maçı, dün sırtında taşıyarak NBA yıldızı olmaya aday olduğunu kanıtladı. İbrahim yine skor görevini fazlasıyla yerine getirirken, Harun da çok kritik anlarda devreye girerek sıkıntı çektiğimiz oyun kurucu pozisyonunda elinden geleni yaptı. 
     Abdi İpekçi Salonu’nda dün tarihte yeni bir sayfa açarak finale uzanan milli takımımız, bugün şampiyon olur, ya da olmaz. Ama, biz onların her zaman olduğu gibi sahaya çıkıp, sonuna kadar savaşacaklarına inanıyoruz. 
     Yüzdük, yüzdük kuyruğuna geldik. Bu inanç ve arzuyla, bu dayanıklılık ve hırsla, karşımıza kim çıkarsa çıksın en iyisini yapacağız. 
     



 SPOR 
































</TEXT>
</DOC>
