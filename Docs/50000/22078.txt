<DOC>
<DOCNO> 22078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/spor/spo03.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"DOLANDIRILDIK" 
</HEADLINE>
<TEXT>

Başkan Faruk Süren, dün yapılan mini kurulda krizin nedenlerini anlattı, "Okan ve Emre’de aldatıldık" dedi. Olağanüstü mali kongre rüzgarı eserken, üyeler destek açıklaması yaptı 
     HALİL ÖZER 

     GALATASARAY’da Divan Kurulu Başkanı Duygun Yersuvat tarafından düzenlenen toplantıda Başkan Faruk Süren ilginç açıklamalarda bulundu. Mini genel kurul havasında geçen zirvede Süren, üyelere, yaşadıkları krizin sebeplerini anlatırken, "Emre ve Okan konusunda resmen aldatıldık, dolandırıldık. Inter bize ödemediği bonservis ücretinden bu iki oyuncuya komisyon verdi" ifadelerini kullandı. 
     KULÜBÜN borçlarını kalem kalem ortaya döken Faruk Süren, bankalara 19.5, futbolculara 10.5, transfer ödemelerinde de 23 milyon dolar borçları olduğunu bu rakamın diğer borçlarla birlikte 70 milyon doları bulduğunu söyledi. Süren, "Biz de hatalar yaptık. Ancak kriz bizi çok etkiledi" derken, üyeler toplantı sonrası basına verdikleri demeçlerde kulübe destek olacakları havasını verdiler. 
     YÖNETİMİ eleştiren Oğuz İmregün tüm mal varlıklarının satılmasını istedi, "Yoksa elimizden alacaklar" dedi. Özhan Canaydın Mart’ta aday olacağını söylerken, Ağustos’ta yapılması gündeme gelen mali kongrede yönetim ibra edilmezse Süren’in ayrılacağı ifade edildi. Mehmet Cansun, kötü gidişi Andersson’a bağladı, "O da yılda 3.5 milyon dolar alıyor. Herkes Hagi’yi yazınca huzursuzluk bizde doğdu" dedi. 
     
Para arayışı hızlandı      YÖNETİM, yaklaşan transfer dönemi nedeniyle acil para bulmaya çalışıyor. İlk planda anlaşma yapılan AIG şirketi ile görüşmelerini hızlandıran Galatasaraylı yöneticiler, Şampiyonlar Ligi’nde çeyrek finale kaldıkları için hakettikleri 1.5 milyon doların bir an önce ödenmesi için de devletten yardım isteyecek. 
     SARI - Kırmızılı yöneticiler ayrıca Vakıfbank ile Ankara’da bir dizi toplantı yaptılar. Olumlu geçen temaslarda Hakan Şükür’den gelecek bonservis parasının borçlara kesilmemesi için girişimde bulunuldu. Yönetim, on beş gün içinde tüm kaynakları kullanıp, transferde harcayacağı parayı temin etmeye çalışacak. 
     
Kulüpler Şampiyonası tehlikede      FIFA tarafından düzenlenen ve bu yıl Galatasaray’ın da katılacağı Dünya Kulüpler Şampiyonası tehlikeyi girdi. Şampiyonaya Temmuz’da ev sahipliği yapmaya hazırlanan İspanya, FIFA’nın pazartesi günü organizasyonun geleceğini görüşmek üzere acil toplantı düzenleyeceğini, turnuvanın iptal edilebileceğini duyurdu. 
     GALATASARAY’ın, Real Madrid ile birlikte Avrupa’yı temsil edeceği şampiyonanın, FIFA’nın tüm büyük organizasyonlarında yayınlar da dahil pazarlama hakkına sahip ISL firmasının şok iflası sonucu, zora girdiği tahmin ediliyor. Beş kıtadan 12 takımın katıldığı şampiyonada 40 milyon dolar ödül dağıtılıyor. 
     
Lucescu’dan terapiRumen hoca, oyuncularından son iki maçı unutmalarını Gaziantepspor sınavına konsantre olmalarını istedi 
     SARI - Kırmızılı takım, bu hafta oynayacağı zorlu Gaziantepspor maçının hazırlıklarını dün yaptığı tek çalışmayla sürdürürken, Teknik Direktör Lucescu futbolcularına bir dizi uyarıda bulundu. Rumen hoca, oyuncularından son iki maçı unutmalarını ve son iki hafta daha dikkatli olmalarını istedi. 
     LUCESCU, Şampiyonlar Ligi için, Gaziantepspor maçının önemini hatırlattı, "Her türlü sorununuzu bir kenara bırakın. Dişinizi sıkın, üç puanı alın" diye konuştu. Bu arada Emre’nin vefat eden dedesi Fahri Bahçekapalı dün toprağa verildi. Arkadaşları genç yıldızı acılı gününde yalnız bırakmadı. 
     
OKAN Örnek olduk’      GALATASARAY’ın yıldız futbolcusu, bir televizyon kanalında yayınlanan tartışma programına katılarak Inter’e transferini resmen açıkladı. Okan, "Seneye Emre ile birlikte İtalya’dayız. Avrupa’daki misyonumuzu sürdüreceğiz" dedi. Türkiye’de örnek alınması gereken büyük işlere imza attıklarını söyleyen Okan, "Gençlerin umudu olduk" diye konuştu. 
     YAKALADIKLARI bütün başarılara Terim’in verdiği inanç ve güven sayesinde ulaştıklarını ifade eden Sarı - Kırmızılı oyuncu, "Inter’de de sesimizi tüm Avrupa’ya duyuracağız" dedi. Artık Türkiye ligine veda etmeye hazırlandıklarını vurgulayan Okan, "İtalya’da da neler yapabileceğimizi herkes görecek" yorumunu yaptı. 
     



 SPOR 




























</TEXT>
</DOC>
