<DOC>
<DOCNO> 35145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur18.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'e 45 dakika yetti... 
</HEADLINE>
<TEXT>

     İzmir Valisi Alaaddin Yüksel, dün 17.25'te başlayan ve 45 dakika süren şiddetli yağmurda, 240 işyeri ve 43 konutu su bastığını söyledi. 
     Vali Yüksel, düzenlediği basın toplantısında, yağışın Bornova, Buca ve Konak ilçelerinde etkili olduğunu belirtti. 3'ü elektrik çarpması 1'i de balkondan düşmek kaydıyla 4 kişinin hayatını kaybettiğini belirten Yüksel, şöyle konuştu 
     ''Ağaç ve kiremit düşmesi nedeniyle de 23 vatandaşımız yaralandı ve hastanelerde tedavi altına alındı. Yine yağış nedeniyle 79 trafik kazası meydana geldi. 240 işyeri ve 23 konutu da su bastı. Oluşturulan yardım ekiplerinde 300 belediye personeli yardım çalışmalarına katıldı. Akşam saatlerinden itibaren, 60 kişilik Sivil Savunma Acil Yardım ve Kurtarma Birliği de kentin muhtelif yerlerinde belediye ekipleriyle koordineli olarak müdahalede bulundu.'' 
     İzmir'in tarihin en önemli meteorolojik olaylarından birini yaşadığını dile getiren Yüksel, ''Yağışlar 45 dakika değil de 4 saat sürseydi, bizi çok zor durumda bırakabilirdi'' diye konuştu. 
     Yüksel, yağıştan olumsuz etkilenen vatandaşların ve esnafın zararını ödeyeceklerini anlatarak, şunları söyledi 
     ''Bayındırlık İl Müdürlüğü Afet Şube Müdürlüğü, İtfaiye Daire Başkanlığı ve Sosyal Yardımlaşma Vakfı ve Konak Kaymakamlığı'nda hasar tespit ve yardım kurullarını oluşturduk. Yağıştan zarar gören vatandaşlarımızın ve esnafımızın zararını ödeyeceğiz.'' 
     Başbakan Bülent Ecevit, Başbakan yardımcıları ve bakanların kendisini arayarak yağış hakkında bilgi aldıklarını kaydeden Yüksel, hükümetin de yardım edeceğini vurguladı. Altyapı sorunlarının Büyükşehir Belediyesi tarafından yeniden gözden geçirilmesi gerektiğini belirten Yüksel, başta Kemeraltı Çarşısı olmak üzere kentin altyapı sorunları çalışmalarını takip edeceğini ifade etti. 
     Vali Yüksel, toplantının ardından Kemeraltı Çarşısı'nı gezerek esnafın sorunlarını dinledi ve geçmiş olsun dileklerini iletti. 
     Öte yandan, TMMOB Elektrik Mühendisleri Odası İzmir Şubesi Başkanı M. Macit Mutaf, dün meydana gelen yağış sırasında, 3 kişinin elektrik akımı nedeniyle hayatı kaybetmesinden büyük üzüntü duyduklarını bildirdi. 
     Mutaf, yazılı açıklamasında, gelişmiş ülkelerde olduğu gibi Türkiye'de de enerji taşıyan dağıtım şebekelerinin yeraltına alınması gerektiğini bildirdi. Mutaf, şunları kaydetti 
     ''Dün akşamki kazaların olduğu Kemeraltı Bölgesi İzmir'in en eski yerleşim ve ticaret bölgesidir. Bu bölgede elektrik kullanımı giderek artmakta, yük yoğunluğu ile bölgenin eskiyen elektrik altyapısı mevcut gücü taşıyamaz duruma gelmiştir. TEDAŞ'ın buradaki dağıtım şebekesini yer altına alması gereklidir.'' 
     

</TEXT>
</DOC>
