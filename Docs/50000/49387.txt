<DOC>
<DOCNO> 49387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun05.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
29 Ekim, Massachusetts'te ''Türkiye Cumhuriyeti Günü'' ilan edildi 
</HEADLINE>
<TEXT>

     ABD'nin Massachusetts eyaleti ve eyaletin başkenti Boston'da 29 Ekim ''Türkiye Cumhuriyeti Günü'' ilan edildi. 
     New England Türk Amerikan Kültür Derneği'nin başvurusu üzerine, Massachusetts Eyalet Valisi Jane Swift, 29 Ekim'i Massachusetts'de Turkiye Cumhuriyeti Günü ilan etti ve bir beyannameyle eyalette yaşayanları Türklerle birlikte bu günü kutlamaya çağırdı. 
     Boston şehri Belediye Başkanı Thomas Menino da, 29 Ekim'i Boston'da ''Turkiye Cumhuriyeti Günü'' ilan ederek Boston'luları bu günü kutlamaya davet etti. Boston Belediye Başkanı Menino, yine New England Turk Amerikan Kültür Derneği'nin girişimiyle geçen yıl 29 Ekim'de de kentte Cumhuriyet bayramının kutlanmasına önayak olmuş ve bayram ilk kez geçen yıl Boston şehir merkezinde yapılan bir bayrak töreniyle kutlanmıştı. 
     Öte yandan, Boston'daki Suffolk üniversitesinde okuyan Türk öğrencilerin girişimiyle 10 Kasım günü üniversite binasında ''Atatürk ve Milli Mucadele'' konulu bir film gösterilecek. 
     100 dakika süren film, büyük önder Atatürk'ün hayatının yanı sıra 
     Türk istiklal savaşını belgesel olarak anlatıyor. 
     
     Boston Türk festivali 

     Bu arada, bu yıl altıncısı yapılacak Boston Türk Festivali 29 Ekim-30 Kasım tarihleri arasında gerçekleşecek. Festival bir dizi film ve konserden oluşuyor. 
     Amacı Türk kültürünü ve Türk sanatçılarını Amerikalılara tanıtmak olan festivalin bu yılki programı içinde Berklee Müzik Okulunda öğrenim gören genç yeteneklerimizden piyano sanatçısı ve besteci Emir Işılay'ın caz konseri ile "Asansör", "Duruşma" gibi filmler dikkati çekiyor. 
     






</TEXT>
</DOC>
