<DOC>
<DOCNO> 18291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/siyaset/siy05a.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt, Ecevit'e rakip oluyor 
</HEADLINE>
<TEXT>

     SALİHA ÇOLAK Ankara 

     DSP Aydın Milletvekili Sema Pişkinsüt, DSP kongresinde Başbakan Bülent Ecevit'in karşısında genel başkanlığa aday olacak. 
     Genel başkanlığa aday olacağını bugün basın toplantısıyla açıklayacak olan Pişkinsüt'ün TBMM İnsan Hakları Komisyonu Başkanlığı'ndan alındıktan sonra parti yönetimiyle yolları ayrıldı. 
     
Nabız yokladı      Yakın çevresine başkanlıktan "anti demokratik bir yöntemle" alındığını belirterek yönetimi eleştiren Pİşkinsüt, bu olayın ardından Türkiye'yi dolaşarak bir yandan insan hakları konusunda seminerlere ve toplantılara katıldı, bir yandan da "DSP yönetimi" konusunda nabız yokladı. 
     Pişkinsüt'ün yakın çevresine bu geziler sonrasında, "DSP'de yönetim değişikliği isteniyor" yorumunu yaptığı, bu doğrultuda da genel başkanlığa aday olmaya karar verdiğini bildirdiği öğrenildi. Pişkinsüt projesini ise, "Demokrasi, demokrasi, demokrasi" diye açıklayacak. Pişkinsüt bu projeyle "Önce parti içinde, sonra Meclis'te, sonra ülkede demokrasi sağlanmalı. Partinin bu yapısıyla bu mümkün değil. Parti içi demokrasiyi sağlayamayan bir parti ülkede demokrasiyi getiremez" tezini savunacak. 
     
Halk istedi      Milletvekilleriyle de görüşerek kulis yapan Pişkinsüt, parti yönetiminin şimdiden tepkisini çekmemek için bu temasları sınırlı tuttu. Pişkinsüt daha çok parti yönetimine karşı rahatsızlığı bilenen sınırlı sayıda vekille temas kurarken, genel başkanlığa aday olurken milletvekillerinin ya da örgütün değil, Türkiye genelinde illerde halk temsilcilerinin talebi doğrultusunda davrandığını belirtiyor. 
     Pişkinsüt'ün "DSP Genel Başkanlığına seçilme şansı" konusunda ise, "Önemli olan bu tavrı ortaya koymak" yorumunu yaptığı kaydedildi. 
     
40 fırın ekmek yemeli      DSP'liler ise isimlerini vererek bir değerlendirme yapmak istemezken, MHP'li Burhan Orhan, "Milletvekillerine avam diyen Sema Pişkinsüt'ün Sayın Başbakan'ın karşısına aday olarak çıkabilmesi için 40 fırın ekmek yemesi lazım. Ayrıca da çok iyi düşünmesi lazım. Aday olursa kendisine yazık olur" dedi. 
     



 SİYASET 



















</TEXT>
</DOC>
