<DOC>
<DOCNO> 9827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/spor/spo03.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu’nun istifası cebinde 
</HEADLINE>
<TEXT>

Rumen hoca, 15 Mart’a kadar futbolculara ödeme yapılmasını istedi, aksi takdirde görevi bırakacağını belirtti 
     HALİL ÖZER 

     GALATASARAY Teknik Direktörü Lucescu, yönetimden futbolcuların alacaklarını 15 Mart’a kadar ödemelerini istedi, aksi halde istifa edeceğini söyledi. Kocaelispor maçından bu yana futbolcularla yönetim arasında yaşanan sıkıntı Rumen hocayı da rahatsız etti ve gelişmelerden kaygı duyan Lucescu en sonunda rest çekti. 
     ÖDEMELERİN mayıs ayında yapılacağını açıklayan yöneticiler ile görüşen Sarı - Kırmızılı takımın hocası, kimsenin maçlara konsantre olamadığını kaydetti ve 15 Mart’a kadar süre tanıdı. Ancak yönetim, Rumen teknik adama garanti vermedi, sorunun çözülmesi için ellerinden geleni yaptıklarını belirtmekle yetindi. 
     LUCESCU, oyuncularına da "Sıkıntınızı anlıyorum ve bunun düzelmesi için uğraşıyorum. Paralarınız ödenmezse ben de yokum" dedi. Galatasaray’da şimdi gözler önce Milan maçına, ardından da 15 Mart’a çevrildi. Yönetim bu tarihe kadar para problemini çözemezse son günlerdeki kriz daha ciddi boyutlara gelecek. 
     
ACILARIN HAKAN’IGalatasaraylı futbolcu, sakatlıktan sonra ikinci darbeyi kulübünden yedi 
     ERHAN TELLİ 

     SARI - Kırmızılı takımın, Deportivo ile oynadığı Şampiyonlar Ligi maçında sakatlanan ve ABD’de ameliyat olan Hakan Ünsal dram yaşadı. Alabama’ya gitmeden önce, ameliyat için talep edilen 10 bin dolar peşin ücreti Galatasaray yönetiminden isteyen yıldız futbolcu "Hayır" yanıtı aldı. Kulübünden alacağı da bulunan Hakan Ünsal, bunun üzerine Futbol Federasyonu’na başvurdu. 
     FEDERASYONDA, Milli Takımlar Teknik Direktörü Şenol Güneş ve Menajer Can Çobanoğlu ile görüşen Hakan Ünsal yardım istedi. Güneş - Çobanoğlu ikilisinin sorunu ilettiği Başkan Haluk Ulusoy muhasebeyi arayarak, milli futbolcuya ödeme yapılması talimatını verdi. Hakan Ünsal’a, daha diğer milli oyunculara dağıtılmayan 8 bin dolarlık primin yanı sıra 6 bin dolar da cep harçlığı verildi. 
     
Futbolculara armağan      TEKNİK Direktör Lucescu, Kurban Bayramı nedeniyle kampı altı saat ileri aldı. Milan maçı öncesi futbolcuları pazartesi günü saat 13.00’te kampa sokacağını açıklayan Rumen hoca, gelen tepkiler üzerine bu kararından vazgeçti ve saat 19.00’da toplanılmasını istedi. 
     SARI - Kırmızılı oyuncuların önceki gün Lucescu ile yaptıkları toplantıda "Bayramın ilk günü kampa girmeyelim. Ailelerimizle birlikte olalım" dediği öğrenildi. Buna sıcak bakmayan Rumen hocanın ise böyle bir formül bulduğu belirtildi. Ancak bu jest futbolcuları sevindirmedi. 
     
Emre Arif hazır      GALATASARAY’DA Milan maçının hazırlıkları tüm hızıyla devam ediyor. Sarı - Kırmızılılar dünü de çift antrenmanla geçirirken, sakatlıkları düzelen Arif ve K.Emre de arkadaşlarıyla birlikte çalıştı. Okan ve kaptan Bülent ise düz koşu yaptı. Lucescu, istediklerini yapamayan K.Bülent’i bağırarak azarladı. Sakatlığı süren Suat, Hasan Şaş, Vedat ve Fatih antrenmana katılmadı. 
     


 SPOR 
























</TEXT>
</DOC>
