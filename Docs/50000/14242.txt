<DOC>
<DOCNO> 14242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/soneko10.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde tarihi düşüş... 
</HEADLINE>
<TEXT>

     Otomotiv Sanayii Derneği OSD Başkanı Ali İhsan İlkbahar, geçen ay 11 bin civarında araç satışı ile son 10 yılın en düşük Mart ayı satışlarının gerçekleştiğini bildirdi. 
     Üretimin yüzde 90 küçüldüğünü belirten İlkbahar, çıkarılan işçi sayısının yan sanayi ile birlikte 10 bin civarına ulaştığını, bu sayının 15 bine erişmesinden endişe duyduğunu söyledi. Ali İhsan İlkbahar, yaptığı açıklamada, firmalarla yaptığı tek tek görüşmeye göre, geçen ay 7-8 bini otomobil olmak üzere toplam araç satışının 11 bini geçmeyeceğini tahmin ettiğini söyledi. Ocak ayında 14 bin 500 ve Şubat ayında 13 bin 600 araç satışı dikkate alındığında Mart ayındaki satışın, yılın üç ayındaki en düşük satış olacağına dikkat çeken İlkbahar, ''Bu sayı aynı zamanda, Mart ayı itibariyle hem tüm araçlar için, hem de otomobil için son 10 yılda tarihinin en düşük satışı oluyor'' dedi. 
     Ekonomik kriz nedeniyle harcamaların azaldığına işaret eden İlkbahar, otomotiv sektöründe satışların durma noktasında olduğunu ve fiyatların anormal derecede düştüğünü vurguladı. İlkbahar, ''Parası olan parasına sarılmış vaziyette. Muhtemelen parasıyla ya dolar aldı, ya da yastığının altına koydu'' diye konuştu. 
     



</TEXT>
</DOC>
