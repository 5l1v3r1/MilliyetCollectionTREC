<DOC>
<DOCNO> 10204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/yazar/bila.html </URL>
<DATE> 2001/03/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Oya Ünlü'nün yaklaşımı 
</HEADLINE>
<TEXT>

     Devlet Bakanı Kemal Derviş'in öncelikli çabalarından biri de bir ekip oluşturmak. Genel eğilimi mevcut yöneticilerle uyumlu bir çalışma yürütmek, gerekli olan yerlerde kadro takviyesine yönelmek. 
     Derviş'in şimdilik ABD'den getirdiği tek kişi, yardımcısı Oya Ünlü. 
     Oya Ünlü Devlet Bakanı Fikret Ünlü'nün kızı. Dört yıldır Dünya Bankası'nda Kemal Derviş'le birlikte çalışıyor ve portföy yönetiminden sorumlu olarak görev yapıyor. Ünlü, ODTÜ İşletme Fakültesi mezunu. ODTÜ'yü bitirdikten sonra Milli Eğitim Bakanlığı'nın bursunu kazanarak ABD'ye gitmiş ve George Washington Üniversitesi'nde mastır çalışmasına başlamış. O arada Dünya Bankası'na girerek Kemal Derviş'in yardımcılarından biri olmuş. 
     Kemal Derviş, Başbakan Ecevit'ten davet alınca Ünlü'ye birlikte Türkiye'de çalışmayı önermiş ve Ankara'ya getirmiş. Oya Ünlü, Derviş'in bakanlığında bir anlamda onun "sağ kolu" gibi çalışacak. Hem ekonomi hem siyasi alanlarda danışmanlığını yapacak. 
     Oya Hanım'la dün konuşma olanağı bulduk. 
     Derviş'in danışmanı ve yardımcısı olarak hem kendi düşüncelerini hem de yakın tanıdığı Derviş'in yaklaşımlarını sorduk. 
     Bayan Ünlü, Devlet Bakanı Kemal Derviş'e çok güveniyor ve Türkiye için isabetli bir tercih olduğunu vurguluyor 
     - Sayın Derviş, çok çalışkan, çok zeki ve çok hızlı karar alabilen birisidir. Sadece Dünya Bankası ve IMF'de değil, Avrupa Birliği ve Ortadoğu ülkeleri nezdinde de itibarı çok yüksek bir isimdir. Bu ilişkileri Türkiye'nin dış destek bulmasında mutlaka çok yararlı olacaktır. 
     - Sayın Derviş çarşamba günü ABD'ye gidecek, nasıl bir temas trafiği olacak 
     - Dünya Bankası'yla ilişkisini kesmek için zaten orada bulunması gerekiyor. Çarşamba günü gidip pazar günü dönecek. Tabii, orada bulunduğu süre içinde Dünya Bankası ve IMF ile temaslarda bulunacaktır. Bu temasların olumlu yansımaları çok geçmeden Türkiye'ye ulaşır. 
     - Size göre ekonomik krizden çıkış için önce neler yapılmalı 
     - Benim görebildiğim kadarıyla önce bir "acil çıkış" programının yapılması gerekiyor. Örneğin 20 Mart'ta büyük bir itfa var. 2.8 katrilyon liralık. Önümüzde duran ilk iş bu. Bunun yapılması lazım. Sanıyorum ilk üç ay bir acil çıkış çalışmasıyla geçer. Ondan sonra Sayın Derviş'in de uzmanı olduğu kalkınma, gelir adaleti yönü de olan bir program ortaya konulur. Sosyal amaçları da olan bir çalışmaya girilir. 
     - Genel durumu ve önemli dönüm noktalarını nasıl görüyorsunuz 
     - Bence sorunun kaynağı bankacılık sistemi. Bütçe ve maliye bakımından bir problem gözükmüyor. Bankacılık sektöründeki sorun çözülürse rahatlık sağlanır. Merkez Bankası'ndaki döviz rezervi gayet iyi. Böyle bir rezerve sahip olmanın olumlu sonuçları da yakında hissedilir. 28 Mart'ta yapılacak IMF yönetim kurulu toplantısı da önemli. O toplantıdan çıkacak olumlu kararlar Türkiye'yle desteği kolaylaştıracak ve artıracaktır. 
     - Bankacılık Üst Kurulu Başkanı Zekeriya Temizel'in istifasını Sayın Derviş nasıl karşıladı 
     - Sayın Derviş, ABD'den beri Sayın Temizel'i hep takdir ederdi. Beğendiğini söylerdi. Bu nedenle istifasına çok üzüldü ve şaşırdı. Birlikte çalışmak istiyordu. Çok güvendiği bir isimdi. Kendisine ulaşmaya çalışırken istifasını duydu. 
     Derviş'in sağ kolu olarak görev yapacak olan Oya Ünlü de bayramdan sonra olumlu gelişmeler bekliyor. 
     
     





Kişi ve sistem 


Oya Ünlü'nün yaklaşımı 


Sahte imza 


Cimbom'dan Türkiye'ye bayram hediyesi 


Dam Dersleri 


Kurban eziyeti 1 


Ekonomide 12 Mart beklentisi 


İstanbul prizması 


Son kurbanımız 


TL’ye geçemezsiniz 


Borda "kuru gürültü" 


</TEXT>
</DOC>
