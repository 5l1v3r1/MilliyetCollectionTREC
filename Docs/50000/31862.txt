<DOC>
<DOCNO> 31862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun19.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız marka makam aracına binen Kraliçeye basından eleştiri.. 
</HEADLINE>
<TEXT>

     İngiltere Kraliçesi II. Elizabeth, Aurigny adasına yaptığı ziyarette, İngiliz Rolls-Royce'una binmek yerine Fransızların Renault Scenic marka aracına binince İngiliz basınında eleştirildi. 
     Aurigny adasına kraliyet limuzininin nakledilememesi üzerine II. Elizabeth'in birkaç saatlik gezisi sırasında bineceği araba bulmaya çalışan Kraliçe'nin maiyeti, adanın en güzel aracı olan gri renkli Renault Scenic'te karar kıldı. Fransız yapımı Renault Scenic'in antenine kraliyet bayrağının takıldığını belirten Aurigny'deki bir yetkili, ''Adada birçok araç seçeneği var, ancak araçlar kötü durumda. En iyi araçlar ise Fransız araçları. Kraliçe'ye İngiltere'de üretilmiş bir araç bulamamak çok yazık'' dedi. 
     Aynı yetkili, ''uzun aramalardan sonra'' nihayet 81 yaşındaki emekli Sid Simon'un kendine ait Scenic marka aracını Kraliçe'ye tahsis etmeyi nazikçe kabul ettiğini söyledi. Gazeteler de ise Kraliçe'nin Fransız aracına binmesine ilişkin değişik haberlere yer verildi. Mirror'da, Kraliçe'nin Scenic'te gülümserken fotoğrafının bulunduğu haberde, ''İngiltere Kraliçesi'nin, bir Fransız aracına binmesi söz konusu olduğunda biraz daha direniş göstermesini beklerdik. Bu koşullarda Kraliçe'nin gülümseyebilmesi bizi şaşırttı'' denildi. 
     Daily Telegraph'taki haberde de ''Rolls-Royce'larına alışık Kraliçe ve eşi Prens Philip, bir kraliyet gezisi sırasında kullanıldığına hiç rastlanılmamış küçük bir aracın içine sıkışmak zorunda kaldılar'' ifadesi kullanıldı. Kraliçe ve Prens Philip'in 1989'da Aurigny'ye yaptıkları ziyarette de mütevazı bir Ford Escort ile yetinmek zorunda kaldıkları, komşu ada Sercq'e yaptıkları kısa ziyarette ise daha konforlu bir ulaşım yolu buldukları belirtildi. Adaya araç girmesi yasak olduğundan kraliyet çifti, atların çektiği 1882 yapımı kupa arabasıyla gezdi. 







</TEXT>
</DOC>
