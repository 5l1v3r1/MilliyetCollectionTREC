<DOC>
<DOCNO> 12673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/yasam/yas06.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM’un sabıka kaydı bekleniyor 
</HEADLINE>
<TEXT>

Beşiktaş Teknik Direktörü’nün Türkiye’de ikamet izni için gereken sözleşme federasyon tarafından İçişleri Bakanlığı’na gönderildi 
     TOLGA ŞARDAN, Ankara 

     Türkiye’ye gelişi tartışma yaratan Beşiktaş Teknik Direktörü Christoph Daum için stresli günler başladı. Beşiktaş Kulübü’nun Futbol Federasyonu’na gönderdiği resmi sözleşme, dün İçişleri Bakanlığı’na ulaştı. Bakanlık, resmi işlemlere başladı. 
     14 Mart günü Futbol Federasyonu’na gönderilen Daum’un resmi sözleşmesi, dün Federasyon Genel Sekreteri Aydın Torunoğlu’nun imzasıyla faks aracılığıyla İçişleri Bakanlığı’na gönderildi. Sözleşmenin dün sabah Emniyet Genel Müdürlüğü’ne ulaşmasıyla Yabancılar Daire Başkanlığı’nda ikamet verilmesi için resmi işlemler başlatıldı. Emniyet Genel Müdürlüğü, öncelikle Daum için özel ikamet izin dosyası açarken, daha önce verilen ikamet izninin bulunduğu dosya arşivden çıkartılıp, yeni dosya ile birleştirilecek. Yapılacak inceleme sonrasında İçişleri Bakanı Tantan’ın vereceği talimata göre Daum’un durumu açıklığa kavuşacak. 
     
     Stresli günler 
     İçişleri Bakanlığı, Alman çalıştırıcıdan kendi ülkesindeki adli makamlardan sabıka kaydını talep edecek. Daum’un sabıka kaydı olumlu olursa, ikamet izni verilecek, aksi takdirde reddedilecek. Üç aylık turist vizesiyle Türkiye’ye giriş yapan Daum, ret yanıtının verilmesi halinde üç ay boyunca çalışamayacak. 
     


 YAŞAM 






























</TEXT>
</DOC>
