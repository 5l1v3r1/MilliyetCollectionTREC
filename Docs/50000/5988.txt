<DOC>
<DOCNO> 5988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/ekonomi/aeko.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kumaşı ile mayo satılmaz’ 
</HEADLINE>
<TEXT>

Giyim sanayicileri, tekstilcileri ithalatı kısıtlamaya çalışmakla suçlayarak, ithal kumaş olmadan moda yaratılamayacağını savundu 
     EKONOMİ SERVİSİ 

     Hazır giyimcilerle tekstilciler arasında "ithalat" kavgası çıktı. Türkiye Giyim Sanayicileri Derneği TGSD Başkanı Güngör Keşçi düzenlediği basın toplantısında tekstil ithalatının "çok hızlı yükseldiği ve dampingli malların girdiği" yolundaki yakınmalar üzerine Başbakan'ın bizzat ithalatın kısılması yölünde talimat verdiğini söyledi. Keşçi "Yalan yanlış bilgilerle Başbakan dahi kandırılarak hazır giyim sektörünün önü kesiliyor" dedi. 
     2.5 milyar dolarlık tekstil ithalatının 1.5 milyar dolarlık bölümünün tekstilciler tarafından pamuk, lif, elyaf, iplik gibi tekstil hammaddeleri olarak ithal edildiğine dikkat çeken Keşçi, hazır giyimin ithalat payının yüzde 39 olduğunu bunun da yüzde 21'inin Uzakdoğu'dan yapıldığını belirtti. Keşçi, "Türkiye'de olmayan kumaş, desen aksesuvar ithal edilmeden marka ve moda yaratılamaz" dedi. 
     İnfiniti ve Zeki Triko temsilcisi Feyyaz Başesgioğlu da tüm dünyaya sattıkları mayoları ithal kumaş ve malzemelerle ürettiklerini anlattı. Başesgioğlu, "Zeki Triko olarak dünya mayo pazarında dünya kurallarıyla oynadığımız için başarılıyız. Bugün Türk malı kumaş ile mayo yapsak bir tane satamayız" dedi. 
     Tekstil ithalatında kısıtlama yaşanırken hazır giyim ithalatında hızlı artışlar yaşandığına da dikkat çeken Başesgioğlu, "Yabancı markalar iç piyasanın yüzde 15'ini ele geçirmiş durumdalar ve bu payları bir yıl içinde yüzde 40'a çıkacak" dedi. 
     Başesgioğlu, hazır giyim şirketlerini küçülerek ayakta kalmaya çağırdı ve kendilerinin bu yönde karar aldıklarını açıkladı. Tekstilcileri "kartel olmakla" suçlayan Park Bravo'nun sahibi Kamil Özçoban da, Avrupalı hazır giyimcilerin Uzakdoğu'da ürettirdikleri malları Avrupa üzerinden Türkiye'ye gümrüksüz soktuklarına dikkat çekti. 
     
Hazır giyimciler Avrupa İnsan Hakları Mahkemesi yolunda      TGSD Başkanı Güngör Keşçi, "müteselsil kefalet" nedeniyle KDV iadelerinin ödenmediğinden yakınarak, bu sorunun kısa sürede çözümlenmemesi durumunda Avrupa İnsan Hakları Mahkemesi'ne AİHM başvuracaklarını söyledi. 
     İhracatçı - sanayici şirketlerin, kullandıkları mallara ilişkin olarak beş - altı kademe öncesine kadar sorumlu tutularak "hayali ihracatcı muamelesi" gördüklerini belirten Keşçi bu nedenle KDV iadelerinin ödenmediğini söyledi. 
     Keşçi, "Eğer sorunlarımız kısa zamanda çözümlenmezse, bu konularda insan haklarına aykırılığı öne sürerek uluslararası mahkemelere başvurmayı düşünüyoruz" diye konuştu. 
     
Maliye Bakanı’nı ihbar etti      "Maliye Bakanlığı bu komik duruma düşmeden bizi bu durumdan kurtarsın" çağrısında bulunan Kesci, ihracatçı sanayicilerin "müteselsil kefalet" nedeniyle KDV iadelerini alamamalarını yılan hikayesine benzetti ve "Burada Maliye Bakanı'nı ihbar ediyorum almış olduğu herhangi bir malın gerisinde mutlaka bir usülsüzlük vardır" dedi. 
     


 EKONOMİ 
















</TEXT>
</DOC>
