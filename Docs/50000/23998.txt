<DOC>
<DOCNO> 23998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/spor/aspo.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ, İslam Çupi’ye koştu, verdiği sözü tutmanın gururuyla konuştu 
</HEADLINE>
<TEXT>
"Rahat uyu baba" 
Onu sonsuzluğa uğurlayalı 4 ay oldu. Çok istediği ve hasret çektiği şampiyonluğu belki göremedi ama... "Oğlum" dediği Denizli, mutluluğunu babasıyla paylaştı 
     Özel Haber 

     6 Şubat 2001’den 29 Mayıs 2001’e... Zaman nasıl da su gibi akıp gidiyor. Türk spor basının duayeni, Milliyet Spor Servisi’nin unutulmaz yazarı, "babamız" İslam Çupi’yi sonsuzluğa ve unutulmazlar arasına uğurlayışımızdan bu yana 4 koca ay geçti... İçimizdeki özlem azalmadı, tam tersine büyüdü de büyüdü. Sadece bizim mi Fenerbahçe Teknik Direktörü Mustafa Denizli de "oğullarından biriydi" onun. 
     Ölümünden üç buçuk ay önce her hafta aksatmadan kaleme aldığı bir "Pazarın Ertesi"nde Denizli’ye ne kadar güvendiğini belirtmiş, "Tezkereye az kaldı" ifadesini kullanmıştı. 
     Fenerbahçe aşığıydı. Ama Beşiktaş’a, Galatasaray’a, diğerlerine de sevgi ve saygı doluydu. "Ben bir Fenerbahçeli olarak başkandan daha talihsizim. Benim de şampiyonluğu görmeyişimle birlikte Fenerbahçe’yi saha içinde görmeyişim altıncı yılına bastı" diyor, ekliyordu 
     "Fenerbahçe taraftarı da hırslansın ve bu yıl varacağımız hedefi Türkiye’nin görmediği şekilde bir fiestaya boyasın, boyayalım." 
     Evet... İstediği oldu. Türkiye, sarı - lacivert’e boyandı... O göremedi, ebedi istirahatgahında belki hissetti ama... Sevdikleri, sevenleriyle birlikte olamadı. 
     
Ben sözümü tuttum’      İşte dün... İstanbul’da kapalı, puslu bir gün. 
     Topkapı Maltepe Mezarlığı’nda sevdikleri yanındaydı. "Oğlum" dediği Fenerbahçe Teknik Direktörü Mustafa Denizli, kader arkadaşı, can yoldaşı Erdoğan Şenay, ben, yine çok sevdiği Yaşar Saygı, Denizli’nin arkadaşı Turan Babadaş ve her sabah gazeteye birlikte geldiği ulaştırma servisinden Muaffak Barın... 
     Denizli, gururluydu. Sarı - lacivert çiçekler ve formayla mezarın başına geldiğinde boğazına bir şeyler düğümlendi sanki "Ben sözümü tuttum, ya sen " diyebildi ancak ve peşinden gözünden akan yaşlara engel olamadı. 
     Elini cebine attı... Bizler dua ederken, o yazdığı kısa ve duygu yüklü mektubu mezarın üzerine bıraktı 
     "Ben sözümü tuttum, ya sen Hani beraber kutlayacaktık Rahat uyu. Sana verdiğim sözleri teker teker tutacağım. Cennet mekanından takip ettiğini biliyorum. Bana yaptıkların hayat boyu unutulmayacak. Her başarıda en az bizim kadar mutlu olacaksın, bunu biliyorum. Sözler tutulmak içindir. Oğlun Mustafa." 
     
Babamsın, ışığımsın’      Ellerini kaldırdı havaya hoca... Dualar etti. Ve ardından da ekledi 
     "Merak etme babacığım... Daha uzun yıllar Fenerbahçe’de kalacağım, sana her yıl şampiyonluklar getireceğim... Sana ilk şampiyonluğumu getirdim... Şimdi önümüzde büyük bir sınav var... Şampiyorlar Ligi’nde de büyük hedefler koydum... Hep sana güzel haberler ve başarılar taşıyacağım... Yüzümün akıyla yine çıkacağım, yine sana koşacağım... Sen benim babamsın, ışığımsın... Seni cennet mekanında mutlu etmek için çok çalışacağım, rahat uyu baba." 
     Başta da söyledik ya... Zaman nasıl da çabuk geçiyor. 
     Dün de dakikalar geçti, gitti... Ayrılık zamanı artık gelmişti. Son söz "en eski" ve "en yakın" dostu Erdoğan Şenay’daydı 
     "Sevgili İslam, bak sana geldik... Üstelik oğlun Mustafa Denizli ile birlikte... Sana şampiyonluk ve sevgi getirdik... Bizi duyuyorsundur, biliyorum... Sen rahat uyu Çupi... Kabrinin başında hiç yabancı yok, hep dostların, oğulların var. Seni özlüyoruz." 
     Evet özlüyoruz... Hem de çok. 
     Oradan ayrılırken Mustafa hoca bizden uzaklaştı, kaçarcasına... O da bizim gibi ağlıyor, gözyaşlarına engel olamıyor, belli ki görülmesini de istemiyordu. 
     
Fenerbahçe ve Mustafa DenizliSevgili Aziz Yıldırım kardeşim, Fenerbahçe’nin sosyal yönünü her tarafı ile ihya etti. Samandıra ve Kayışdağ tesislerinden başla Fenerbahçe burnuna gel, oradan Şükrü Saracoğlu stadına var, her taraf bir anıt ve eser birikimi... Bunların hepsi çalışkanını ve iyi niyetlisini bulursan üç yıla sığar, arsızını ve uğursuzunu bulursan 33 yıl yapılamayacak şeyler faslına girer... Aziz Yıldırım son başkan heykeli Fenerbahçe’nin şimdilik... 
Tesiste ve sosyal yaşamda Fenerbahçe’ye bu kadar parlak ve gururlu günler yaşatan sevgili Aziz Yıldırım, iktidarının üçüncü yılında çok istemesine ve her yıl cebinden milyonlarca doları akıtmasına rağmen, Fenerbahçe takımını Türkiye ligi şampiyonu yapamadı. 
Ben bir Fenerbahçeli olarak başkandan daha talihsizim. Benim de şampiyonluk görmeyişimle birlikte Fenerbahçe’yi saha içinde görmeyişim altıncı yılına bastı. Altı yıl önce fazla sigara severliğim şah damarlarımın ikisini birden tıkadı, beyine kan gitmeyince felç oldum. Aralıklarla olay tekrarlayınca bende önemli derecede bir yürüme noksanlığı meydana geldi. Gazeteye arabayla gidip gelmemin dışında, başka hiçbir yere adımlarım beni götürmüyor. Konuşma sıkıntım ve sağ elimi tam kullanamamam hastalığın tuzu biberi... 
Ben Aralık 21’inde 68 yaşımı bitirip altmış dokuzuma basacağım. Ben 1940 yılından beri Fenerbahçe’yi seyrediyorum. Cihat Arman, Esat Kaner, Melih Kotanca, Fikret Kırcan ilk sevgililerimdi. Şimdi Rüştü Rençber, Mustafa Doğan, Ogün Temizkanoğlu ve Uche gibi son sevgililerimi altı yıldır seyredemiyorum sahada... Ezeli ve ebedi rakibimin Avrupa’da gurur verici sonuçları beni hiç ilgilendirmiyor. Ben Fenerbahçe’nin o ezeli ve ebedi rakibinin Türkiye’de 1930’dan 1948’e kadar şampiyon olamadığı dönemi anımsıyor, İnönü stadında taraftarının iki direk arasına sığdığı günleri biliyorum. Fenerbahçe takımı bana her yıl şampiyonluk verdiği dönemde sevgilimdi, iki veya üç yılda bir şampiyonluk verdiği dönemde sevgilimdi. 60 yaşından sonra şampiyon olamayışı altı yıla çıksa da Fenerbahçe yine değişmez sevgilimdir. Beni bu uzun dönem sevgili değiştirmeye götürmez, sadece hırslandırır. Fenerbahçe taraftarı da hırslansın ve bu yıl varacağımız hedefi Türkiye’nin görmediği şekilde bir fiestaya boyasın, boyayalım. 
Ligin 8. haftasında Fenerbahçe tarafların ve tarafsızın beğenmediği bir futbolla zirvenin tek puan aşağısında ise ya futbol oynamaya başlarsa nereye gelir, düşünsenize.. Mustafa Denizli’nin şu andaki teknik direktörlüğü sadece tertibi, sistemi ve oyun rahatlığını yerleştiriyor Fenerbahçe’de... 
Mustafa Denizli’nin teknik direktörlükteki kreasyonları Fenerbahçe’de defile başlamadığı için sahneye henüz çıkmadı. Mustafa Denizli’nin futboldaki inandığı ve bağlandığı hurafeler ligin o sahici haftaları başlamadığı için gündeme gelmedi. Şimdilik Denizli’nin kerametlerinden biri 1999 yılından beri üst üste üç maç kazanamayan Fenerbahçe’ye o madalyonu takması... 
Mustafa Denizli her yönüyle Fenerbahçe’de ortaya çıkmadı daha. Bekleyin sarı - lacivertli askerler, tezkereye az kaldı. 
     İSLAM ÇUPİ 17 Ekim 2000 Pazarın Ertesi 




 SPOR 

























</TEXT>
</DOC>
