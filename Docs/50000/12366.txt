<DOC>
<DOCNO> 12366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun06.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz Orta Asya'da törenlerle kutlanıyor 
</HEADLINE>
<TEXT>

     Nevruz Bayramı, Özbekistan'ın başkenti Taşkent'te de törenle kutlandı. 
     Törenlerin açılışında konuşmasına ''yeni bin yılın ilk Nevruz Bayramı'nı kutluyorum'' diyerek başlayan Cumhurbaşkanı İslam Kerimov, ''uzak ve yakın tarihmizdeki baskıcı güçler, halkımızı Nevruz'dan koparamadı. 1000 yıl önce Avesta'nın yazılışından bu yana Turan ilinde Nevruz adetleri sürüp geliyor'' dedi. 
     Dünyada birbirinden çok güzel bayramlar bulunduğunu, ancak Nevruz'un ayrı bir önemi bulunduğunu ifade eden Kerimov, bu bayramın, halkın en eski ''milli bayramı'' olduğunu vurguladı. Halklar Dostluğu meydanında, şair Alişir Nevai'nin heykeli önünde düzenlenen törenlerde daha sonra, kalabalık gruplarca sahnelenen Nevruz oyunları sergilendi. 
     Törenlerde ayrıca, Taşkent kapıları, 12 hayvanlı Türk takvimi figürleri yer alırken, Zerdüşt din adamı kıyafetli bir sanatçı, Zerdüşt dininin kutsal kitabı Avesta'dan ''kim buğday ekerse hakikatı ekmiş olur'' bölümünü okudu. 
     Yaklaşık 2 saat süren törenden sonra Cumhurbaşkanı Kerimov, sanatçıları kutladı. Nevruz Bayramı nedeniyle bugün Taşkent'in çeşitli meydanlarında açık hava konserleri yapılıyor. Konserler gece de devam edecek. Özbekistan'ın diğer kentlerinde de kutlamalar yapılıyor. 
     Nevruz Bayramı nedeniyle ayrıca, halka ücretsiz olarak, Nevruz tatlılarından ''Sümelek'' ve ''Halim'' tatlıları ikram edildi. Türk Dünyası'nda baharın müjdecisi ve yeni yılın başlangıcı olarak kutlanan Nevruz Bayramı, Kırgızistan'da bugün törenlerle kutlanırken, Kazaklar ise yarın kutlamalar yapacak. Kırgızistan'ın başkenti Bişkek'te Nevruz kutlamaları, Devlet Başkanı Askar Akayev'in de katıldığı törenle başladı. 
     
     




</TEXT>
</DOC>
