<DOC>
<DOCNO> 15965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur27.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "Esnaf eyleminde FP'liler yok" 
</HEADLINE>
<TEXT>

     FP Genel Sekreteri Suat Pamukçu, ''Başkent'teki esnaf yürüyüşünü FP'nin aralarında bulunduğu siyasi kışkırtıcıların tahrik ettiği, FP'lilerin de kamu ve özel bina ve araçlarını taşladıkları ve zarar verdikleri yönündeki isnat, itham ve suçlamaların asılsız, gerçek dışı, hayali ve art maksatlı'' olduğunu bildirdi. 
     Pamukçu, yaptığı yazılı açıklamada, bazı basın organlarında yer alan haberlerde, ''esnaf yürüyüşü sırasında, FP'nin ve FP'lilerin grupları tahrik ederek, kamu ve özel bina ve araçlarını taşladıkları ve zarar verdiklerinin'' iddia edildiğini belirterek, şunları kaydetti 
     ''Mezkur haberlerin muhteviyatında yer alan FP ve FP'lilerle ilgili işbu isnat, itham ve suçlamalar tamamen asılsız, gerçek dışı, hayali ve de art maksatlıdır. Esnafımızın ekonomik krizden dolayı haklı olarak demokratik bir tepki şeklinde gösterdiği yürüyüşlerde, partimizce vaki tahriklere kapılmamaları, dikkatli olmaları, provokasyonlara gelmemeleri yönünde sürekli ikazlarda bulunulmuş ve gerekli uyarılar da yapılmıştır. 
     Bu temel ilke ve görüşleri benimsemiş bir siyasi parti mensuplarının söz konusu basın organlarında iddia edildiği gibi devletin emniyet güçlerine mukavemette bulunması, kamu ve özel mallara zarar vermesi de mümkün değildir.'' 
     ''Asılsız ve gerçek dışı yayınların FP'nin siyasal imajını kamuoyunda küçük düşürmek ve yıpratmak amacına yönelik gerçekleştirildiğini'' savunan Pamukçu, FP'nin kişilik haklarına saldırı ve Basın Meslek İlkelerinin ihlali yönündeki haberlerle ilgili olarak sorumluları hakkında hukuki yollara başvuracaklarını bildirdi. 
     




</TEXT>
</DOC>
