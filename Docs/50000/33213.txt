<DOC>
<DOCNO> 33213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun08.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslıtürk davasında yeni duruşma pazartesi günü... 
</HEADLINE>
<TEXT>

     Londra'da 1999 yılının Aralık ayının son günlerinde yakalanmasından ve Türkiye'nin iade talebiyle yargılanmaya başlamasından bu yana tam 8 kez yargıç karşısına çıkarılan eski Şişli Belediyesi Başkanı Gülay Aslıtürk, Pazartesi günü bir kez daha duruşmaya çıkacak. 
     Hakkındaki 6 ayrı suçlama için hazırlanan iade dosyaları konusunda yargılanmasına devam edilecek olan Aslıtürk'ün, süre kazanmak için iade dosyalarına usul ve içerik yönünden itiraz etmeyi sürdüreceği tahmin ediliyor. 
     İngiltere İçişleri Bakanlığı'nda 27 Aralık 1999 tarihinde pasaport işlemleri yaptırmaya kalktığı sırada yakalanan ve ertesi gün ilk kez yargıç karşısına çıkartılarak tutuklanan Aslıtürk, Halloway Kadınlar Hapishanesi'nde 2 gün tutulduktan sonra, 29 Aralık 1999 tarihinde tutuksuz yargılanmak üzere kefaletle serbest bırakılmıştı. 
     Bundan sonra 7 Ocak 2000 tarihinde Bow Street Sulh Mahkemesi'nde yargılanmaya başlayan Aslıtürk'ün bu ikinci duruşması, kimlik tespitinin yapılmasıyla sınırlı kalmıştı. 
     28 Ocak 2000'de üçüncü kez görülen davada İngiltere İçişleri Bakanlığı adına davaya katılan savcı, dosya içeriğine bakmak üzere ek süre istemiş, bu süre sonunda davanın devamını isteyebileceğini ya da görevsizlik kararı verebileceğini bildirmişti. 
     Davaya, ek sürenin dolduğu 4 Şubat günü Bow Street Sulh Mahkemesi'nde devam edildi. Bu oturumda bu kez ek süre isteyen Aslıtürk'ün avukatı oldu. Aslıtürk'ün avukatı hazırlanmak üzere 6 haftalık süre isterken, ayrıca Gülay Aslıtürk ile birlikte kefaleti ödemeyi taahhüt ettiği için pasaportuna el konulan kocası Orhan Aslıtürk'ün pasaportunun geri verilmesi talebinde bulundu. 
     Bunun üzerine kefalet yeterliliğini kaybeden Orhan Aslıtürk'ten boşalan kefilliğe, kızının kaçması halinde 90 bin sterlin ödeyeceğini taahhüt eden Gülay Aslıtürk'ün babası İlyas Çokay getirildi. 
     Dava 11 ve 12 Mayıs günlerine ertelenirken yargıç, bu tarihte yapılacak oturumların sonunda dosyanın, dönemin İçişleri Bakanı Jack Straw'un değerlendirmesine sunulup sunulmayacağının da karara bağlanacağını bildirdi. Ancak dava bu tarihlerde de 18, 19 ve 20 Eylül 2000 tarihlerine ertelendi. 
     







</TEXT>
</DOC>
