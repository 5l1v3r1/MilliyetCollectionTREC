<DOC>
<DOCNO> 3803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/siyaset/siy05.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayali kayıkçı olmak 
</HEADLINE>
<TEXT>

Beyaz Enerji Operasyonu’nda kendisiyle ilgili iddiaları yanıtlayan Turgut Yılmaz, emeklilikteki hayalinin kayıkçılık olduğunu söylüyor "Bunun için beş yerden izin almam gerek" diye de ekliyor 
     HAKAN ŞANLITÜRK Ankara 

     Beyaz Enerji Operasyonu"nun ardından eleştirilere hedef olan Turgut Yılmaz, asıl hedefin Başbakan Yardımcısı Mesut Yılmaz olduğunu söyledi. Yılmaz, "Ben bu olayda bir toplu iğneyim. Karşımızdakiler büyük bir balon. Toplu iğne çok küçüktür, ama batırdığınızda koca bir balonu patlatmaya yeter" dedi. 
     Milliyet’in TBMM Bürosu’nu ziyaret eden Yılmaz, Beyaz Enerji Operasyonu’nda kendisiyle ilgili gündeme getirilen iddiaları yanıtladı. Yılmaz, "Ben çok harbi birisiyim. Karşımdakiler artniyetli olunca dayanamıyorum. Hak edene hak ettiği yanıtı veririm. Şimdiye kadar verdim" diye konuştu. 
     Emeklilikteki hayalinin kayıkçılık yapmak olduğunu açıklayan Yılmaz, şöyle devam etti "Kabataş - Karaköy arasında vapur yok. Karayoluyla 1.5 saat sürüyor. Çocuklar okullarına otobüsle gittiklerinde çok zaman alıyor. Halbuki motorla gittiklerinde 10 dakika sürüyor. O mesafeler arasında motorla yolcu taşımak isterim. Fakat bunu yapmaya kalksam beş yerden izin almam lazım." 
     İşyerinde çok demokrat biri olduğunu söyleyen Yılmaz, makam odasındaki masasının arkasında "Bu işyerinde demokrasi geçerlidir. Herkes istediğini söyler ama sadece söyleneni yapar" ifadesinin bulunduğu bir yazı olduğunu söyledi. 
     


 SİYASET 















</TEXT>
</DOC>
