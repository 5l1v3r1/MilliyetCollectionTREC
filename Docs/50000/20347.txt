<DOC>
<DOCNO> 20347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/soneko03.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den ayrılan Fischer "Türkiye'ye herkes destek veriyor" 
</HEADLINE>
<TEXT>

     Uluslararası Para Fonu IMF'nin birinci başkan yardımcılığından ayrılacağını açıklayan Stanley Fischer, bu amaçla düzenlediği basın toplantısında, Türkiye'ye de değinirken, Türkiye'nin krizden çıkma çabalarına IMF, ABD ve G-7 ülkelerinin tam destek verdiğini vurguladı. 
     Fischer, IMF merkezinde düzenlediği basın toplantısında, yerine atanacak yetkili, IMF Başkanı Horst Köhler tarafından belirlenene kadar, daha birkaç ay görevini sürdüreceğine işaret etti. 
     Fischer, Türkiye gibi ülkelere geniş yardım paketlerinin sağlanmasının doğru olup olmadığı yolundaki bir soruyu şöyle yanıtladı 
     ''Tabii ki büyük kurtarma paketlerinden mümkün olduğunca kaçınıyoruz. Ancak kriz kapıya geldiğinde ne yapmamız gerekiyor Örneğin Türkiye gibi bir ülke, tam siyasi desteğe sahip şekilde durumu istikrara kavuşturmak ve yüksek enflasyonu önlemek için olağanüstü önlemler almaya kararlıysa, ancak finansmana ihtiyacı varsa, uluslararası topluluğun ne yapması gerekiyor Bu ülkeye ek ceza mı uygulaması gerekiyor Türkiye hakkında şunu söylemem gerekiyor ki, IMF ve IMF başkanının kararları, IMF İcra Direktörleri Kurulu'nun bütün üyelerince ve G-7 ülkelerince, birer açıklamayla desteklendi. Aynısını ABD Hazine Bakanlığı da yaptı.'' 
     Fischer, Türkiye'nin IMF'ye ilettiği niyet mektubu ve liderler tarafından gönderilen ek mektubun, koalisyon hükümetinin üç lideri tarafından imzalandığını belirtti. Fischer, ''ekonomik programlar için siyasi destek sağlanmasına giderek artan bir önem veriyoruz. Örnek olarak, Türkiye'deki üç koalisyon lideri de niyet mektubuna ek loarak bir mektup imzaladı. Ve umarım, gidiş bu yönde devam edecek'' dedi. 
     Stanley Fischer, kendisinden sonra göreve gelecek yetkilinin ilk başta Türkiye ve Arjantin'deki krizlerden sonraki gelişmelerle ilgilenmek zorunda kalacağı öngörüsünde bulundu. Fischer, ''halefimin ilgilenmeye devam edeceği en bariz iki ülke Türkiye ve Arjantin olacak'' dedi. 







</TEXT>
</DOC>
