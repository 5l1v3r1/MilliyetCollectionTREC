<DOC>
<DOCNO> 44270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur18.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
96'lık dede uzun yaşamasının sırrını açıkladı... 
</HEADLINE>
<TEXT>

     Kahramanmaraş'ta, 96 yaşındaki Hasan Kaya, ilerleyen yaşına rağmen köylerde düzenlenen güreşlere katılarak herkesi hayretler içinde bırakıyor. 
     Hacınınoğlu Köyü'nde yaşayan Kaya, ilerleyen yaşına rağmen, birçok gencin yapamadığı işleri rahatlıkla yapabiliyor. 
     Çok küçük yaştan beri dağlarda çobanlık yaparak geçimini sağladığını ve kendisini 20 yaşında delikanlı gibi hissettiğini belirten Kaya, ''Çocukluğum ve gençliğim dağlarda geçti. Hep doğal gıdalarla beslendim ve stresten uzak durdum. Özellikle koyun sütü ve kaymak ile beslendim. Bir de dağın temiz havası genç kalmamı sağladı'' dedi. 
     Bugüne kadar sigara ve alkolden uzak durduğunu, 1 kızı ve 4 torununun olduğunu kaydeden Kaya, '' Sen yaşlısın, artık evinde otur ve dinlen diyorlar. Ama kendimi hep genç hissediyorum. Fırsat buldukça dağlara tırmanıyor, köyleri dolaşıyorum. Çünü bir yerlerde oturup kalmak bana göre bir iş değil'' diye konuştu. 
     Köylerde düzenlenen düğün törenleri ve güreşlere katılıp kaval çalarak insanları neşelendirdiğini anlatan Kaya, güce dayalı yöresel bir oyun olan tura isimli oyunu iyi bildiğini ve hiç yenilmediğini söylüyor. 
     






</TEXT>
</DOC>
