<DOC>
<DOCNO> 48552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sondun02.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray personeline 11 Eylül'de "Şarbon ilacı" verilmiş... 
</HEADLINE>
<TEXT>

     ABD'de her geçen gün bir yenisi ortaya çıkarak endişeleri artıran şarbon vakalarına karşın, ABD Başkanı George W. Bush, güven içinde, ''bende şarbon yok'' dedi. 
     Bush'un bu sözleri, Beyaz Saray'a birkaç kilometre uzaklıktaki Anacostia donanma üssü ve Bolling hava üssü tarafından ortaklaşa kullanılan bir askeri tesiste posta işlem makinalarında şarbon tespit edilmesinin ardından geldi. 
     Haftada 40 bin civarında olduğu belirtilen bütün Beyaz Saray postası, Potomac nehrinin karşı kıyısındaki bir askeri tesiste inceleniyor. Bush, kabinesiyle toplantısından önce gazetecilerin sorusu üzerine, ''size şöyle söyleyeyim. Kendimi güvende hissediyorum ve yarın işe geldiğimde de güvende olacağım'' dedi. 
     Bir gazetecinin, Başkan Bush'un da şarbon testi yaptırıp yaptırmadığı veya önlem olarak şarbona karşı antibiyotik kullanıp kullanmadığı sorularına karşılık Bush, ''bende şarbon yok'' demekle yetindi. 
     Beyaz Saray kaynakları, yaklaşık 6 hafta önce bazı Beyaz Saray personeline, şarbona karşı etkili antibiyotik olan Cipro'nun verilmeye başlandığını belirttiler. Ancak yetkililer, şu sırada kimin Cipro aldığını açıklamaktan kaçındılar. 
     Kaynaklara göre, Beyaz Saray tıp merkezi, 11 Eylül saldırılarının akşamında, Başkan Yardımcısı Dick Cheney ile birlikte bazı kişilere ''önlem'' olarak Cipro dağıttı. 
     Beyaz Saray sözcüsü Ari Fleischer da düzenlediği basın toplantısında, Beyaz Saray'da biyolojik tehdit unsuru maddelere ilişkin geçen aydan beri testler yapıldığını ve şarbona ilişkin iz bulunamadığını söyledi. 
     Beyaz Saray'ın postasının, önce merkez postanesi olan Brentwood'a geldiği ve buradan da önce askeri üsse, daha sonra Beyaz Saray'a transfer edildiği belirtiliyor. 
     Brentwood'da çalışan 2 posta görevlisinin şarbondan öldüğü ve 2 posta görevlisinin de solunum yolunda şarbona rastlandığı biliniyor. 
     Brentwood'da şarbon bulunmasının ardından Beyaz Saray'ın hemen, posta alımı işlemine son verdiği de kaydediliyor. 
     Beyaz Saray'dan bir görevli, gazetecilere, bir süredir ellerine posta ulaşmadığını kaydetti. Brentwood postanesindeki posta görevlilerinin, Senatör Tom Daschle'a gönderilen şarbonlu mektubu işlemden geçirdikleri zannediliyor. Daschle'ın ofisi ve civarında çalışan 34 kişide şarbon tespit edilmişti. Bolling hava üssündeki bütün çalışanların testten geçirildiği de belirtildi. 
     Posta ve sağlık yetkilileri, bakteriyi taşıyan mektuptaki şarbonun, başka mektuplara da bulaşmış olabileceğini göz ardı etmiyorlar. Ancak bu yolla geçecek şarbonun, insanları hasta etmeye yetecek miktarda olmayacağı savunuluyor. 
     Beyaz Saray'a komşu binada bulunan Amerikan Hazine Bakanlığı da bütün posta hizmetlerinin yapıldığı birinci kattaki bölümü kapatarak, caddenin karşısındaki bir binada, mektupların özel işlemden geçirildiği bir yer oluşturdu. 
     ABD'nin en yüksek yargı makamı olan Federal Yüksek Mahkeme'ye gelen mektuplar da özel ekipler tarafından inceleniyor. Temiz çıkan mektupların üzerine, İngilizce başharflerine işaret edecek şekilde, ''NBC'' Nükleer, Biyolojik ve Kimyasal maddeler bulunmadığını anlatmak için damga basılıyor. 
     






</TEXT>
</DOC>
