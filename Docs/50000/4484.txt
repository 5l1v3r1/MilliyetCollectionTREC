<DOC>
<DOCNO> 4484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sondun13.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türkiye’ye geliyor 
</HEADLINE>
<TEXT>

     Yunanistan Dışişleri Bakanlığı sözcüsü Panayotis Beglitis, Dışişleri Bakanı Yorgo Papandreu’nun önümüzdeki ilkbaharda Türkiye’yi ziyaret edeceğini, kesin tarihin henüz belirlenmediğini söyledi. 
     Beglitis, düzenlediği basın toplantısında, Dışişleri Bakanı İsmail Cem ile Papandreu’nun geçen yıl yapmayı planladıkları bazı görüşmelerin çeşitli nedenlerle ertelendiğini hatırlattı. 
     Papandreu ile Devlet Bakanı ve Başbakan Yardımcısı Mesut Yılmaz’ın Davos’ta yaptıkları görüşmede Kıbrıs konusunun ve Türkiye-AB ilişkilerinin gündeme geldiğini belirten Beglitis, Papandreu’nun Kıbrıs konusunu, BM’nin ilgilendiği bir konu olmakla birlikte, Türkiye ve Yunanistan garantör ülke oldukları için, ikili görüşmelerde gündeme getirdiğini kaydetti. 
     Türkiye’nin Avrupa yoluna devamının Yunanistan’ın çıkarları doğrultusunda bir gelişme olduğunu kaydeden Beglitis, "Kuşkusuz, alınan kararlar ve kriterler çerçevesinde" diye konuştu. 
     İki ülke arasında çifte vergilendirmenin önlenmesi anlaşmasına yönelik müzakerelere ilişkin soruları da yanıtlayan Beglitis, Cem ve Papandreu’nun, bu görüşmelerin çeşitli nedenlerle ilerlememesi ve anlaşmanın imzalanmasının iki ülke arasındaki diğer anlaşmaların uygulanmasına önemli katkı sağlayacağından hareketle, siyasi teşvike gereksinim olduğunu belirttiklerini söyledi. 
     Beglitis, sorular üzerine, her anlaşmanın tarafların verdikleri karşılıklı tavizlerin sonucu sağlandığına dikkat çekti. Sözcü Beglitis, Papandreu’nun Şubat ayı içinde Kıbrıs Rum kesimine bir ziyarette bulunacağını da kaydetti. 
     
     




</TEXT>
</DOC>
