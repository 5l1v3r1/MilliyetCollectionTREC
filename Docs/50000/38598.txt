<DOC>
<DOCNO> 38598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun09.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Karar yetkisi olan her İsrailli ile görüşürüm" 
</HEADLINE>
<TEXT>

     Filistin lideri Yaser Arafat, karar yetkisi olması şartıyla tüm İsrailli yetkililerle görüşmeye hazır olduğunu söyledi. 
     Pekin ziyaretinden önce Yeni Çin ajansına demeç veren Arafat, ''İsrail ve Filistin taraflarının varabilecekleri bir karar için yetkisi olan herhangi bir İsrailli yetkiliyle görüşmeye hazırım'' dedi. 
     Arafat, ''Karar yetkisi, İsrail Dışişleri Bakanı Şimon Peres'in değil, Başbakan Ariel Şaron'un elinde'' diye konuştu. Filistin yönetimi ve Mısır arasında, bölgeye uluslararası gözlemci gönderilmesi konusunda anlaşmazlık olmadığını belirten Arafat, ''bazı İsrailli siyasetçileri Filistinlilerle Mısırlıların arasını bozmaya çalışmakla'' suçladı. Öte yandan, Arafat ile Berlin'de görüşmesi beklenen İsrail Dışişleri Bakanı Peres, görüşmenin gelecek hafta yapılabileceğini söyledi. Polonya'nın başkenti Varşova'da bulunan Peres, basın mensuplarına yaptığı açıklamada, görüşmenin yeri ve kesin tarihi hakkında bilgi vermedi. Peres, Varşova'da Orta ve Doğu Avrupa ülkelerindeki İsrail büyükelçileriyle görüştü. Almanya Dışişleri Bakanı Fischer, 2 gün önce Arafat ile yaptığı görüşmelerde, Peres ile Filistin liderinin Almanya'da masaya oturmaları teklifini sunmuştu. Arafat, öneriye sıcak baktığını açıklarken, Peres de Arafat ile görüşmek istediğini bildirmişti. 







</TEXT>
</DOC>
