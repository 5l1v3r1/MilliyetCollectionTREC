<DOC>
<DOCNO> 42290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/yazar/sazak.html </URL>
<DATE> 2001/09/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD’de okuyan gençler 
</HEADLINE>
<TEXT>

     Washington'da en çok yabancı öğrenci bulunduran Amerikan Üniversitesi'nin kampüsü önceki gün bomba ihbarı nedeniyle boşaltıldı. 11 Eylül'deki "kıyamet günü"ne dek, aynı derslik ve yurtları paylaşan farklı ulus, etnik köken ve dinlerden gençlerle Amerikalı arkadaşları arasında psikolojik duvarlar örülmeye başlandı. 
     Amerika'yı vuran "terör"ün planlayıcı olarak gözüken Usame Bin Ladin adresli "online cihad" kuşkusu, Birleşik Devletler'in haklar ve özgürlükler temelindeki kimyasını bozabilir mi Binlerce masum insanı yaşamından eden intihar saldırılarının korku ve paniğin yanı sıra "hoşgörü surları"nda da gedikler açtığı gözleniyor. Hedefte Müslümanlar var. 
     Üniversite amfilerindeki "kültür ve politika" dersleri artık çok daha tartışmalı geçiyor. Türkiye'nin "laik" yapısının değeri şimdi anlaşılıyor. 
     Bilinmeyenlere açık bir dünyada her şey değişiyor. 
     Daha birkaç hafta öncesinde dek, ekonomik krizin vurduğu gençlik, "Bizi kaybediyorsunuz" diye ABD ve Kanada büyükelçiliklerine akın ediyordu. Salı gün Türkiye'den New York ve Washington başta olmak üzere Amerika'ya on binlerce telefon açıldı. "İyi ki çocuklar orada" düşüncesinin yerini derin bir kaygı aldı. 
     ABD'de 500 bin dolayında Türk vatandaşı yaşıyor. 
     Üniversite öğrencilerinin sayısı 10 binin üzerinde. 
     Devlet bu öğrencileri ancak 18 - 20 yaşlarında askerlik çağları gelince "yoklama kaçağı" göründükleri için arıyor. Felaket zamanlarında ise ne arayan ne soran var Dışişleri akıl etmiş de haberleşme hattı oluşturmuş. Ancak ABD'deki öğrencilerle özellikle yabancı düşmanlığının körüklendiği şu son günlerde özel bir iletişim kurulduğuna, onlara moral bir hizmet verildiğine ilişkin herhangi bilgi almadık. 
     Böyle zamanlarda kendi vatandaşlarını en son arayan elçilikler sıralamasında Türkiye Dışişleri başta gelir 
     Yılbaşında Washington'da bulunduğumuz binanın 8 ve 9'uncu katlarında yangın çıktı, sabaha karşı 04'te alarmla birlikte katı saran alevler ve dumanlar arasında panikle aşağıya inmeyi başardık. Televizyonlar canlı yayındaydı, elçiliğe uzaklığı birkaç kilometre olan ana caddelerden biri trafiğe kesilmişti, kurtarma ve söndürme çalışmaları 4 - 5 saati buldu. Faciayı atlatınca ilk işimiz Washington Büyükelçiliği'ni aramak oldu. Santral, telesekretere bağlanmıştı. Özel numaralar da açılmıyordu. Not bıraktık ölen, kalanı merak eden çıkmadı 
     ABD'de şimdi korkunç bir travma yaşanıyor. Binlerce ölü var. Aileler perişan. Deprem sırasında Clinton'ın Gölcük'e dek giderek yaptığı jesti unutmayalım. Sıra Türkiye'de... Yardım elini uzatmalıyız. 
     Yeni Büyükelçi Faruk Loğoğlu'nun da ABD'de eğitim gören gençler konusunda çok daha duyarlı olacağına inanıyoruz. 
     
     







Terör ve 'Müslümanlar' 


Yarım bayrak 


Asker gözüyle 


Küresel savaşta Türkiye senaryosu 


Tantalos işkencesi 


Arabadaki Kur'an 


AÖF’ten ikinci diploma 


Post - modern terörizm 


Türküm, emir dinlemem, işe gitmem 


ABD’de okuyan gençler 


New York’un GSYH’si Türkiye’nin 4 katı 


Manisa’da Kibele’nin kızlarıyla... 


Bu hata çok yapılıyor 


Gel de, James Bond’u arama 


Gene "oyuncu" olamayacağız 


</TEXT>
</DOC>
