<DOC>
<DOCNO> 5479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur01.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Geliboluspor otobüsüne saldırı 
</HEADLINE>
<TEXT>

     Türkiye 3’üncü Futbol Ligi 8’inci Grup’ta Kasımpaşaspor ile yarın yapacağı maç için İstanbul’a gelen Geliboluspor kafilesini taşıyan otobüse, Unkapanı Köprüsü’nde bir grup tarafından taşlı sopalı saldırıda bulunuldu. 
     Olayda, takımın teknik direktörü ve 11 futbolcusu ile aracın şoförü yaralandı. 
     Kasımpaşaspor ile yarın Kasımpaşa Stadı’nda karşılaşmak üzere İstanbul’a gelen Geliboluspor kafilesini taşıyan 17 RA 315 plakalı otobüs, kafilenin geceyi geçireceği Cihangir’deki otele giderken, Unkapanı Köprüsü üzerinde, yaklaşık 30 kişilik bir grubun taşlı ve sopalı saldırısına uğradı. 
     Saldırıda otobüsün bütün camları kırılırken, takımın Teknik Direktörü Mustafa Mete Ertem, futbolcular Cengizhan, Türker, Murat, Ahmet, Serkan, Serdar, Saim, Nail, Gıyasettin, Emre ve Kaya ile şoför Süleyman Er kırılan cam parçalarından yaralandı. Bir benzin istasyonuna girerek saldırganlardan kurtulabilen kafiledekiler, daha sonra gelen polis ekiplerince Taksim Eğitim ve Araştırma Hastanesi’ne götürüldü. Yaralı sporcular hastanede tedavi altına alındı. 
     
     



</TEXT>
</DOC>
