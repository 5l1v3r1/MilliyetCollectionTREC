<DOC>
<DOCNO> 24217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/spor/spo03.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray da kongre’ dedi 
</HEADLINE>
<TEXT>

Sarı - Kırmızılı yönetim dünkü toplantısında 14 Temmuz’da olağanüstü genel kurula gitme kararı aldı 
     HALİL ÖZER 

     GALATASARAY yönetimi dün Florya’da yaptığı toplantıda 14 Temmuz’da olağanüstü kongreye gitme kararı aldı. Toplantıda konuşan Başkan Faruk Süren yönetim kurulunun heyecanını kaybettiğini belirtti ve "Ben her şeyi tek başıma yapamam" dedi. Bunun üzerine toplantıdan olağanüstü genel kurul kararı çıktı. 14 Temmuz’daki kongrede Faruk Süren’in yeniden başkanlığa aday olacağı belirtildi. 
     HALEN ikinci başkanlık görevini sürdüren Mehmet Cansun ve İzzettin Doğan da kongrede Süren’e rakip olacak. Aziz Üstel de Mehmet Cansun’un listesine girecek. Özhan Canaydın’ın bu seçime girmeyeceği Mart ayındaki olağan kongrede aday olacağı öğrenildi. Mali kongre ise 28 Temmuz’da yapılacak. Bu arada UEFA Ali Sami Yen’de çıkan olaylar nedeniyle Galatasaray’a verdiği 67 bin dolarlık cezayı 50 bin dolara indirdi. 
     
Jardel’e teklif var      BREZİLYALI oyuncu Jardel’e İngiltere’den talip çıktı. İngiliz takımlarından Fulham Galatasaray’a Jardel için 19 milyon sterlin teklif etmeye hazırlanıyor. Fulham Kulübü’nün başkanlığını yapan zengin iş adamlarından El Fayed bu oyuncuyu renklerine bağlamayı hedeflediklerini İngiliz basınına açıkladı. Bu arada Ümit Karan’ın transferi için artık son aşamaya gelindi. Öte yandan Mehmet Cansun Brezilyalı Juninho ve Arjantinli Ortega’nın transferi için harekete geçti. 
     
Tafo’ya yeşil kart      GALATASARAY’IN file bekçisinin çocuklarının eğitimi için ABD’ye yerleşmek istediği, bu amaçla da yeşil kart çıkardığı öğrenildi. Amerikan hükümetine yaptığı başvurudan olumlu yanıt alan Taffarel’in bu ülkede bir takıma transfer olmak istediği belirtildi. Yöneticiler ise Brezilyalı kaleciyi dönmesi için ikna etmeye çalışıyorlar. Taffarel’den kalmasını isteyen yöneticiler, bu futbolcuya Hagi’ye uygulanan peşin para sistemi önerecekler. Yunan basını ise, Cim - Bom’un Olympiakos’ta oynayan Brezilyalı orta saha oyuncusu Souza için harekete geçtiğini yazdı. 
     



 SPOR 




























</TEXT>
</DOC>
