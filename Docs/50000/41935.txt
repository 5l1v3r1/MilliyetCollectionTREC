<DOC>
<DOCNO> 41935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun07.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırganlar Kanada'dan girmiş... 
</HEADLINE>
<TEXT>

     ABD'nin New York ve Washington kentlerindeki saldırılarla ilgili olarak, uçakları kaçıran kişilerden bir kısmının Kanada'dan gelmiş ve Suudi milyarder terörist Usame Bin Ladin'le bağlantılı olabilecekleri bildirildi. 
     Adlarının açıklanmaması koşuluyla konuşan yetkililer, uçakları kaçıranlardan bir kısmının, Kanada sınırından geçip geçmediğinin soruşturulduğunu belirttiler. 
     Aynı kaynaklar, bu kişilerin Kanada sınırındaki bir noktadan geçtikten sonra Amerikan Havayolları uçağını kaçırmak üzere Boston'a gittikleri tahmininde bulunuyor. 
     Yemen'deki Amerikan savaş gemisine geçen yıl yapılan saldırı gibi ABD'ye karşı daha önce eylemde bulunan grupların saldırıya karışmış ve bin Ladin'le bağlantılı olabileceğini belirten yetkililer, saldırıların birçok terörist grubun ortak çalışması olabileceğini, bunun doğru olup olmadığının araştırıldığını söyledi. 
     Bu arada, Washington, New York ve Pennsylvania'daki saldırılarla ilgili olarak 4 bin özel ajan, 3 bin yardımcı personel ve 400 FBI laboratuvar uzmanının soruşturmada görev aldığı belirtildi. 
     Pennsylvania ve Pentagon'da gerekli kanıtların toplandığı, Dünya Ticaret Merkezi binalarında kurtarma çalışmaları sürdüğü için buralarda kanıtların elde edilmesine yönelik çalışmalara henüz başlanmadığı belirtildi. 
     Öte yandan, FBI yetkililerinin daha önce hava korsanlarının tamamının kimliklerinin belirlendiği yolundaki açıklamalarının, ''hava korsanlarının önemli bir bölümünün kimliklerinin belirlendiği'' şeklinde düzeltildiği bildirildi. 
     
     







</TEXT>
</DOC>
