<DOC>
<DOCNO> 35928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur16.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan'dan Şaron'un ziyaretine tepki 
</HEADLINE>
<TEXT>

     Saadet Partisi SP Genel Başkanı Recai Kutan, İsrail Başbakanı Ariel Şaron'un geçmişi itibariyle Türk ve dünya kamuoyu tarafından tasvip edilmeyen bir isim olduğu görüşünü belirterek, bu ülkeyle stratejik ve askeri anlaşma yapılmamasını istedi. 
     Kutan, Tüm İşçi Emeklileri Derneği Genel Başkanı İsmail Arslan'ı Dikmen'deki bürosunda kabul etti. Arslan, işçi emeklilerinin sorunlarını anlatarak, Saadet Partisi'nin kuruluşu dolayısıyla Kutan'ı kutladı. 
     SP Genel Başkanı Kutan da, sivil toplum kuruluşlarının demokrasinin vazgeçilmez unsurları olduğunu iade ederek, Türkiye'de gerçek anlamda demokrasi olmadığını ileri sürdü. Türkiye'de her geçen gün ekonomik krizin ağırlaştığını ve halkın daha da fakirleştiğini ifade eden Kutan, son günlerde toplumsal patlamadan sıkça söz edildiğine işaret etti. 
     MHP Genel Başkanı Devlet Bakanı ve Başbakan Yardımcısı Devlet Bahçeli ile Adalet Bakanı Hikmet Sami Türk'ün yurt gezilerinde halkın protestosuna maruz kaldığını, bunun toplumsal patlamanın bir göstergesi olduğunu söyleyen Recai Kutan, ANAP Genel Başkanı, Devlet Bakanı ve Başbakan Yardımcısı Mesut Yılmaz'ı eleştirdi. Yılmaz'ın Anap Kongresi'nde ''son 10 yıl boşa harcanmıştır' sözlerini anımsatan Kutan, ''Bunu söyleyen, bu 10 yıl içinde 5 yılı bulunan bir siyasi...Sayın Ecevit, bu sözden duyduğu rahatsızlığı dile getirdi.'' dedi. Kutan, şunları söyledi 
     ''Bu iktidarın aziz millete yapabileceği tek bir iyilik kalmıştır, o da, milletin önüne çıkmak, 'bu işleri beceremedik' deyip özür dilemek ve hükümeti terk etmek..Efendim niye 'Bizim alternatifimiz yok'. Bunların hepsi masal. TBMM, bu hükümetin dışında bir sürü alternatif hükümet çıkaracak güçtedir. Onun için ben bu hükümete tekrar çağrıda bulunuyorum bir an evvel hükümet terk ediniz. Meclis bir çözüm bulur, gerekirse bir erken seçime gidilir. Çözümü aziz milletimiz ortaya koyar.'' 
     Kutan, İsrail Başkanı Arisel Şaron'un, yarın Türkiye'ye yapacağı ziyareti değerlendirirken de ''Mr Şaron geçmişi itibariyle sadece Türk kamuoyunda değil, dünya kamuoyunda da tasvip edilmeyen bir isimdir. Geçmişinde hakikaten büyük zulümlere alet olmuş birisidir'' dedi. 
     Kutan, ancak Şaron'un İsrail Başbakanı olduğunu ifade ederek şöyle konuştu 
     ''Ben hükümete bir çağrıda bulunuyorum. Bir ülkenin başbakanı Türkiye'ye geliyor. Bu sadece bir ziyaret seviyesinde kalacak ise bunu normal bir ziyaret olarak kabul ederim. Ancak hiçbir şekilde Şaron'la, bazı gazetelerde de ifade edildiği gibi bir stratejik işbirliği ve askeri anlaşma kesin olarak yapılmamalıdır. Ortadoğu'nun en güçlü ülkesi Türkiye olarak Şaron'a, Türkiye'nin Ortadoğu'da mutlaka adil bir barış arzu ettiğini, böylesine adil bir barış ortamının sağlanmasının da İsrail'in yayılmacı, baskıcı, komşularına adeta zulüm eden tutumdan vazgeçmesi olduğu hususunda Türkiye Cumhuriyeti Devleti'nin görüşünü intikal ettirmelidirler.'' 
     
     







</TEXT>
</DOC>
