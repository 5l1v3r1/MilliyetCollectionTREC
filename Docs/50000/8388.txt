<DOC>
<DOCNO> 8388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko23.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada hisse senetleri ortalama yüzde 10.65 değer kazandı 
</HEADLINE>
<TEXT>

     İMKB Ulusal-100 Endeksi, dünkü kapanışa göre 765.08 puan artışla 1. seansı 7,945.68 puandan tamamladı. 
     Hisse senetleri ortalama yüzde 10.65 oranında değer kazandı. Hükümetin döviz kuru politikasını değiştirerek, serbest kur uygulamasına geçmesiyle Borsa'da hızlı bir çıkış yaşandı. Seans 7,037 puan seviyesinde satış ağırlıklı açıldı. İlk birkaç dakika içinde 6,796 puan seviyesini gören Endeks, tepki alımlarıyla hızla toparlanmaya başladı. 
     Serbest kur uygulamasıyla endeksin 1 centin altında kaldığı görüşünden hareketle yoğun alıma yönelen piyasada, hisseler kısa sürede tavan fiyatlarına doğru yükseldi. Seansın ilk yarısı 7,946.14 puanla geçildi. 
     İkinci yarıda da yaklaşık 150 puanlık bir aralıkta yatay seyreden piyasada, toplam işlem hacminin yaklaşık yarısının Garanti Bankası ve Yapı Kredi Bankası'nda gerçekleştiği gözlendi. Garanti Bankası'nın zorda olduğu yönündeki spekülasyonlar, yükselen piyasada bu hissenin fiyatını dünün altına düşürdü. Kapanışa doğru en yüksek 7,978 puanı gören Ulusal-100 Endeks, seansı 7,945.68 puandan tamamladı. 
     Kapanışta mali endeks 1,011.86 puanlık artışla 11,383.54 puana, sanayi endeksi 621.24 puanlık artışla 5,909.87 puana, hizmetler endeksi de 508.89 puanlık artışla 4,804.35 puana yükseldi. Böylece mali grup hisseler önceki kapanışa göre ortalama yüzde 9.76, sanayi grubu hisseler yüzde 11.75, hizmet grubuna bağlı hisseler de yüzde 11.85 oranında değer kazandı. 
     1. seansta işlem gören toplam 297 hisse senedinden 286'sı değer kazandı. 7 hisse senedi değer kaybederken, 4 hissenin fiyatında ise bir değişiklik olmadı. 
     Seansta 314 trilyon 549 milyar 173 milyon liralık işlem hacmi oluştu. 1. seansta Garanti Bankası, Yapı Kredi Bankası, Akbank, Ereğli Demir Çelik ve Doğan Holding en yoğun işlem gören hisseler oldular. 
     Borsa uzmanları, serbest kur uygulaması nedeniyle Endeksin, bir gecede 1 centin altına düştüğünü ve bu piskolojiyle hisselere yoğun alım geldiğini kaydettiler. Uzmanlar, henüz kriz ortamından çıkıldığının söylenemeyeceğini, bu yüzden temkinli olmak gerektiğini belirttiler. 




</TEXT>
</DOC>
