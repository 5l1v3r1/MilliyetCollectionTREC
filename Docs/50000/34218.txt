<DOC>
<DOCNO> 34218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/guncel/gun08.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Körüklü otobüs tehlikeli mi 
</HEADLINE>
<TEXT>

ÇAPRAZ ATEŞ 
     ÖMER ERBİL 

     İzmir’de körüklü belediye otobüsü virajda savrularak bir kişinin feci şekilde hayatını kaybetmesine neden oldu. Bu ve diğer kazalar, körüklü otobüslerin diğer otobüslere oranla trafikte daha büyük risk taşıyıp taşımadığı sorusunu gündeme getirdi. Tarafların bu konudaki görüşleri şöyle 
     
     Demir Bükey İleri sürücü teknikleri uzmanı 
Araç değil, sürücü önemli      Kullanılan aracın arızası yoksa, sürücü tarafından araç doğru tanımlanıyorsa, hava ve yol şartlarına göre tedbir alınmışsa, o araç güvenli demektir. Yoksa körüğü var, daha uzun diye bir araca, "riskli" denemez. Körüklü otobüs. bir çok ülkede kullanılan bir vasıta. Körük, otobüsün manevra kabiliyetini artırır. Araç doğru kullanıldığında risk oluşturmaz. Sürücünün yapması gereken, aracı yerinde ve zamanında durdurmaktır. Kısacası dönüp dolaşıp sürücüye geliyoruz. Sürücü yapması gereken kuralları uyguluyorsa problem olmaz. Kazaların yüzde 80’inin nedeni, sürücü hatasıdır. 
     
     Mustafa Coşkun İETT Taşıtlar Daire Bşk. 
Körük daha da uzatıldı      Şu ana kadar İstanbul’da, körüklü otobüslerle ciddi bir kaza meydana gelmedi. Direksiyona çıkan tüm şöförlerimizi, en az 5 yıl E sınıfı otobüs kullananlardan seçiyoruz. Araçta fren, lastik, debriyaj gibi önemli parçalar zamanında değiştiriliyorsa, otobüsün körüklü ya da körüksüz oluşunun önemi yoktur. Körüklü otobüsler, Avrupa’da daha da uzatıldı. Mevcut körüklüye, bir körük daha ilave edildi. 22 metre olan uzunluk, 30 metreye çıktı. Baktığınızda bir treni andırıyor. Yolcuyu fazla bekletmemek için biz de körüklüyü tercih ediyoruz. Şöförlerimizi her yıl ileri sürücü teknikleri konusunda eğitiyoruz. Kaza yapan şöförleri psikoteknik analizden geçiriyoruz. Eğer bir kaza olmuşsa, araç baştan aşağıya kontrol ediliyor. Şöför mü, araç mı hatalı tespit ediyoruz. 
     
     Mehmet Pere Trakya Anadolu Otobüsçüler Derneği Koordinatörü 
Diğerlerinden farkı yok      Sürat yapmadıkça, bu otobüslerin savrulması söz konusu değil. Avrupanın tüm ülkelerinde körüklü otobüsler kullanılıyor. Şöför körüklü otobüs kullanma eğitimi aldıysa sorun çıkmaz. Diğer otobüslerden körüklünün hiçbir farkı yok. Tüm mekanizmaları aynı. Tek farkı uzun olması. Viraja sert girmiyorsa, yokuş aşağı frenini ayarlıyorsa, körüklü otobüs tehlike arz etmez. 
     
     Prof. Dr. Ömer Halis Tombaklar Selçuk Üniversitesi Kazaları Araştırma, Önleme ve Uygulama Merkezi Müdürü 
Savrulma riski fazla      Körüklü otobüslerin güzergahındaki yollarda, virajların özenle yapılması gerekir. Şöför de bu yolu kullanabilecek kadar tecrübeli olmalı. Körüklü otobüsler, diğerlerinden farklı olarak belli bir hız limitini aşmamalıdırlar. Körüklü otobüslerin kullandıkları kavşaklarda, sürat mutlaka ayarlanmalıdır. Körüklü otobüsün savrulma riski, diğer otobüslere göre daha fazladır. 
     
     Cengiz Hortoğlu Avukat 
Durdurmak zor      Körüklü otobüs, şehiriçi trafiğinde çok tehlikeli. Çünkü manevra ve durma unsurları, diğerlerine göre daha zayıf. Aslında bütün otobüsler şehir içinde tehlike yaratıyor. İstanbul’da metro ve deniz ulaşımına ağırlık verilmeli. Dünya metro ve trene yöneldi. Biz hala kara taşımacılığını tercih ediyoruz. Tren gibi bir aracı, İstanbul trafiğinde, hele virajlarda kontrol etmek kolay değil. Araç ne kadar uzunsa, o kadar savrulma riski artar. Aynalardan arkasını görmesi çok zor. Arka kapıdan inenleri kontrol edemiyorlar. 
     
     Hitay Güner Türkiye Trafik Kazalarını Önleme Derneği Bşk. 
Her hatta kullanılmaz      Körüklü ve çift katlı otobüslerin şöförleri, diğerlerinden ayrılmalıdır. Otobüs kullanan her şöför, körüklü kullanamaz. Ayrıca çift katlı ve körüklü otobüsler, her güzergahta çalıştırılmamalı. Güzergah çok virajlıysa, yokuş çoksa, buralara körüklü otobüsler verilmemeli. Fazla manevrası olmayan yollar tercih edilmeli. Örneğin, Levent - Taksim yolu körüklüler için uygun. Ancak, sahil yolu uygun değil. 
     



 GÜNCEL 


















</TEXT>
</DOC>
