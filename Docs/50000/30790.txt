<DOC>
<DOCNO> 30790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/siyaset/siy01a.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni TCK’da sona doğru 
</HEADLINE>
<TEXT>
Ötanazi’ye dolaylı izin 
Türk Ceza Kanunu değişiklikleri tamamlandı. İdam yerine müebbet ve elektronik pranga gibi değişiklikler getiren tasarı, TBMM’den geçerse, dolaylı da olsa ötanazinin önü açılacak 
     ANKARA Milliyet 

     Yeni Türk Ceza Kanunu Komisyonu, çalışmalarını tamamlayarak, hazırladığı tasarıyı Adalet Bakanlığı'na sundu. Adalet Bakanı Hikmet Sami Türk, TCK'da yapılacak başlıca değişiklikleri şöyle sıraladı 
     ÖTANAZİ CEZASI Çekilmez ağrılı hastalık çeken bir kişiyi, ıstıraplarına son vermek amacıyla öldürenler, cinayet cezası yerine bir yıldan üç yıla kadar hapisle cazalandırılacak. Doktorlar ötanazi yapamayacak. Hastanın, ısrarla kendisinin öldürülmesini istediğinin tespiti gerekecek. 
     İDAM YERİNE MÜEBBET Ölüm cezası yerine ağırlaştırılmış müebbet ağır hapis cezası getiriliyor. Ancak bu cezaya çarptırılan kişi, gerektiğinde cezaevi dışına çıkarılmayacak, yakınlarıyla görüştürülmeyecek. 
     TRAFİK KATİLLERİNE 10 YIL Ölümlü trafik kazalarında "bilinçli taksir" kusur kavramı getiriliyor. Buna göre sarhoş veya dikkatsiz bir kişi, kaza sonucu ölüme sebep olursa, cezası 10 yıl üzerinden verilecek. 
     ELEKTRONİK PRANGA Kısa süreli hapis cezasına çarptırılan bir kişi, cezaevine konulmak yerine, kamuya yararlı bir işte çalıştırılabilecek. Cezaları altı ayı geçmeyen kadınlar, elektronik bilezik takılmak koşuluyla bu süreyi evde geçirebilecek. 
     UZLAŞMAYA BAKIN Suç işleyen kişi mağdur ile uzlaşırsa, suçun niteliğine göre ceza soruşturması tamamen ortadan kaldırılacak veya indirim getirilebilecek. Uzlaşma sırasında mağdurun zararının, mağdurun istediği oranda karşılanması gerekecek. 
     KARA PARA MÜLKÜ DEVLETİN Kara parayla etkin mücadele için haksız kazancın elde edildiği hallerde devlet kazanç ve mülkiyete el koyabilecek. Bu uygulama, halen yürürlükte olan "müsadere" sisteminden farklı işleyecek. 
     MÜTEAHHİTLERE AĞIR CEZA İnşaat sanatına aykırı olarak bina yapanlar veya bunun denetimi sırasında görevini gereği gibi yerine getirmeyenler, topluma karşı suç işlemiş sayılacak ve mevcut cezalar artırılacak. 
     
Ötanazi değil, indirim      Adalet Bakanı Hikmet Sami Türk, yeni Türk Ceza Kanunu’nda yapılacak değişiklikleri düzenlediği basın toplantısıyla anlattı. 
     Tasarıyı kapsayan dosyaları, tasarıyı hazırlayan Komisyon Başkanı Ordinaryüs Prof. Dr. Sulhi Dönmezer’den teslim alan Adalet Bakanı Türk, ötanazinin sadece Hollanda’da serbest olduğuna dikkat çekerek, şunları söyledi "Ötanazi doktorlar tarafından gerçekleştirilen bir fiildir ve failine ceza verilmemektedir. Getirilen bu düzenleme ise acıyı dindirmek amacıyla öldürme eyleminin normal adam öldürme’ suçundan farkını ortaya koymaktadır. Ötanazi anlamına gelmemektedir." 
     Dönmezer de ötanaziden farklı olarak bu düzenlemeyle bir indirim uygulandığını söyledi. 
     
İdamın kalkması Öcalan’a yarayacak      Dönmezer’den tasarıyla ilgili dosyaları alan Bakan Türk, idam cezasının kalkması halinde, bundan bölücübaşı Abdullah Öcalan’ın da yararlanacağı sinyalini verdi. Türk, "Tek kişiye takılırsanız, bunu çözemezsiniz. İlke düzeyinde düşünün. Kişiler için kanun düzenlenemez" dedi. 
     



 SİYASET 















</TEXT>
</DOC>
