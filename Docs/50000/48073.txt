<DOC>
<DOCNO> 48073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sonspo08.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2 - Galatasaray 2 maç bitti 
</HEADLINE>
<TEXT>

     Birinci Süper Futbol Ligi'nde haftanın derbi maçında Beşiktaş, kendi sahasında Galatasaray ile 2-2 berabere kaldı. 
     
     İlk Yarı 

     Lider Galatasaray ile arasındaki 9 puanlık farkın açılmaması için mutlak galibiyete ihtiyacı olan Beşiktaş, maça iyi başladı. Orta alanını kalabalık tutup bu bölgede üstünlüğü ele geçiren siyah-beyazlılar, özellikle kanatlardan geliştirdikleri ataklarla rakip kalede tehlikeler yarattı. Maçın henüz 11. dakikasında Bayram'ın golüyle öne geçen Beşiktaş, etkili oyununu golden sonra da sürdürdü. 
     Pres yaparak rakibinin rahat top kullanmasını engelleyen Beşiktaş, Galatasaraylı Emre'nin kendi kalesine attığı golle farkı 2'ye çıkardı ve devreyi 2-0 önde kapadı. 
     Galatasaray ise maça tutuk başladı. Dörtlü savunma yapmasına karşın savunmasında sürekli açıklar veren sarı-kırmızılılar, Beşiktaş atakları karşısında zor anlar yaşadı. Rakibinin kanatlardan gelen ataklarına bir türlü çözüm bulamayan ve orta alan üstünlüğünü de rakibine kaptıran Galatasaray, gol yollarında da etkili olamayıp, devreyi 2-0 yenik kapadı. 
     11. dakikada Baya ile duvar pası yapan İlhan Mansız, sağ çaprazdan 
     ceza alanına girdikten sonra topu arka direğe gönderdi. Bu bölgede Bayram, meşin yuvarlağı boş kaleye göndererek Beşiktaş'ı 1-0 öne geçirdi. 13. dakikada Vedat'ın orta alandan yaptığı uzun ortada, Arif'in kafa şutunda, top kaleci Fevzi'de kaldı. 15. dakikada Perez'in pasıyla ceza alanının sol çaprazında topla buluşan Ümit'in şutunda, meşin yuvarlak yandan auta gitti. 20. dakikada Baya'nın soldan ortasında, Bayram'ın ceza alanı içinde kafa vuruşunda, top üstten auta gitti. 26. dakikada Beşiktaş, mutlak bir golden oldu. Bu dakikada İlhan Mansız'ın sağ kanattan Baya'ya ''al da at'' dercesine verdiği pasta, Tunuslu futbolcu topa kötü vurunca, meşin yuvarlak kaleci Mondragon'dan döndü. Dönen topa Tayfur'un altıpas içinde vuruşunda, meşin yuvarlak az farkla üstten auta çıktı. 31. dakikada Baya'nın sağdan ortasında, ceza alanı içinde Emre, ters bir vuruşla topu kendi ağlarına gönderdi 2-0. 42. dakikada Hasan'ın soldan ortasında, Ümit'in ceza alanı içinden kafa vuruşunda, top yandan auta gitti. Uzatma dakikalarında Nihat'ın ceza alanı dışından şutunda, top kaleci Mondragon'da kaldı ve karşılaşmanın ilk yarısı Beşiktaş'ın2-0 üstünlüğüyle sona erdi. 
     
     İkinci Yarı 

     Beşiktaş, ikinci yarıya ilk 45 dakikada elde ettiği 2-0'lık skoru korumak amacıyla çıktı. Savunma güvenliğini ön planda tutan siyah-beyazlılar, geliştirdikleri ani ataklarla gol aradı. 61. 
     dakikada Ronaldo'nun topu boş kaleye gönderemediği pozisyonun hemen ardından, kalesinde gol gören Beşiktaş, bu golden sonra strese girdi ve tamamıyla savunmaya çekildi. Daha sonra Arif 'in golüne de engel olamayarak, ikinci golü yiyen siyah-beyazlılar, maçın son bölümündeki tüm çabalarına karşın sonucu değiştiremedi ve kendileri için önemli olan maçtan beraberlikle ayrılmak zorunda kaldı. 
     Galatasaray ise ikinci yarıya Suat'ın yerine Sergen'i oyuna alarak başladı. Bu yarıda gol bulmak amacıyla rakip kaleye yüklenen sarı-kırmızılılar, önce farkı 1'e indirdi, sonra da beraberliği yakaladı. Sergen'in oyuna girmesiyle toparlanan ve organize ataklar geliştiren sarı-kırmızılılar, karşılaşmadan beraberlikle ayrılarak, liderliklerini de sürdürdü. 
     50. dakikada Galatasaraylı Fluerquin sarı kart gördü. 
     52. dakikada Arif'in pasıyla sağdan ceza alanına giren Ümit'in 
     şutunda, top yandan auta çıktı. 
     61. dakikada Khlestov, şık çalımlarla sağdan altıpasın içine dek 
     indikten sonra, topu bomboş pozisyondaki Ronaldo'nun önüne bıraktı. Bu futbolcu, zoru başararak, topu auta attı ve takımını mutlak bir golden etti. 
     62. dakikada Ümit'in ceza yayı içinden sert şutunda, kaleci Fevzi 
     topu tokatladı. Dönen topu ceza alanı içinde önünde bulan Fluerquin, yerden bir vuruşla meşin yuvarlağı ağlara göndererek, farkı 1'e indirdi 2-1. 
     68. dakikada Galatasaray'da, Ümit'in yerine Serkan oyuna 
     girdi. Aynı dakikada İlhan'ın kafa pasında, kaleciyle karşı karşıya kalan Nihat'ın aşırtma vuruşunda, kaleci Mondragon topa sahip oldu. 
     73. dakikada Beşiktaş'ta Tayfur, 74. dakikada Galatasaray'da Emre, 
     75. dakikada da Beşiktaş'ta Nihat sarı kart gördüler. 
     76. dakikada Sergen'in Beşiktaş yarı alanından kullandığı serbest 
     atışta, ceza alanı içinde karambol oluştu. Karambolde son olarak topu önünde bulan Arif, altıpas içinden meşin yuvarlağı ağlara göndererek, skoru eşitledi 2-2. 
     79. dakikada Sergen'in ara pasında, ceza alanının sol çaprazında 
     topla buluşan Serkan'ın şutunda, kaleci Fevzi, güçlükle topu tokatladı. 
     81. dakikada Beşiktaş'ta, Bayram'ın yerine Tümer, 82. dakikada 
     da Galatasaray'da Hasan'ın yerine Berkant oyuna girdi. 
     85. dakikada İlhan Mansız'ın ceza yayı içinde sert şutunda, top 
     yan direği adeta sıyırarak auta çıktı. 
     86. dakikada Beşiktaş'ta Baya, yerini Stavrum'a bıraktı. 
     89. dakikada Beşiktaşlı İbrahim sarı kart gördü. 
     90. dakikada ceza alanı içinde topla buluşan İlhan Mansız'ın 
     şutunda, meşin yuvarlak az farkla auta gitti. 
     Aynı dakikada Sergen'in ceza yayı içinden plase vuruşunda, kaleci Fevzi son anda yatarak, topu kornere çeldi ve karşılaşma 2-2 berabere sona erdi. 
     






</TEXT>
</DOC>
