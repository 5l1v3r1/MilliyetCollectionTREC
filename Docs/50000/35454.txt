<DOC>
<DOCNO> 35454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur04.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüntülü telefonu en çok İzmirliler sevdi 
</HEADLINE>
<TEXT>

     Türk Telekom'un görüntülü telefon hizmetine en fazla talep İzmir'deki abonelerden geliyor. Hizmetten İzmir'de toplam 240 abone yararlanıyor. 
     Alınan bilgiye göre, İzmir'i 106 abone ile Ankara, 98 abone ile İstanbul, 37 abone ile Adana ve 19 abone ile Antalya izliyor. 
     Aboneler, hizmetten faydalanabilmek için bağlantı ücreti olarak 14 milyon lira, aylık ücret olarak da 200 kontör karşılığı ödeme yapıyorlar. Haberleşme ücreti, telefon kontör atış periyoduna göre belirleniyor. 
     Hizmetten yararlanmak isteyen aboneler, gereken cihazları Türk Telekom onaylı olmak şartıyla piyasadan temin edebiliyorlar. 
     Bu arada, hizmetin en düşük maliyeti, telefon santrali kurulması için 2 bin dolar, telefon cihazı için 200 dolar, 2 modem için 250 dolar olmak üzere toplam 2 bin 450 dolar. 
     Telefonda, isteğe göre siyah-beyaz veya renkli görüntü sağlanabiliyor. 
     Görüntülü telefon hizmetinden faydalanmak için gereken cihazlar, telekomünikasyonla ilgili ürünleri pazarlayan özel şirketlerinden temin edilebiliyor. 
     Öte yandan, görüntülü telefon hizmeti ses, görüntü ve verilerin sayısal ortamda birleştirilip aynı hat üzerinden iletilmesinin sağlandığı bir haberleşme ağı olan ''Tümleşik Hizmetler Sayısal Şebekesi Integrated Services Digital Network-ISDN '' aracılığıyla veriliyor. 
     İletim kalitesi normal telefon hattından daha yüksek olan söz konusu şebeke hata oranı düşük, yüksek kaliteli, güvenli ve sınırsız haberleşmeye ve internete hızlı bir şekilde bağlanmaya olanak sağlıyor. 







</TEXT>
</DOC>
