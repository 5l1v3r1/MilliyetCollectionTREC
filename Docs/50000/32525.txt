<DOC>
<DOCNO> 32525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko20.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaları ateş bastı 
</HEADLINE>
<TEXT>

     Piyasaların ateşi bugün de düşmüyor. Döviz serbest piyasada artışını sürdürürken borsa da ilk seansta düştü. 
     Başbakan Bülent Ecevit'in açıklamalarına karşın piyasalar bugün de sakinleşmiyor. Dolar serbest piyasada 22 Şubat'tan beri en yüksek düzeyine erişti. Dolar 1 milyon 425 bin ile 1 milyon 454 bin aralığında işlem görüyor. Ancak bazı döviz büfelerinde doların fiyatı 1 milyon 460 bin liraya kadar tırmandı. 
     Alman Markı ise serbest piyasada626 bin ile 630 bin arasında işlem görüyor. 
     Bugün faizler de yüksek seyrediyor. Repo piyasasında gecelik faiz oranı yüzde 67. Tahvil ve Bono piyasasında faizler yüzde 109'u gördü. 
     Borsada ise ilk seansta işlem hacmi düşüktü. 
     İMKB Ulusal-100 Endeksi, dünkü kapanışa göre 262.76 puan kayıpla 1. seansı 8,817.25 puandan tamamladı. 
     Hisse senetleri ortalama yüzde 2.89 oranında değer yitirdi. Borsa'da, günün ilk seansı 9,040 puan seviyesinde satış ağırlıklı açıldı. Döviz piyasasındaki yükseliş eğilimi piyasayı olumsuz etkilerken, Endeks kısa sürede 8,800 puan seviyelerine gevşedi. Seansın hemen başlarındaki hızlı düşüşün sonrasında durgunlaşan piyasa, yatay seyre girdi. İlk bir saatlik bölüm 8,819.44 puanla geçildi. Merkez Bankası'nın açtığı döviz satış ihalesinde doların 1 milyon 400 bin liranın üzerine çıkması üzerine seansın ikinci yarısında da olumsuz hava sürdü. En düşük 8,739 puana kadar gerileyen Ulusal-100 Endeks, son dakikalardaki alımlarla 8,817.25 puandan kapandı. Kapanışta mali endeks 444.06 puan kayıpla 12,201.06 puana, hizmet endeksi 132.26 puan kayıpla 4,965.34 puana, sınai endeksi de 147.70 puan kayıpla 7,445.37 puana geriledi. 
     Önceki kapanışa göre mali grup hisseler ortalama yüzde 3.51, hizmet grubu hisseler yüzde 2.59, sınai grubu hisseler de yüzde 1.95 oranında değer yitirdi. 1. seansta işlem gören toplam 279 hisse senedinden 221'i değer yitirdi. 24 hisse senedi değer kazanırken, 34 hissenin fiyatında ise değişiklik olmadı. Seansta, 88 trilyon 592 milyar 328 milyon liralık işlem hacmi oluştu. 1. seansta, Yapı Kredi Bankası, İş Bankası C, Sabancı Holding, Garanti Bankası ve Vestel en yoğun işlem gören hisseler oldular. 
     

</TEXT>
</DOC>
