<DOC>
<DOCNO> 49373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/yazar/akyol.html </URL>
<DATE> 2001/10/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Son nutuk 
</HEADLINE>
<TEXT>

     PARLAMENTOLARIN açılışlarında devlet başkanlarının bir konuşma yapması, köklü bir gelenektir. Atatürk'ün Meclis'e hitaben hazırladığı son "nutuk" 1 Kasım 1938 tarihini taşır ve kendisi hasta yatağında olduğu için Başvekil Celal Bayar tarafından okunmuştur. 
     Ölümünden 9 gün evvel... 
     Bugünkü tartışmalara ışık tutmak üzere, Atatürk'ün bu son nutkundan bazı paragraflar alıyorum 
     "İngiltere hükümetiyle akdedilen ticaret andlaşması ve aynı zamanda 16 milyon İngiliz liralık bir ticaret ve silah kredisi mukavelesi... yüksek tasdikinize sunulmuştur. 
     Bir kaç gün evvel memleketimizi ziyaret eden Almanya'nın mümtaz İktisat Nazırı Bay Funk ile 150 milyon marklık bir kredinin esaslarında anlaşma hasıl oldu. Teferruat yakında iki hükümet arasında tesbit edilecektir..." 
     
     ATATÜRK'ÜN bu son nutkunda dikkat çeken üç nokta var 
     Evvela dili... Bir ara itibar ettiği kelime uydurma yoluyla yapay bir dil yaratma görüşünü terk etmiştir. Zamanı için normal, zorlamasız bir dil kullanmaktadır. 
     İkincisi diplomasi... İngiltere ve Almanya ile dengeye dikkat edilmiştir. İki taraftan da kredi alınmıştır. İsmet Paşa bu siyaseti başarıyla sürdürecek ve Türkiye'yi 2. Dünya Savaşı'nın dışında tutabilecektir. 
     Birinci Dünya Savaşı tecrübesini yaşamış olan kuşağın dirayetidir bu... 
     Üçüncüsü, dış borç meselesidir... Bugünkü bazı Kemalistlerin iddia ettiği gibi Atatürk dışarıdan borç almamış ve yabancı sermayeye karşı çıkmış değildir. Hatta, aksine kredi almayı, bir itibar göstergesi saymıştır 
     "Bu kredi anlaşmalarını memleketimizin mali itibarına karşı gösterilen ciddi emniyetin ve harici siyasetimizdeki dürüst hareketin bir tecellisi olarak telakki etmek lazım gelir..." Söylev ve Demeçler, I, sf. 431. 
     
     İSTİKLAL Savaşı sürerken, Osmanlı'nın demiryolu imtiyazı siyasetinin bir devamı olan "Chester Projesi" Meclis'çe onaylanmış ama Musul vilayetinin sınırlarımız dışında kalması üzerine hayata geçirilmemiştir. 
     1930 ekonomik krizinde, Şükrü Saracaoğlu başkanlığında bir heyet, kredi ve yabancı sermaye getirmek için ABD'ye gönderilmiştir. 
     Menderes 1954'te Petrol ve Yabancı Sermayeyi Teşvik kanunlarını çıkardığında İsmet Paşa'nın bunu "sömürgecilik" diye suçlaması, hem onun kendine özgü devletçiliğinden, hem muhalefet zihniyetinden gelir. 
     Ama 1961'de İnönü iktidara geçince bu "sömürge" yasalarına dokunmayacak, hatta 1963'te Ortak Pazar'a imza atacaktır 
     1930'larda uluslararası ticaret ve sermaye hareketleri bugünkü çapta olmadığı için, hem rakamlar küçüktü hem IMF, Dünya Bankası gibi kurumlar yoktu. 
     Atatürk'ün bahsettiği rakamlar bugün, çok şükür, sıradan bir Türk holdingi için bile büyük rakamlar değildir. 
     Önemli olan borcu iyi kullanmak... Bu da "iyi yönetim"e, yani "yöneten demokrasi"ye bağlıdır. Temel kurumlar itibariyle bugün Cumhuriyet'in tek eksiği, "yöneten demokrasi" noksanıdır. 
     Tek ama büyük ve çok zararlı bir noksan... 
     
     







Son nutuk 


Cumhuriyet ve köy - kent 


Uzun, "sıcak" bir kışa doğru 


Küreselleşme sona eriyor mu 


Tayyip Erdoğan olayı 


Cumhuriyet ve barış... 


Üniversite gençlik Cumhuriyet 


Bridget Jones komik değildir 


Demirel’e iki ay verelim, halletsin 


Mavi Yolculuk’ mevsimi bitti 


</TEXT>
</DOC>
