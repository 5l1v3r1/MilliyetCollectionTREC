<DOC>
<DOCNO> 39418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur03.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih bugün toprağa verildi... 
</HEADLINE>
<TEXT>

     Eyüp Mezarlığı'nda uğradığı bıçaklı saldırı sonucu yaşamını yitiren işadamı Üzeyir Garih için Şişhane Büyük Hendek Neve Şalom Sinagogu'nda dini tören düzenlendi. 
     Siyaset, iş ve medya dünyasının ünlülerini, farklı siyasal ve dini inanıştaki kişileri buluşturan cenaze töreninde izdiham yaşandı. 
     Neve Şalom Sinegogu'nun bulunduğu kuledibi'nde trafik kilitlendi. 
     Garih'in, Türk bayrağına sarılı tabutu, saat 11.15'te sinagoga getirilerek, dini törenin yapılacağı ana kadar bekleyeceği bölüme alındı. Cenazenin gelmesinin ardından bir süre sonra Üzeyir Garih'in ailesi de sinagoga gelerek, tören için yerlerini aldılar. 
     Dini tören saat 13.05'te başladı. Törenin başlamasıyla birlikte Garih'in cenazesi sinagog görevlisi 4 kişinin omuzlarında taşınarak, dışarıda bekleyen cenaze arabasına konuldu. Duadan önce kısa bir konuşma yapan ortağı İshak Alaton, Üzeyir Garih ile yaklaşık yarım asırlık iş ortaklıklarının bulunduğunu, bu süre içerisinde gelişen dostluklarının yanı sıra, Alarko'yu kurarak büyüttüklerini belirti. 
     Alaton, Garih'le birlikte hedeflerinin büyük şirket olmaktan çok, güvenilir şirket olmak olduğunu kaydederek, Garih'in Türkiye'nin en büyük tehlikesinin eğitimsizlik olduğunu görerek, bu yönde büyük çabalar sarfettiğini hatırlattı. Alaton, Garih'in misyonunu devam ettireceklerini dile getirerek, ''Kimi insanlar yaşarken ölürler. Bazı ender insanlar da vardır öldükten sonra yaşarlar. Garih de bu ender insanlardan biridir'' dedi. 
     Tören, Türkiye Hahambaşısı Rav David Asseo nezaretinde, Hahambaşı Vekili Rav İzak Haleva'nın katılımıyla, Hazan müezzine eş değer David Sivi'nin cenaze duası okumasıyla gerçekleştirildi. Dua boyunca Garih'in naaşı dışarıda cenaze arabasında bekletildi. Dua sırasında eşi Lili Garih ile oğlu İzzet Garih ve gelini Roksi Garih'in üzgün, ortağı İshak Alaton'un da yorgun ve bitkin olduğu görüldü. 
     Tören boyunca, Lili Garih, İshak Alaton, ablası Lucienne İlkbahar, İzzet ve eşi Roksi Garih yan yana oturdu. Ailenin diğer fertleri, torunlar ise arka koltukta töreni izlediler. 
     Tören saat 13.30'da sona erdi. Törenin sona ermesiyle birlikte cenaze, alkışlarla Arnavutköy Musevi Mezarlığı'na uğurlandı. 
     Törene, Devlet Bakanı ve Başbakan Yardımcısı Mesut Yılmaz ile eşi Berna Yılmaz, Devlet Bakanları Faruk Bal, Recep Önal, Nejat Arseven, İçişleri Bakanı Rüştü Kazım Yücelen, Çalışma ve Sosyal Güvenlik Bakanı Yaşar Okuyan, DYP Genel Başkanı Tansu Çiller, AK Parti Genel Başkanı Recep Tayyip Erdoğan, Emniyet Genel Müdürü Kemal Önal, İstanbul Valisi Erol Çakır, İstanbul Emniyet Müdür Vekili Hasan Özdemir, Büyükşehir Belediye Başkanı Ali Müfit Gürtuna, 1. Ordu Kurmay Başkanı Tümgeneral Nejat Müldür, Fener Rum Patriği Bartholomeos, Türkiye Ermenileri Patriği Mesrob 2, aralarında Semra Özal, Dilek Sabancı, Mustafa Koç, Ali Koç, Türk-İş Başkanı Bayram Meral, TÜSİAD Başkanı Tuncay Özilhan, İMKB Başkanı Osman Birsen, Prof. Dr. Erdal İnönü, Cefi Kamhi, Bülent Eczacıbaşı'nın da bulunduğu çok sayıda tanınmış kişi katıldı. 
     Törenden notlar 
     Garih'in cenaze töreni için Neve Şalom Sinagogu'na gelenler, özel güvenlik elemanlarınca tek tek aranarak içeri alındı. Bu sırada, kimlik kontrolü yapıldığı da görüldü. Tören için erkekler alt kattaki, kadınlar da üst kattaki salona geçti. 
     Alt kattaki salonda, aile, diplomatik ve dini temsilciler, devlet protokolü, holding çalışanları, cemaat üyeleri, basın ve sivil toplum kuruluşları için ayrı ayrı bölümler oluşturuldu. 
     Bu arada, kalabalık nedeniyle alt kattaki sandalyelerin kaldırıldığı görüldü. 
     Ayrıca, Garih ailesine taziyelerini bildirmek isteyenler için de sinagogun girişine bir defter konulurken, törene katılanlar buraya isimlerini yazdı. Bu arada, sadece ailenin çelenkleri içeri alındı. 
     Öte yandan, tören nedeniyle sinagog çevresinde yoğun güvenlik önlemleri alındı. Yaklaşık 500 güvenlik görevlisi çevrede önlem alırken, sinagogun bulunduğu sokak da trafiğe kapatıldı. Sokağa giriş-çıkışta polis kontrol noktaları oluşturulurken, giriş yapanlar tek tek arandı. 
     

</TEXT>
</DOC>
