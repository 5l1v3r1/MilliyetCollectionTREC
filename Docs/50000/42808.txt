<DOC>
<DOCNO> 42808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun29.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör Broadway'i de vurdu... 
</HEADLINE>
<TEXT>

     New York'taki Dünya Ticaret Merkezi WTC ve Washington'daki Pentagon binasına yönelik saldırılar sonrası, New York'un ünlü Broadway sahnelerinin müşteri yokluğundan birer birer perdelerini kapatmaya başladıkları bildirildi. 
     Broadway'de sahnelenen ''Stones in his Pocket'', ''The Rocky Horror Show'', ''A thousand Clowns'' ve ''If you ever leave me, I'm going with You'' oyunlarının, Pazar gününden sonra sahnelenemeyeceği açıklandı. Tiyatrolar, müşterisizlikten oyunları sürdürme imkanı bulamadıklarını bildirdiler. Yıllardır kapalı gişe oynayan ''Opera'daki Hayalet'' ve ''Sefiller'' gibi oyunların ise 2 hafta daha sahneleneceği ve nihai kararın bu süre içindeki gelişmelere bağlı olarak alınacağı belirtiliyor. 
     Terör saldırıları nedeniyle tiyatrolar 2 gün perdelerini kapatmıştı. Terör eylemleri ve iptal edilen uçak seferleri nedeniyle New York'a gelen turist sayısında meydana gelen büyük düşüş de tiyatroların kazancını olumsuz etkiledi. Haftalık gideri 300 bin dolar olan ''Sefiller'' oyununun geçen hafta sadece 95 bin dolar gelir sağlayabildiği öğrenildi. Normalde haftalık geliri 800 bin dolar olan ''Aida'' oyununun bu haftaki gişe hasılatı ise 250 bin dolarda kaldı. Tiyatro yöneticileri, müşterilerin ileriye dönük bilet almaktan kaçındıklarını ifade ettiler. Yaptıkları toplantıda biraraya gelen Broadway tiyatro yöneticileri, duruma çare bulmak için haftalık oyun sayısını 8'den 6'ya indirmeyi tartıştılar. Önlemler arasında, sanatçıların maaşlarında indirim yapılması da bulunuyor. 







</TEXT>
</DOC>
