<DOC>
<DOCNO> 3967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/guncel/agun.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır kan ağladı 
</HEADLINE>
<TEXT>

Gaffar Okkan’a düzenlenen suikastla sarsılan Diyarbakırlılar, dün tek vücut olup gözyaşları içinde teröre meydan okudu 
     NACİ SAPAN, FARUK BALIKÇI, RAMAZAN YAVUZ, ÖZGÜR CEBE, ŞEYHMUS ÇAKAN, NAMIK DURUKAN Diyarbakır DHA 

     Terör örgütlerinin baskısı nedeniyle güvenlik güçleriyle olan ilişkilerinde yıllardır mesafeli davranan Diyarbakır halkı, şehit düşen Emniyet Müdürü Gaffar Okkan ve beş polisin cenaze töreninde "ilk kez" polisle "tek vücut" oldu. Sabah erken saatlerde Dağkapı’da toplanmaya başlayan 25 bin kişi, sloganlar atarak terörü lanetledi. 
     
"Gaffar bizim babamızdı"      Cenazeye katılabilmek için işçiler işlerine, öğrenciler okullarına gitmedi, minibüsler seferlerini iptal etti. Kentte adeta hayat durdu. Vatandaşlar, "Katiller bulunsun", "Okkan’a uzanan eller kırılsın", "Gaffar babamızdı, babamızı katlettiler" gibi sloganlar atarak, pankartlar açtı. Bir vatandaşın taşıdığı "Yetkimiz olsa, kente adını verirdik" yazılı pankart dikkat çekti. 
     
Erken saatte toplandılar      Okkan ile şehit olan Özel Kalem Müdürü Mehmet Kamalı, korumalar Sabri Gün, Mehmet Sepetçi, Atilla Durmuş ve Selahattin Baysoy’un cenaze töreni için Diyarbakır Valiliği önünde dün sabah saatlerinden itibaren yoğun güvenlik önlemleri alındı. Yediden yetmişe herkesin gözyaşına boğulduğu cenaze töreninde, şehit yakınları fenalık geçirdi. 
     
Gözyaşlarını tutamadı      Öz oğlu gibi sevdiği Gaffar Okkan’ın tabutunu görünce gözyaşlarına boğulan Sadettin Tantan, Diyarbakırlılar’a "Burayı kimse karıştıramayacak, rahat olun" dedi 
     Gaffar Okkan ve 5 polis memuru için Valilik önünde yapılan törene katılan İçişleri Bakanı Sadettin Tantan, dolu gözlerle yaptığı konuşmada, "Hissiyatınızı anlıyorum. Yıllarca terör belasını çektiniz. Ama bu yiğit evlatlarımız, sizle birlikte burada güven ortamını sağladı. Ülkenin neresinde olursa olsun, her türlü illegal oluşuma, terörist faaliyete karşı güvenlik güçleri, bütünüyle kesintisiz mücadeleye devam edecektir" dedi. 
     Sadettin Tantan, konuşmasını şöyle sürdürdü "Okkan Emniyet Müdürüm, aynı zamanda hemşehrimdi. Çok yetenekli, cesur, yiğit, bulunmaz biriydi. Burada biraz daha kalmak istedi. Bunun nedeni, Diyarbakır’a biraz daha hizmet edebilmek ve Diyarbakırspor’u 1. Lig’e taşımaktı. Anısı ilelebet devam edecek. Buradaki hizmetlerin takipçisi bizzat ben olacağım. Diyarbakırlılar’ın gönlü rahat olsun. Sizleri kimse karıştıramayacak." 
     
Esnaf ilk kez polis için kepenk kapattı      Gaffar Okkan’a düzenlenen suikast nedeniyle dün tüm esnaf iş bıraktı 
     Diyarbakır’ın en işlek yerleri olan Ofis ve Dağkapı başta olmak üzere çeşitli semtlerdeki esnaf, saldırıyı kınamak için kepenklerini indirdi. Kepenklerin üzerine "Saldırıyı kınamak için bugün kepenklerimizi açmayacağız", "Değerli emniyet müdürümüzün vefatından dolayı yastayız", "Gaffar kardeşimizin katlinden dolayı kapalıyız" yazılı k ğıtlar asıldı. Minibüsçüler ve Diyarbakır Otobüs İşletmeleri Derneği dün yolcu taşımama kararı alırken, tüm minibüslerin antenlerine siyah kurdeleler asıldı. 
     
Otobüsler de durdu      Sefere çıkmayan şehirlerarası otobüs firmaları da törene katılmak isteyenlere hizmet verdi. Diyarbakırspor da dünkü antrenmanını iptal etti. 
     
Durmuş’a sakinleştirici      Saldırıda amcasının oğlu Atilla Durmuş’u kaybeden Sağlık Bakanı Osman Durmuş törene katılacağını açıklamasına karşın Diyarbakır’a gelmedi. Kalp rahatsızlığı nedeniyle ailesi tarafından cenazeye gönderilmeyen Durmuş’a yatıştırıcı iğne yapıldı. Durmuş daha sonra Ankara’daki törenlere katıldı. 
Pek çok vekil katıldı      Valilik önündeki törene, devlet bakanları Fikret Ünlü ve Edip Safter Gaydalı, Çalışma ve Sosyal Güvenlik Bakanı Yaşar Okuyan, çok sayıda milletvekili, Emniyet Genel Müdürü Turan Genç, OHAL Bölge Valisi Gökhan Aydıner katıldı. 
     
Bugün toprağa verilecekler      Şehit polislerden Sabri Gün Mersin’de, Mehmet Kamalı Hatay’da, Mehmet Sepetçi Aydın’da, Atilla Durmuş ise Kırıkkale’de bugün toprağa verilecek. Baysoy ise dün Mardin’de defnedildi. 
     
Mumcu’nun katilini arıyordu      Üç yıldır Diyarbakır’da görev yapan Gaffar Okkan’ın en önemli hedefi Hizbullah’ın köküne inmekti. Çünkü İstanbul Beykoz’da, Diyarbakır’da, Batman’da ele geçen dokümanlar ve kasetleri inceledikten sonra Uğur Mumcu ve Ahmet Taner Kışlalı’nın katilinin Hizbullah olduğuna inanmıştı. 
     
ABD ve Avrupa kınadı      ABD yönetimi Okkan ve 5 polisin öldürülmesi üzerine "ABD Büyükelçiliği, Emniyet Müdürü Okkan ve 5 polise Diyarbakır’da suikast düzenlemesi eylemini kınar" şeklinde bir açıklama yaptı. Avrupa Konseyi de altı polisin öldürüldüğü terörist saldırıyı yayınladıkları bildiride şiddetle kınadı. 
     
Üç şehit ailesine tazminat      Ankara Hayat Sigorta, suikastta şehit düşen Gaffar Okkan, Özel Kalem Müdürü Mehmet Kamalı ve Sabri Gün’ün ailelerine 10’ar milyar lira vefat tazminatı ödeyecek. Diğer şehitler ise Sandık üyesi olmadıkları için sigortadan yararlanamayacak. 
     
Diyarbakır’a siyah forma      Diyarbakır’da vatandaşlar gruplar halinde, Şehitlik Semti’ne gelerek, Emniyet Müdürü Okkan ve 5 polisin katledildiği yere karanfiller bıraktı. Minibüs şoförleri de, üç gün araçlarında müzik dinlememe kararı aldı. Diyarbakırspor Başkanı maçlara siyah formayla çıkmak için federasyona başvurdu. 
     


 GÜNCEL 














</TEXT>
</DOC>
