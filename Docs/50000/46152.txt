<DOC>
<DOCNO> 46152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko09.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank yeniden satışa çıkarıldı 
</HEADLINE>
<TEXT>

     Hisselerinin tamamı Tasarruf Mevduatı Sigorta Fonu'na TMSF ait olan Etibank A.Ş., teklif almak suretiyle yeniden satışa çıkarıldı. 
     Koç Holding'in teklifinin reddedilmesinin ardından, Etibank'ın satışına ilişkin duyuru, Tasarruf Mevduatı Sigorta Fonu tarafından Resmi Gazete'nin bugünkü sayısında yayımlandı. 
     Duyuruya göre, banka ile ilgilenen yatırımcılarda, Bankalar Kanunu ile 5 Kasım 2000 tarih ve 24221 Sayılı Resmi Gazete'de yayımlanan Bankacılık Düzenleme ve Denetleme Kurulu'nun, ''Banka Kuruluşunda veya Mevcut Bankaların Hisselerinin Devralınmasında ya da Tasarruf Mevduatı Sigorta Fonu Bünyesinde Bulunan Bankaların Hisselerini Satın Almak Üzere Başvuracaklarda Aranacak Koşullara İlişkin Kararı''nda yer alan koşulları taşıması şartı aranacak. 
     Buna göre yatırımcılar, 27 Haziran 2001 tarih ve 24445 Sayılı Resmi Gazete'de yayımlanan, ''Bankaların Kuruluş ve Faaliyetleri Hakkında Yönetmelik''te belirtilen belgelerle, 17 Ekim 2001 tarihinde mesai saati sonuna kadar TMSF'ye başvuracaklar. 
     
     Teklifler 16 Kasım'a kadar... 
     Duyuruda gerekli koşulları taşıyanların, 23 Ekim 2001 tarihinde mesai bitimine kadar belirleneceği ve ilgililere duyurulacağı belirtildi. 
     Banka sahibi olacaklarda aranan koşulları taşıyan yatırımcılarla, gizlilik anlaşması yapılacak ve yatırımcıların, Etibank A.Ş'de 13 Kasım 2001 tarihine kadar inceleme yapmalarına izin verilecek. 
     Bu arada banka iştirakleri ayrı bir prosedür çerçevesinde satışa sunulacağı için, yatırımcıların tekliflerini banka iştiraklerini içermeyecek şekilde hazırlaması ve 16 Kasım 2001 tarihinde mesai saati sonuna kadar Tasarruf Sigorta Mevduatı Sigorta Fonu'na vermeleri gerektiği kaydedildi. 
     






</TEXT>
</DOC>
