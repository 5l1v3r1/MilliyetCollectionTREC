<DOC>
<DOCNO> 43051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo08.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de moraller bozuk 
</HEADLINE>
<TEXT>

     Avrupa Şampiyonlar Ligi F Grubu'ndaki ilk maçında kendi evinde İspanya'nın FC Barcelona takımına 3-0 yenilen Fenerbahçe'de moraller bozuk. 
     Sarı-lacivertliler, Birinci Süper Futbol Ligi'nde Galatasaray ile yapacakları derbi maçın hazırlıklarına ara vermeden, ancak asık suratla başladı. 
     Samandıra Tesisleri'nde, teknik direktör Mustafa Denizli yönetiminde yapılan ve yaklaşık 1,5 saat süren çalışmada, teknik heyet ve futbolcuların morallerinin bozuk olduğu ve konuşmadıkları gözlendi. 
     
     Ogün'ün sakatlığı 
     Çalışmaya, sağ ayak baldırında çekme olduğu bildirilen kaptan Ogün katılmadı. 
     Tesislerde buz tedavisi yapılan Ogün'ün durumunun yarın kesinlik kazanacağı bildirildi. 
     Dünkü maçta 90 dakika forma giyen oyuncular 45 dakikalık koşunun ardından idmanı tamamlarken, bu grupta Rapaiç de yer aldı. Diğer oyuncular ise yarım sahada çift kale maçın ardından, depar çalışması yaptılar. Çift kale maçta Oktay ve Andersson, attıkları gollerle dikkat çekti. 
     Fenerbahçe, derbi maç hazırlıklarını yarın sabah yapacağı tek idmanla sürdürecek. 







</TEXT>
</DOC>
