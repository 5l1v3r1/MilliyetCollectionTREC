<DOC>
<DOCNO> 13320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur02.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Şafak Gazetesi'ne, Hüsamettin Özkan'a hakaretten dava açıldı 
</HEADLINE>
<TEXT>

     Ankara Cumhuriyet Başsavcılığı, yayınladıkları haberlerde Devlet Bakanı ve Başbakan Yardımcısı Hüsamettin Özkan'ın kişilik haklarına hakaret edildiği gerekçesiyle Yeni Şafak Gazetesi aleyhinde dava açtı. Gazetenin Sorumlu Yazı İşleri Müdürü Ali Toker ve muhabir Murat Kelkitoğlu'nun 8'er yıla kadar hapisleri istendi. 
     Cumhuriyet Savcısı Levent Tacer tarafından hazırlanan iddianamede, müşteki Özkan'ın avukatlarının, Yeni Şafak Gazetesi'nin 4-6 Şubat 2001 tarihli sayılarında yayınlanan haberlerde, ''ETİ-BAKAN'' manşeti ile Özkan'ın, Etibank dosyalarını geciktirmek için bankacılık üst kuruluna baskı yaptığını iddia ettiklerini belirterek şikayetçi oldukları kaydedildi. 
     İddianamede, Özkan'ın avukatlarının, yine aynı gazetenin ''Özkan köşeye sıkıştı'' başlıklı haberinde Hüsamettin Özkan'ın isminin ''Kasırga operasyonu''nda sık sık gündeme gelmesi nedeniyle hakkında DGM savcılığı ve Devlet Denetleme Kurulu'nca soruşturma başlatıldığı iddialarına yer verdiği ve bu suretle kasıtlı olarak gerçek dışı haberlerle Özkan'ın kişilik haklarına saldırıda bulunduğunu ifade ettikleri bildirildi. 
     Yapılan incelemede, yayımlanan haberle, Başbakan Yardımcısı olarak görev yapan müştekinin siyasi hayatının yıpratıldığı görüşüne varıldığı ifade edilen iddianamede, sanıklar Gazetenin Sorumlu Yazı İşleri Müdürü Ali Toker ve muhabir Murat Kelkitoğlu'nun, Türk Ceza Kanunu'nun ''hakaret'' başlıklı 480. ve ''cezayı artıran haller'' hükmünü içeren 273. maddeleri uyarınca 10 ay 15'er günden 8'er yıla kadar hapisleri istendi. 




</TEXT>
</DOC>
