<DOC>
<DOCNO> 49278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/soneko08.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK sakat personel alacak 
</HEADLINE>
<TEXT>

     SSK Başkanlığı, boş bulunan memur kadrolarına sınavla 775 sakat personel alacak. 
     Konuya ilişkin Başbakanlık Devlet Personel Başkanlığı'nın ilanı, Resmi Gazete'nin bugünkü sayısında yayımlandı. 
     Buna göre, SSK, sakatlık oranı en az yüzde 40 olan, en az iki yıllık yüksekokul, ticaret meslek lisesi, ve ilköğretim ortaokul 
     mezunları arasında yapılacak sınavla 657 sayılı Devlet Memurları Kanunu'na göre memur, daktilograf ve hizmetli unvanlarında toplam 775 sakat personel alımı yapacak. Sınava katılacak adaylarda, başvuru tarihi itibariyle 30 yaşından gün almamış olmak şartı aranırken, adaylar, sınavı kazanmaları halinde sınav için başvurdukları ildeki birimlere atanacak. Sınava katılmak isteyen adaylar, 5 Kasım-26 Kasım tarihleri arasında, Ankara, İstanbul ve İzmir illerinde Sağlık İşleri Müdürlüklerine, Afyon, Trabzon, Şanlıurfa, Karaman, Karabük, Yalova, Artvin, Bilecik, Çankırı, Hakkari ve Aksaray illerinde Sigorta İl Müdürlüklerine, Adana, Amasya, Antalya, Aydın, Balıkesir, Bitlis, Bolu, Burdur, Bursa, Çanakkale, Çorum, Denizli, Diyarbakır, Edirne, Elazığ, Erzurum, Eskişehir, Gaziantep, Giresun, Antakya, Isparta, İçel, Kastamonu, Kayseri, Kırklareli, Kırşehir, Kocaeli, Konya, Kütahya, Malatya, Manisa, Kahramanmaraş, Mardin, Muğla, Nevşehir, Niğde, Ordu, Rize, Sakarya, Samsun, Sinop, Siirt, Sivas, Tekirdağ, Tokat, Uşak, Van, Zonguldak, Batman ve Düzce illerinde Hastane Baştabipliklerine başvuruda bulunabilecekler. SSK'nın açacağı sınava ilişkin diğer bilgiler için ilgili kuruma müracaat edilmesi gerekiyor. 
     






</TEXT>
</DOC>
