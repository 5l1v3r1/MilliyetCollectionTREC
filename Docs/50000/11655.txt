<DOC>
<DOCNO> 11655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sondun04.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York nüfus artışında rekor kırdı, belediye başkanının yüzü güldü 
</HEADLINE>
<TEXT>

     ABD'de geçen yıl yapılan nüfus sayımı, New York'un nüfusunun yüzde 9.4 arttığını ve 8 milyonun üzerine çıkarak rekor kırdığını ortaya koydu. 
     Resmi rakamlar, kent nüfusunun 8 milyon 8 bin 278 olduğunu gösterirken, eklenen 700 bin kişinin Güney Amerika ve Asya ülkeleri kökenli olduğunu ortaya çıkardı. 
     New York'un nüfusu, bundan önce en fazla 1970 yılında 7.9 milyon kişi olmuştu. 
     ''Nüfus artışının harika bir şey olduğunu'' ifade eden New York Belediye Başkanı Rudolph Giuliani, artış sayesinde kamu gelirlerinin artacağını, insani yardımlar ve çocuklara yönelik destek harcamalarına daha fazla fon ayrılabileceğini ifade etti. Belediye Başkanı, artışın New York kenti ve eyaletinin Kongre'de temsil edilme oranını da olumlu etkileyeceğini sözlerine ekledi. 
     2000 yılı sayım sonuçları ABD'de yasama bölgelerinin yeniden düzenlenmesi amacıyla da kullanılacak. Ayrıca nüfusa bağlı olarak yerel yönetimler, federal bütçeden milyarlarca dolara varan yardımlar alacak. 




</TEXT>
</DOC>
