<DOC>
<DOCNO> 45242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun25.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de ABD'ye tepki giderek artıyor......Şaron neden patladı 
</HEADLINE>
<TEXT>

     İsrail'de ABD'ye duyulan tepki giderek artıyor. Washington'un anti-terör koalisyonuna Arap ülkelerini dahil etmek için ''kendi sırtlarından taviz verdiğine'' inanan İsrailliler, bir zamanlar ''en iyi dostumuz'' diye niteledikleri ABD tarafından ''ihanete uğradıklarını'' düşünüyorlar. 
     İsraillilere göre, ABD'nin İsrail'i Arap ülkelerinin tepkisini çekmemek için koalisyona davet etmemesi, Filistin sorununu terör saldırılarına karşın kuvvet kullanmadan çözmesi için ağır baskı altında tutması, son olarak ABD Başkanı George Bush'un ''bir Filistin devletinden yana olduğunu'' açıklaması ve Savunma Bakanı Donald Rumsfeld'ın bütün ısrarlara rağmen İsrail'i ziyaret etmeyi reddetmesi, ''bu ihanetin açık kanıtları.'' 
     
     'Şaron ABD'ye siyasi savaş ilan etti' 
     İsrail Başbakanı Ariel Şaron dün akşam, ''Bizi 1938'de Avrupa'nın Çekoslavakya'yı yaptığı gibi kurban etmeyin. Arapları bizim sırtımızdan memnun etmeye çalışmayın'' sözleriyle İsraillilerin duygularına tercüman oldu. 
     ''Şaron patladı'' yorumunu yapan İsrail basını, ilk kez ABD'yi açıkça eleştiren Başbakan'ın sözlerini, ''Şaron ABD'ye siyasi savaş ilan etti'' şeklinde değerlendirdi. 
     Washington'un Filistin sorununun çözümü için yaptığı baskıdan memnun olan sol kesim ise Şaron'un sözlerini şiddetle eleştirdi. 
     Meretz Lideri Yossi Sarid ''Tarihi bir hata, talihsiz bir demeç. 
     İsteri ve acz ifadesi. ABD'ye büyük hakaret. Şaron özür dilemeli'' dedi. Şiniu Partisi Lideri Tony Lapid de ''Şaron tarihi çarpıtıyor. Ne karşımızda Hitler var ne de 1938'deki Çekoslavakya gibi zayıfız'' diye konuştu. 
     Sağ kesim ise Şaron'a destek verdi. Ma'ariv gazetesinde yayınlanan ''Rüzgar Arafat'tan Yana'' başlıklı yorumda, Bush'un Filistin devletini destekleyen sözleriyle Filistin lideri Yaser Arafat'a, ''karaya oturan intifadayı sakin bir limana sokma olanağı verdiği'' ifade edildi. 
     Yorumda, Washington'un BM Genel Kurulu'nda Filistin devletine destek veren bir barış planını açıklayacağının ortaya çıkmasının, ''İsraillilerin burnunun dibinde Suudilerle ABD arasında yapılan gizli pazarlığı da gözler önüne serdiği'' belirtildi. 
     
     Washington şaşkın 
     Washington'da ise Şaron'un ''patlamasının'' büyük hayret uyandırdığı belirtiliyor. 
     İsrail basınına göre, ABD Dışişleri Bakanı Colin Powell, konuşmasından hemen sonra Şaron'u telefonla arayarak, dün Karadeniz'de düşen uçakta ve Afula'daki terör saldırısında ölen İsrailliler için başsağlığı diledi. 
     Şaron'un konuşmasına hiç değinmeyen Powell, ''ABD her zaman İsrail'in yanındadır ve güvenliğinin garantisidir'' dedi. 
     Ancak Powell'ın bu güvencesine rağmen Şaron'un konuşmasındaki ''Bundan sonra sadece kendimize güvenebiliriz'' sözleri doğrultusunda, İsrail Ordusu birkaç saat sonra El Halil'de sert bir operasyona girişti. 
     Operasyonda az 5 Filistinli öldü, yüzlercesi yaralandı. Ordunun kendisini ateşkes anlaşmasıyla bağlı saymadığı ve daha da sert önlemler almaya yöneleceği belirtiliyor. 
     
     Şaron neden patladı 
     Washinton'un ''itidal'' baskısı ile ordunun ''bırak savaşalım'' baskısı arasında sıkışan Şaron'un, son derece zor bir durumda olduğu belirtiliyor. 
     ABD'ye hayır diyemediği için Dışişleri Bakanı Şimon Peres'e Arafat ile görüşmesi için izin veren, ancak bu nedenle ordu ve aşırı sağcılar tarafından ''hırpalanan'' Şaron, sol kesimin de ''Ordunun iplerini artık elinde tutamıyor. Burada emirleri kim veriyor '' eleştirilerine hedef oluyor. 
     Arafat ile Peres arasında varılan ateşkes anlaşmasının yürümemesi Şaron'u daha da zorluyor. Gözlemciler, İsrail'de ABD'ye duyulan tepki ve durmayan terör saldırılarının orduyu ve aşırı sağı güçlendirdiğini, Şaron'un dün akşamki sözleriyle ABD'ye ve sol kesime ''Bu kadar üzerime gelmeyin'' uyarısında bulunduğu değerlendirmesini yapıyorlar. 
     






</TEXT>
</DOC>
