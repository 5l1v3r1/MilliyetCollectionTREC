<DOC>
<DOCNO> 48621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo13.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe seyircisini arıyor 
</HEADLINE>
<TEXT>

     Avrupa Şampiyonlar Ligi'nde çok başarısız bir performans sergileyen ve ilk 5 maçta puanı bulunmayan tek takım olan Fenerbahçe, seyircisini arıyor. 
     Ligde şampiyon olduğu 2000-2001 sezonunda dolu tribünlere oynayan ve son 2 haftada inşaatı biten Kenan Evren Lisesi tarafındaki açık tribüne de taraftar alınınca, 42 bin kişiyi statta toplayan sarı-lacivertlilerin, bu sezon oynanan kötü futbol ve alınan başarısız sonuçlar nedeniyle seyirci sayısında geçen sezona oranla azalma görülüyor. 
     Bu sezon maraton tribününün inşatı nedeniyle stadın kapasitesi 32 bine düşerken, Fenerbahçe hiçbir maçta stadı doldurmayı başaramadı. 
     Sarı-lacivertli taraftarlar, Galatasaray'ın son yıllardaki başarılarının ardından kendi takımlarından bu sezon Avrupa'da başarı beklerken, Glasgow Rangers ile İstanbul'da yapılan ön eleme maçını 18 bin kişi izledi. 
     Glasgow Rangers'ı eleyerek Avrupa Şampiyonlar Ligi'ne kalan Fenerbahçe'nin ligdeki ilk maçı olan İstanbul'daki FC Barcelona maçında taraftarlar takımlarını yalnız bırakmazken, karşılaşmada 23 bin 350 kişi tribünde yerini aldı. Fenerbahçe, bu maçta bu sezonki en fazla seyirci sayısına ulaştı. Ancak, bu maçtan sonra arka arkaya alınan kötü sonuçlar nedeniyle maçlara olan ilgi azalırken, Olympique Lyon ve TSV Bayer 04 Leverkusen karşılaşmalarında seyirci sayısı yarı yarıya düştü. Özellikle dünkü maçta biletlerde de indirim yapılmasına karşın sarı-lacivertliler, 9 bin 800 kişiyle bu sezonun en az seyircili karşılaşmasını oynadı. 
     Fenerbahçe'nin ligde yaptığı maçlara da sarı-lacivertli taraftarlar ilgi göstermezken, son 2 maçta bilet fiyatlarında yapılan indirimlerin ardından bir artış gözlendi. 
     Ligde ilk haftada Samsunspor karşısında beklediği ilgiyi bulamayan sarı-lacivertli kulübün yönetimi, Ankaragücü ve özellikle Yimpaş Yozgatspor maçlarında tribünlerin dolmaması üzerine bilet fiyatlarında indirim yaptı. 
     İndirimin ardından Denizlispor maçında seyirci sayısı artarken, ligdeki son Antalyaspor maçını da Avrupa Şampiyonlar Ligi'ndeki kötü sonuçların ardından beklenenin üzerinde taraftar izledi. 
     






</TEXT>
</DOC>
