<DOC>
<DOCNO> 6747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur15.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Aysun Kayacı ifade verdi 
</HEADLINE>
<TEXT>

     Manken Aysun Kayacı, Dolmabahçe Sarayı'nda bir sergide mankenlik yaparken soyunma odasındaki çantasından cep telefonunun çalınmasıyla ilgili ifade verdi. 
     Kayacı, İstanbul Adalet Sarayı'na, Galatasaraylı futbolcu Emre Aşık ile geldi. 
     Aysun Kayacı, cep telefonunun çalınmasına ilişkin, tutuksuz sanık Özgür Kayer'in 6 aya kadar hapis cezası istemiyle yargılandığı davanın yarınki duruşmasına mazereti nedeniyle katılamayacağı için bugün ifade vermek üzere, İstanbul 4. Sulh Ceza Mahkemesi'ne gitti. 
     Kayacı ifadesinde, Dolmabahçe Sarayı'ndaki bir sergide mankenlik yaptığı sırada özel eşyasını ve cep telefonunu soyunma odasında bıraktığını anlatarak, şöyle dedi 
     'Ancak odanın kapısı kilitli değildi. Odama döndüğümde cep telefonumun çanta içerisinde olmadığını fark ettim. Ancak daha sonra polisler tarafından bulundu ve bana iade edildi. Cep telefonunun değeri, suç tarihinde 300 milyon liraydı. Ben, sanıktan şikayetçi ve davacı değilim.'' Aysun Kayacı, ifadesini verdikten sonra adliyeden ayrıldı. 




</TEXT>
</DOC>
