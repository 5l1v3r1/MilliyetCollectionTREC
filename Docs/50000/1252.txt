<DOC>
<DOCNO> 1252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur27.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "İrticacılar Marmara Üniversitesi'ni üs yapmak istiyor" 
</HEADLINE>
<TEXT>

     İstanbul Valisi Erol Çakır, Marmara Üniversitesi MÜ İlahiyat Fakültesi Dekanı Prof. Dr. Zekeriya Beyaz'ı bıçaklayan saldırganın yakalandığını bildirdi. 
     Vali Çakır, bıçaklı saldırı sonucu yaralanan Prof. Dr. Zekeriya Beyaz'ı, Koşuyolu Polis Hastanesi'nde ziyaret etti. Erol Çakır, hastaneden ayrılmadan önce gazetecilere yaptığı açıklamada, Prof. Dr. Beyaz'ın, devletin kurallarını öğrencilerine anlattığını ve yaptığı görev dolayısıyla bu saldırıya uğradığını söyledi. 
     Vali Çakır, ''Bu saldırılar, Türkiye'nin yöneldiği çağdaşlık doğrultusundaki çabalarına engel olacak saldırılar değildir. Türkiye aydınlık yolunda yürümeye devam edecektir. Marmara Üniversitesi, irticai kesimin üs olarak kullanmak istediği bir yerdir. Bu çabalar en kısa sürede sona erdirilecektir'' dedi. 
     Saldırganın yakalandığını bildiren Vali Erol Çakır, ancak konuyla ilgili ayrıntılı bilgi vermedi. 
     
     



</TEXT>
</DOC>
