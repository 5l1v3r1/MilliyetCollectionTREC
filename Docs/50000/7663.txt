<DOC>
<DOCNO> 7663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/spo02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER’DEN JET TARİFE 
</HEADLINE>
<TEXT>

Siirt deplasmanında kasırga gibi esti, üç puanı dört golle cebe indirdi 
     Fenerbahçe, uzun süredir yaşadığı deplasman korkusunu, karşısında dirençsiz bir rakip bulunca giderdi. Sarı - Lacivertliler, temposu vasatı geçmeyen karşılaşmada sadece bir pozisyon verdiği Siirt Jetpaspor önünde oyunu istediği gibi yönlendirdi, yönetti ve erken bulduğu gollerle sahadan rahat bir galibiyet alarak ayrıldı. 
     Sarı - Lacivertliler, Beşiktaş derbisi öncesi Siirt’te sahaya sürdüğü beş oyuncunun sarı kart görme riski varken, bu tür bir yaradan da kurtuldu. Averajını da düzelten Fenerbahçe ligin ilk deplasmanında Kocaelispor karşısında elde ettiği galibiyeti aynı gol sayısıyla tekrarladı. 
     
DAKİKALAR      6. dakikada Abdullah’ın önüne uzattığı topa çok sert bir vuruş yapan Ogün meşin yuvarlağı auta attı. 
     15. dakikada orta alanda Ogün savunmanın arasına sarkan Revivo’yu gördü. İsrailli futbolcu yaklaşık 25 metre topu sürdü. Kaleci Zoran’ı da çalımladı ve sol ayağıyla topu filelere gönderdi 0 - 1 
     17. dakikada Rapajic’in uzattığı topla Siirt ceza sahasının içinde buluşan Revivo sol çaprazdan plase bir vuruşla farkı ikiye çıkardı 0 - 2 
     42. dakikada Rapajic, kaleci ile karşı karşıya kaldı. Ancak kötü bir vuruşla takımını bir golden etti. 
     48. dakikada Rapajic savunmanın arkasına doğru hareketlenen Serhat’ı topla buluşturdu. Genç futbolcu ileri çıkan kaleci Zoran’ın üstünden üçüncü golü attı 0 - 3 
     58. dakikada Atilla’nın 20 metreden attığı şut direğin dibinden auta gitti. 
     74. dakikada Ogün topla buluştu ve sağ taraftan korner çizgisine kadar indi. Ortasına altı pas içinde beklenen Serhat dokundu 0 - 4 
     80. dakikada Alic’n şutu yan direkten geri geldi. 
     87. dakikada Ali Güneş’in ceza sahası içinde Hanke’ye müdahalesine Siirtliler penaltı itirazında bulundu. Ancak hakem oyunu devam ettirdi. 
     
BALİC Destek bulduMEHMET ÇİFTÇİ 
     REAL Madrid Genel Direktörü Jorge Valdano, Fenerbahçe’de sorunlu günler geçiren Balic’e sahip çıktı. Valdano, Balic’in çok kaliteli oyuncu olduğunu, Fenerbahçe’ye kendisinin ısrarı üzerine verdiklerini söyledi. İspanyol yönetici, Balic’in özel hayatına hiçbir zaman karışmadıklarını, profesyonel futbolcuların diğer insanlar gibi gece dışarıya çıkmasına, eğlenmeye hakları olduğunu ifade etti 
     VALDANO, İstanbul’daki gelişmeleri dikkatle izlediklerini belirtti. Realli yönetici "Balic özel bir futbolcudur. Sezon bitiminde Madrid’e dönecektir. Kendisinin sakat olmamasına rağmen forma bulamadığını duyduk. Basında çıkan agresif hareketleri bize göre onun özel yaşantısına gereken saygının gösterilmemesinden kaynaklanmakta. Bunu herkes bilsin, Balic, Real Madridli’dir" dedi. 
     


 SPOR 

























</TEXT>
</DOC>
