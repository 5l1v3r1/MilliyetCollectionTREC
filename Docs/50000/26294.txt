<DOC>
<DOCNO> 26294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo22.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Başkanı Doğan "Beşiktaş Hakan ve Erhan'ı istedi" 
</HEADLINE>
<TEXT>

     Gaziantepspor Kulübü Başkanı Celal Doğan, Beşiktaş'ın, Hakan ve Erhan'ı istediğini söyledi. 
     Beşiktaş Kulübü Yönetim Kurulu üyeleri, Gaziantepspor Kulübü Tesisleri'ndeki inceleme gezisinin ardından, Üçüncü Lig'de mücadele eden GASKİ Spor Kulübü'nün tesislerinde Gaziantepspor Kulübü yöneticileriyle yemek yedi. 
     Gaziantepspor Kulübü Başkanı Doğan, yemek sonrasında gazetecilerin sorularını yanıtladı. Hakan'a 3 milyon dolar, Erhan'a ise 1.5 trilyon lira değer belirlediklerini kaydeden Doğan, ''Talebimiz bu. Takas konusuna sıcak bakmıyoruz. Takasa değil, paraya bakıyoruz'' dedi. Beşiktaş Kulübü Yönetim Kurulu üyelerinin Gaziantepspor Tesisleri'ni gezdiklerini belirten Doğan, ''Diğer kulüplerle olduğu gibi, Beşiktaş ile de dostluğumuz var. Beşiktaş Kulübü yönetimi, Hakan ve Erhan'ı istedi. Karşılığında futbolcu ve para önerebileceklerini ifade ettiler. Öneriyi değerlendirip, 1-2 gün içinde yanıt vereceğiz'' diye konuştu. 
     Hakan ile Fenerbahçe'nin de ilgilendiğini ve Fenerbahçe Kulübü Başkanı Aziz Yıldırım'ın kendisini bu konuda aradığını hatırlatan Doğan, o talebi de değerlendireceklerine dikkati çekti. Doğan'dan sonra gazetecilerin sorularını yanıtlayan Beşiktaş Kulübü Başkanı Serdar Bilgili ise dostluk ziyareti için geldiklerini ve yönetim kurulunu Gaziantep'te toplayacaklarını bildirdi. ''Gaziantepspor çok güzel tesislere sahip. Başarısının bir nedeni de bu. Altyapısı çok iyi. Güçlü kadrosu var. Hatta, Gaziantepspor'un tesisleri Beşiktaş'ta bile yok'' diyen Bilgili, UEFA Kupası'nda mücadele edecek olan Gaziantepspor'un futbolcu talep etmesi durumunda, her türlü desteğe hazır olduklarını kaydetti. Bu arada Beşiktaş'ın talep ettiği 2 futbolcuya karşılık, Fazlı, Ahmet ve Ayhan'ı önerdiği öğrenildi. 
     







</TEXT>
</DOC>
