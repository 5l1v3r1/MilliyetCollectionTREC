<DOC>
<DOCNO> 43428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko12.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörizmin para kaynakları AB'nin gündeminde... 
</HEADLINE>
<TEXT>

     AB üyesi 15 ülkenin ekonomi ve maliye bakanlarından oluşan Konsey ECOFIN toplantısı, Belçika'nın Liege kentinde, olağanüstü güvenlik önlemleri çerçevesinde, bu akşam başlayacak. 
     Bakanlar, iki gün sürecek olan ECOFIN toplantılarının ilk bölümünde, ABD'de yaşanan terör olaylarının AB ekonomisine etkileri ve terörizmin para kaynakları konusunu ele alarak bir görüş de belirleyecekler. Bu görüş, bu akşam, Brüksel'de, olağanüstü AB zirvesi kapsamında bir araya gelecek olan devlet ve hükümet başkanlarına iletilecek. 
     AB üyesi ülkelerin merkez bankalarının yöneticilerinin de katılacağı toplantıda, terör örgütlerinin finans kaynaklarının kontroluna ve bu örgütlerin kara para aklama girişimlerine ilişkin olarak yapılması gerekenler de ele alınacak. , 
     Bakanlar, ''terör örgütlerinin, eylemleri ile borsaları etkilemeleri ve bu yöntemle gelir sağlamaları'' olasılığı üzerinde de durarak, alınması gereken önlemleri tartışacaklar. ECOFIN, 11 Eylül'den sonra AB ülkelerinin büyüme hızındaki düşüş ve ekonomik kriz sinyallerini de analiz edecek. Bu yıl yüzde 2'lik bir büyüme oranı ortalaması bekleyen AB'li bakanlar, bu oranda düşüş olması olasılığını ''spekülasyon'' olarak nitelendirdiler. AB ekonomi ve maliye bakanları, ABD'deki terör olaylarının, hava taşımacılık, sigorta ve enerji sektörlerine olumsuz yansımalarını da değerlendirecek ve bazı ''önlemler'' üzerinde çalışacaklar. Liege'de, ECOFIN sırasında, küreselleşme karşıtlarının ve çeşitli sivil toplum örgütlerinin gösteriler düzenleyecekleri, 10 ila 20 bin kişinin bu harekete katılacağı bildirildi. 
     Güvenlik birimleri, olağanüstü önlemler alındığını açıkladılar. 







</TEXT>
</DOC>
