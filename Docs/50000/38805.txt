<DOC>
<DOCNO> 38805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo13.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Ve Berlusconi, Terim'e baskıda'' 
</HEADLINE>
<TEXT>

     AC Milan takımının golcü futbolcusu Filippo Inzaghi, sezon sonunda şampiyonluğu kazanan tarafın AC Milan olacağını savundu. 
     Tutto Sport Gazetesi'ne bir demeç veren Filippo Inzaghi, geçen sezonun şampiyonu AS Roma'yı şampiyonluk yarışında önde gözüken ilk takım olarak göstererek, ''Daha sonra biz ve Juventus var. Inter bunlardan sonra geliyor. Ama göreceksiniz sezon sonunda şampiyonluğu Milan kazanacak'' dedi. 
     Teknik direktörlüğünü Fatih Terim'in yaptığı kırmızı-siyahlı kadroda çok yüksek düzeyde futbolcuların bulunduğunu kaydeden 28 yaşındaki Inzaghi, İtalya Birinci Futbol Ligi'nde Shevchenko'dan daha iyi forvet oyuncusu olmadığını öne sürdü. 
     İtalya'da ''Pippo'' lakaplı futbolcu, oynayacakları futbolla kısa zamanda eleştirilere yanıt vereceklerini ve taraftarların güvenini kazanacaklarını bildirdi. 
     Tutto Sport Gazetesi'nde yer alan ''Ve Berlusconi, Terim'e baskıda'' başlıklı diğer bir haberde ise İtalya Başbakanı ve AC Milan Kulübü Başkanı Silvio Berlusconi'nin, ''Terim, herkesin beklediği gibi başarılı teknik direktör olduğunu göstermek zorundadır'' dediği ileri sürüldü. 
     Haberde, AC Milan'ın teknik direktör Terim'in isteği doğrultusunda yaptığı rekor transferler yaklaşık 150 milyon dolar sonunda Berlusconi'nin Terim'in çalışmasının sonuçlarını görmek istediği kaydedildi. 
     Bu arada teknik direktör Terim'in, dün yapılan antrenman sırasında genç takımla yapılan maçta savunmada 90 dakika Chamot'a yer vermesi ''süpriz'' olarak değerlendirildi. 
     AC Milan'ın transfer listesinde bulunan ve İngiliz Tottenham Hotspur'a gitmesi beklenen 32 yaşındaki Jose Antonio Chamot'un, Terim'in kuracağı savunma kurgusunda yer alabileceği belirtildi. Basında yapılan yorumlarda, Terim'in savunmada kaynaklanan sorunları Chamot ile çözebileceği söyleniyor. 







</TEXT>
</DOC>
