<DOC>
<DOCNO> 31561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur14.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Üniversitesi Rektörü YÖK'e bayrak açtı... 
</HEADLINE>
<TEXT>

     Boğaziçi Üniversitesi Rektörü Prof. Dr. Sabih Tansal, Yüksek Öğretim Kurumu'nun vakıf üniversitelerine yapacağı 12 trilyon liralık yardımla ilgili olarak, ''Devlet üniversitelerine söz verildiği halde böyle bir yardımın öncelikle vakıf üniversitelerine yapılması bizi hayal kırıklığına uğrattı'' dedi. 
     Prof. Dr. Tansal, üniversitenin Kültür Merkezi'nde yaptığı basın toplantısında, çok güçlü temel bilgilere dayanan bir eğitim felsefesine sahip olduklarını ve bunu geniş bir alanda derslere yayarak, öğrencilerin öğrenmelerini sağlamaya çalıştıklarını anlattı. 
     Hayal güçlerini sınırlamadıkları öğrencilerinin yeniliklere açık olduğunu kaydeden Prof. Dr. Tansal, ''Bizim gündemimizdeki en önemli madde kalite. Üniversitemiz verdiği eğitimle en kalitelisini, en üstününü, uluslararası standartlara en uygununu vermeye çalışıyor'' diye konuştu. 
     Üniversitenin tarihi hakkında da bilgi veren Prof. Dr. Tansal, Robert Koleji'nden gelen zengin akademik kültürü ve geleneği muhafaza ederek, en kısa zamanda, en iyi olma yolunda ilerlediklerini ifade etti. 
     Prof. Dr. Tansal, kendilerinden bugüne kadar sadece 11 öğretim üyesinin vakıf üniversitelerine gittiğini, bunun da kurumlaşmanın önemini ortaya çıkardığını anlattı. 
     30 bine yakın mezunlarının Türkiye'nin önde gelen kuruluşlarında saygın konumlarda bulunduklarını bildiren Prof. Dr. Tansal, sadece devlet bütçesinden değil, vakıf ve mezunların destekleriyle hizmetlerini sürdürdüklerine işaret etti. 
     Prof. Dr. Tansal, YÖK'ün, vakıf üniversitelerine yapacağı 12 trilyon liralık yardımla ilgili olarak da, şunları kaydetti 
     ''Bu paranın 7 trilyonu Bilkent, 3 trilyonu da Başkent Üniversitesi'ne gidiyor. Bunlar bu paralarla devlet üniversiteleriyle rekabet ediyorlar. BÜ'nün bütçesi geçen sene başında 13 trilyon lira civarındaydı. Maaşları çıkardığımızda harcamamız için gereken miktar 7 trilyon lira değildir. Vakıf üniversiteleri hiçbir denetim olmadan bu parayı harcamaktadırlar. Devlet üniversitelerine söz verildiği halde böyle bir yardımın öncelikle onlara yapılması bizi hayal kırıklığına uğrattı.'' 
     
     
     






</TEXT>
</DOC>
