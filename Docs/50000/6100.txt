<DOC>
<DOCNO> 6100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun10.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Günah Adası’nı 17 milyon kişi izliyor 
</HEADLINE>
<TEXT>

     FOX televizyonu tarafından yayınlanan "Günah Adası" adlı yarışma programının, çoğu genç 17.1 milyon kişi tarafından izlendiği bildirildi. 
     Programın, ABD’deki her 16 evden 11.1’inde izlendiği belirtildi. 
     FOX kanalı, programın gördüğü ilgi üzerine 6 bölüm olarak planlanan yarışmayı bir hafta daha uzatma ve 7 haftaya çıkarma kararı aldı. Buna göre, programın son bölümü 28 Şubat Çarşamba gecesi yayınlanacak. 
     Son programda, yarışmaya çift olarak katılan 3 genç kız ve 3 erkek, bekar kız ve erkeklerle geçirdikleri 2 haftanın ardından biraraya gelecek ve ilişkileri konusunda "tamam mı, devam mı " sorusuna yanıt arayacak. 
     Programın dün akşam yayınlanan bölümünde, tek Türk yarışmacı "Kaya" ile Megan adlı bekar kız arasında ciddi bir yakınlaşma gözlendi. Megan’ı beğenen diğer yarışmacı Andy ile bu yüzden arası açılan "Kaya", "final gecesi" buluşacağı kızı seçerken, tercihini Megan lehinde kullanmadı. 
     Bu arada, bekar kızlar arasında yapılan oylamada, 3 erkek yarışmacıdan Billy "en beğenilen erkek", bekar erkekler arasında yapılan oylamada ise Shannon "en beğenilen kız" seçildi. Öte yandan, her 3 erkek yarışmacı ile de "çıkan" Megan adlı kız, hiçbir yarışmacının kendisini "final gecesi" için eş olarak seçmemesi üzerine gözleri yaşlı olarak yarışmanın yapıldığı adadan ayrılmak zorunda kaldı. 
     Megan, yaptığı açıklamada, "erkek yarışmacıların, haklarında çok sey bildiği için kendisini seçmedikleri" suçlamasında bulundu, ancak neler bildiği konusuna açıklık getirmedi. Megan, "her şeye rağmen Kaya’nın beni tercih etmesini isterdim" dedi. 
     




</TEXT>
</DOC>
