<DOC>
<DOCNO> 14012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/guncel/gun08.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay parasıyla hacı olunur mu 
</HEADLINE>
<TEXT>

ÇAPRAZ ATEŞ 
     ÖMER ERBİL 

     Kızılay’ın bu yıl düzenlediği hac gezisine bazı şaibelerin karışması vatandaşların hayır amacıyla verdiği bağışlarla ayakta duran "Kızılay’ın parasıyla hacı olunur mu" tartışmalarına neden oldu. Konunun uzmanlarıyla yardım amaçlı paralarla hacca gidilip gidilmeyeceğini değerlendirdik. İşte uzmanların görüşleri 
     
     Prof. Dr. Hayrettin Karaman İlahiyatçı 
Helal paraysa kabul olur      Helal parayla hacca gidilirse kabul olur. Hakkınız olmayan parayla giderseniz haccınız kabul olmayacağına dair hadis var. Uyuşturucu parasıyla hac yapılsa, bu hac ibadeti kabul olmaz. Kızılay size bir para veriyorsa, bu parayı Kızılay verdi diye hac yapılmasında bir sakınca olmaz. 
     
     Prof. Dr. Salih Tuğ İlahiyatçı 
Zengin insana farz      3 - 4 bin dolar para sana yardım için verilmiş. Aslında o paraya ihtiyacın var. Çoluk çocuğun aç ama o parayı hac yolunda harcıyorsan bu yanlıştır. Fakirin haccı mecburi değil. Zaruret içindeki kişinin hacca gitmesi Allah’ın istemediği bir şey. O paranın mülkiyet hakkını yerinde kullanmamış oluyor. Hac zengin insanlara farz kılınmıştır. Bunu kurumlar olarak düşündüğümüzde, hayır kurumlarına verilen paralar şahısların değildir. Hayır kurumunun parası var, birazını alıp hacca gidelim. Böyle bir şey olamaz. Emanet edilen paraya ihanettir. Hayır kurumu tüzüğündeki maddelere göre parayı harcamak zorunda. Kızılay hayır müessesesidir. Tüzüğünde hacca gidenlere yardım diye bir madde olduğunu sanmıyorum. Burada çalışanların o paraları istedikleri gibi harcama yetkileri yoktur. 
     
     Tayyar Altıkulaç Diyanet Eşleri eski Başk. 
Kaynağı önemli değil      Haccın kabul olması konusunda paranın nereden sağlandığı önemli değil. Hiç para ödemez gider, biri elinden tutar gider. Önemli olan oradaki vazifeyi yapmış olmasıdır. Kaynağı meşru yoldan kazanılmışsa haccı kabul olur. Kızılay parası ile gidildi diye bir sakınca doğmaz. Ancak hac yolunda vurgun yapanın hacılığından söz edilemez. Faziletli, namuslu insanların döküldüğü yolda siz soygun yapıyorsanız o hacılık makbul olmaz. 
     
     Necati Tayyar Taş istanbul Müftüsü 
Hem iş hem hac olabilir      Kızılay görevlileri hizmet için hacca gider bunda bir sakınca yoktur. İş görüşmesi için Mekke - Medine’ye giden kişi hem işlerini yapar hem de hacı olur. Giden doktorlar, hemşireler yaptıkları görev karşılığı paralarını alırlar. Bununla birlikte hacı da olurlar. Yardım paraları söz konusu edilemez, çünkü hizmet var. 
     
     Prof. Dr. Zekeriya Beyaz İlahiyatçı 
Turistik gezi sayılır      Hac insanın kendi özel kazandığı parayla yapılan ibadettir. Başkasının cebinden zekat verilir mi Zekatı kendi cebinden vereceksin. Başkasının sırtından alınan paralarla hacı olunmaz. İbadetini kendi malınla yapacaksın. Kızılay’ın imkanları fakir fukaranın, felakete uğramış kimselerin hakkıdır. Bu hakkı tutup başkasının ibadet masrafı olarak harcamak günahtır, haramdır, insafsızlıktır. Böyle hacılık yapanların hacılığı kabul olmadığı gibi günaha girerler. Gönderen de giden de gaflet içindedir. Bu sadece turistik gezi yapmış olur. 
     


 GÜNCEL 


















</TEXT>
</DOC>
