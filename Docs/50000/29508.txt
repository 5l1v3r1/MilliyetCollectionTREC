<DOC>
<DOCNO> 29508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko23.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayı borçlanma programı açıklandı 
</HEADLINE>
<TEXT>

     Hazine Müsteşarlığı, Temmuz ayı borçlanma programını açıkladı. 
     Açıklamaya göre Hazine, en uzunu 8 ay vadeli olmak üzere, Temmuz'da 4 ayrı bono ihalesi düzenleyerek, en az 1.6 katrilyon liralık net satış yapmayı öngörüyor. 
     Hazine açıklamasına göre ilk ihale, 3 Temmuz Salı günü yapılacak. Söz konusu 5 ay 154 gün vadeli ihalede, minumum net 50 trilyon lira satış öngörülüyor. Temmuz ayının en uzun ihalesi, 10 Temmuz Salı günü gerçekleştirilecek. 8 ay 238 gün vadeli ihalede de asgari 500 trilyon liralık satış planlanıyor. 
     Hazine'nin 17 Temmuz Salı günü düzenleyeceği 7 ay 203 gün vadeli bono ihalesinde en az 300 trilyon lira, 24 Temmuz'da düzenleyeceği 3 ay 91 gün vadeli bono ihalesinde ise 772 trilyon liralık satış öngörülüyor. 
     Diğer taraftan 1 Ağustos valör tarihli borçlanmaya ilişkin 31 Temmuz tarihinde ihale yapılacak olup söz konusu ihaleye ilişkin detaylar ''Ağustos ayı ihale programı'' ile birlikte kamuoyuna duyurulacak. 
     İhalede tablosunda yer alan miktarlar, ihalede alınması öngörülen minumum tutarları gösteriyor. Kamu kurumlarına yapılacak ortalamadan satışlar bu miktarın dışında tutulacak. Kamu kurumlarına yapılacak satışlar hariç, Temmuz ayı içerisinde ortalama ve opsiyon satışı yapılmayacak. Temmuz ayı içersinde yapılacak ihalelerde tek fiyat sistemi uygulanacak. Yatırımcılar, ihaleye katıldıkları fiyat faiz ne olursa olsun, ihalede senet almaya hak kazandıkları takdirde, bu senetleri Hazine'ce kabul edilen en düşük fiyat en yüksek faiz üzerinden alacaklar. 24 Temmuz tarihinde yapılması programlanan 3 aylık bono ihalesinde ihraç edilmesi öngörülen net 772 trilyon liralık tutar, Temmuz ayı toplam iç borç itfa tutarının yüzde 15'ni oluşturuyor. Bu ihalede ortalama satış yapılmayacak. 
     24 Temmuz tarihinde yapılacak 3 ay vadeli bono ihalesinde oluşacak faiz, 24 Ekim tarihinde ödenecek olan 2 ve 3 yıl vadeli Devlet Tahvili kupon ödemelerine baz teşkil edecek. Bu arada 3 Temmuz tarihinde yapılacak 5 ay 154 gün vadeli Hazine Bonosu, 18 Nisan tarihinde satışı gerçekleştirilen Hazine Bonosu'nun yeniden ihracı şeklinde olacak. Aynı şekilde 10 Temmuz tarihinde ihalesi yapılacak 8 ay 238 gün vadeli Hazine Bonosu, 9 Mayıs tarihinde satışı gerçekleştirilen Hazine Bonosu'nun yeniden ihracı şeklinde teşkil edecek. Açıklamada, Temmuz'da halka arz, TAP, geri alım ihalesi yapılabileceği, bu yöntemlere karar verilmesi halinde gerekli bilgilerin kamuoyuna açıklanacağı kaydedildi. 






</TEXT>
</DOC>
