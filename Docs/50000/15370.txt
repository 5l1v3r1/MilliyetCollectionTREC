<DOC>
<DOCNO> 15370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun03.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'te erkeklere kadın futbol turnuvasını izlemek yasaklandı 
</HEADLINE>
<TEXT>

     Kuveyt'te bir üniversitenin düzenlediği kadınlar futbol turnuvasında, maçlar erkeklerin turnuvayı izlemesi yasak olduğu için kapalı salonlarda yapılacak. 
     Turnuvayı düzenleyen Kuveyt Üniversitesi'nden yapılan açıklamada, bu kararın aşırı dincilerin turnuvanın, ''Allah'ın gazabına neden olmamak'' için iptal edilmesini istemeleri üzerine hükümetin çağrısıyla alındığı belirtildi. 
     Açıklamada, turnuvanın erkeklere yasak olduğu, kapalı salonlarda oynanacak maçları kadın hakemlerin yöneteceği ve foto muhabirlerinin görev yapmayacağı kaydedildi. Turnuvaya 12 takım katılıyor. Kuveytli milletvekillerinden Valid Tabtabay, turnuvaya karşı çıkmış ve yayınladığı bildiride, ''Kuveyt'te diğer ülkelerdeki gibi genç kızların katılacağı turnuvalar düzenlenmesi kabul edilemez. Çünkü bu, erkeklerin kadın vücudu görmesini sağlar, bu da İslam tarafından yasaklanmıştir'' ifadesini kullanmıştı. Tabtabay, geçen Eylül ayında da ''çok cinsellik içerdiği ve açık saçık olduğu'' gerekçesiyle Sydney'de düzenlenen olimpiyat oyunlarının resmi televizyondan yayınlanmamasını istemişti. 




</TEXT>
</DOC>
