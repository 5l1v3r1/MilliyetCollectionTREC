<DOC>
<DOCNO> 6621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/guncel/gun04.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir çınar daha devrildi 
</HEADLINE>
<TEXT>

Spor yazarı İslam Çupi'nin acısı daha dinmeden, Nezih Demirkent'i kaybettik. Dünya Gazetesi'nin sahibi Demirkent, geçirdiği kalp krizi sonucu öldü 
     İSTANBUL Milliyet 

     Türk basının 70 yaşındaki duayeni Nezih Demirkent'in vefatı, sahibi olduğu Dünya Gazetesi ve basın dünyasında büyük üzüntü yarattı. Darıca'daki evinde dün sabaha karşı kalp krizi geçiren Demirkent, özel hemşiresinin çağırdığı doktorun müdahalesine rağmen kurtarılamadı. Dr. Sadettin Tembeci, Demirkent'in hareket ettirilmemesi veya tam teşekküllü bir ambulansın gelmesi halinde kurtarılabileceğini belirterek, şunları söyledi 
     
Yolda can verdi      "İlk mühadahaleyi arabasında yaptım. Spontan bir sorunu vardı, dolaşım yoktu. Solunum da 20 saniye sonra durdu. Hava yolunu açmaya çalıştım. Arabada hangi hastaneye götürelim tartışması yapılırken 'Hastayı kaybediyoruz en yakın polikliniğe gidelim' dedim. Ancak yapacak çok şey yoktu, ölmüştü. Poliklinikte 04.10'a kadar müdahale ettik ancak cevap alamadık." Demirkent'in eşi İstanbul Üniversitesi öğretim üyelerinden Prof. Dr. Işın Demirkent, Almanya'da bulunuyordu. 
     
"Çok önemli bir adamdı"      Dünya Gazetesi çalışanları, Demirkent'in ardından gözyaşları içinde çalışmalarını sürdürdüler. Demirkent'in her sabah katıldığı yazı işleri toplantısında sandalyesi boş kaldı. Genel Yayın Yönetmeni Osman Arolat, Demirkent'in muhabirlikten, gazete sahipliğine kadar yükseldiğini belirterek, "Türk basınının bugünkü yapısının önemli unsurlarından biriydi. Bu nedenle onunla birlikte çok önemli bir sayfa kapandı" dedi. 
     
Yarım asra damga vurdu      İstanbul'da 1930’da doğan Demirkent, İ.Ü. Hukuk Fakültesi'nde mezun olduktan sonra gazetecilik mesleğine 1950 yılında Son Saat Gazetesi'nde başladı. Çeşitli gazetelerde yazıişleri müdürlüğü ve yayın yönetmenliği yapan Demirkent, 1970 - 1981 yılları arasında Hürriyet Gazetesi Genel Yayın Yönetmenliği görevinde bulundu. 
     
Cemiyet başkanlığı yaptı      Daha sonra Dünya Gazetesi'ni çıkaran Demirkent, Türkiye Gazeteciler Cemiyeti Başkanlığı, Basın Senatosu Başkanlığı, Gazete Sahipleri Birliği Başkanlığı görevlerinde bulundu. Üç kitabı bulunan Demirkent, medya eleştirileri yazıyordu. 
     


 GÜNCEL 














</TEXT>
</DOC>
