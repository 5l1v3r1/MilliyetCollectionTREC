<DOC>
<DOCNO> 12899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sontur05.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajlar yağmurla dolmadı, umutlar karların erimesinde 
</HEADLINE>
<TEXT>

     Büyük miktarda elektrik enerjisi elde edilen barajlarının yüzde 87 oranında boş olduğu ve toplam boş hacim miktarının yüzde 64'lük bölümünün Fırat havzasındaki Keban, Karakaya ve Atatürk barajlarında bulunduğu bildirildi. 
     Devlet Su İşleri'nin DSİ 21 Mart tarihli verilerine göre, son üç yıldır yaşanan kuraklık nedeniyle barajlara gelen sular, uzun yıllar ortalama değerlerinden daha az oldu. 1999 yılından bu yana olumsuzluk giderek daha da artarken kış aylarında yağan karların bahar aylarında erimesi ile beslenen barajlar, özellikle Fırat havzasındaki Keban, Karakaya ve Atatürk barajları 1999 ve 2000 yıllarında gözlenen kar yağışı azlığından en fazla etkilenen barajlar oldu. 
     Ekim 2000-Şubat 2001 dönemini kapsayan 5 aylık dönemde bütün havzalarda su gelirleri uzun yıllar ortalamalarının altında gerçekleşirken Fırat havzasında bu döneme ait su gelirleri uzun yıllar ortalamalarının yüzde 55'i civarında kaldı. 
     21 Mart tarihi itibari ile enerji amaçlı rezervuarlarda toplam 6.8 milyar metreküp kullanılabilir su bulunurken bu barajların aktif depolamalarının toplamı 50.9 milyar metreküp olarak hesaplanıyor. Toplam aktif kapasitenin ancak yüzde 13'ü dolu durumda bulunurken enerji amaçlı rezervuarlarda geçen yıla göre yüzde 9 oranında daha az su bulunuyor. 
     DSİ verilerine göre Şubat ayının ikinci yarısında gözlenen yağışlar tarım için oldukça olumlu oldu ve kuraklık tehlikesi kısmen azaldı. Enerji amaçlı barajların su rezervlerindeki azalma durdu hatta bir miktar arttı. 
     Ancak barajlara gelen sular henüz uzun yıllar ortalama değerlerinin oldukça altında kalırken enerji barajları yüzde 87 oranında boş durumda bulunuyor. Bu toplam boş hacim miktarının yaklaşık yüzde 64'ü Keban, Karakaya ve Atatürk barajlarında bulunuyor. Toplam 28.1 milyar metreküp boş hacmi bulunan bu barajların Mart-Haziran döneminde kar erimeleri sonucu gelmesi beklenen su miktarı ile dolmaları olası görünmüyor. 
     Şubat ayının son haftasında ve Mart ayının ilk haftasında yapılan kar ölçümleri havzada kar miktarının henüz istenilen düzeye ulaşmadığını gösteriyor. Geçen yılın Mart-Haziran döneminde 8.9 milyar metreküp olarak gerçekleşen su miktarının bu yılın aynı döneminde 8.5 milyar metreküpte kalacağı tahmin ediliyor. 
     İçmesuyu ve kullanma suyu barajlarında geçen yıla göre yüzde 16 oranında daha az kullanılabilir su bulunurken, içmesuyu amaçlı barajların geçen aya oranla doluluk oranı arttı. 2001 yılında bu barajlarda önemli bir yetersizlik bulunmuyor. Sulama amaçlı baraj ve göllerde ise geçen yıla göre yüzde 25 oranında daha az kullanılabilir su bulunuyor. 




</TEXT>
</DOC>
