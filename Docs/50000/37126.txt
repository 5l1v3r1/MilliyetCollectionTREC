<DOC>
<DOCNO> 37126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur19.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kayıp Silahlar" davasındaki zaman aşımına temyiz... 
</HEADLINE>
<TEXT>

     Ankara 6. Asliye Ceza Mahkemesi'nce, kamuoyunda ''Kayıp Silahlar'' davası olarak bilinen davada, eski Özel Harekat Dairesi Başkan Vekili İbrahim Şahin'in de aralarında bulunduğu 10 kişi hakkında ''zaman aşımı dolayısıyla davanın ortadan kaldırılmasına'' ilişkin verilen karar temyiz edildi. 
     Davanın müdahili İçişleri Bakanlığı, Hospro Şirketi'nce, Emniyet Genel Müdürlüğü'ne hibe edilen silah ve malzemelerle ilgili olarak açılan ve ''zaman aşımı'' nedeniyle ortadan kaldırılan ''Kayıp Silahlar'' davasını, gerekçeli kararının açıklanmasından sonra temyiz etti. 
     Temyiz dilekçesinde, kaybolduğu iddia edilen silahlara ilişkin suç tarihinin 26 Nisan 1994 olarak belirlendiği ifade edilerek, bu tarihin silahların, Antalya'daki Özel Harekat Kursu'na gönderildiği gün olduğu kaydedildi. Dilekçede, 26 Nisan 1994 tarihinde Antalya'daki Özel Harekat Kursu'na gönderilen silahların, kurs bitiminde Ankara'ya getirilerek Özel Harekat Dairesi Başkanlığı'nın Gölbaşı Tesisleri'nde bekletildiği öne sürülerek, daha sonra oluşturulan sayım ve muayene komisyonunca düzenlenen raporun İkmal ve Bakım Dairesi Başkanlığı'na teslim edildiği, bu dairenin de 15 Kasım 1994 tarihinde ''geçici alındı'' belgelerini keserek, teslim alınan silahları kayıtlara işlediği bildirildi. 
     Dilekçede, ancak Hospro Şirketi'nce hibe edilen malzemelere ilişkin olarak bildirilen 27 Aralık 1993 tarihli paket listesinde kayıtlı 10 adet 9 mm mikro Uzi, 10 adet 9 mm mikro Uzi SMG marka tabancalar ile 20 Nisan 1994 tarihli paket listesinde kayıtlı 10 adet 22 kalibre beratta marka tabanca ve susturucuların, sayım ve muayene raporuna ekli listelerde ve Emniyet Genel Müdürlüğü kuvve kayıtlarında yer almadığı ileri sürüldü. Temyiz dilekçesinde, silahların kaybolma tarihinin 15 Kasım 1994 olduğu savunularak, zaman aşımı süresinin bu tarihten itibaren hesaplanması gerektiği iddia edildi. Dilekçede, yerel mahkemenin kararının bozulması talep edildi. 
     Dosya, temyiz incelemesi görüşecek olan Yargıtay'a gönderildi. Ankara 6. Asliye Ceza Mahkemesi, Eski Özel Harekat Dairesi Başkan Vekili İbrahim Şahin, eski Antalya Özel Harekat Kursu Depo Sorumlusu Mustafa Büyük, eski Özel Harekat Daire Başkanlığı Gölbaşı Depo Sorumlusu Uğur Çevik, eski Sayım ve Muayene Komisyonu Başkanı Sezai Boran, eski komisyon üyeleri Niyazi Pek, Arif Yıldız, Hasan Kozan ve Ali Durmuş, kursta yönetici olarak görev yapan eski Operasyon Şube Müdürü Lütfi Eraslan ve Emniyet Müdürü Şemsettin Canpolat hakkındaki davayı, ''zaman aşamı'' nedeniyle ortadan kaldırmıştı. Mahkeme, 4 sanık hakkındaki davayı 4616 sayılı Yasa kapsamında ertelemiş, 1 sanığın da cezasını paraya çevirerek ertelemişti. 
     







</TEXT>
</DOC>
