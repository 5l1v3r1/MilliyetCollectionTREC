<DOC>
<DOCNO> 4991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko07.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan'dan nema çözümü "Para yerine arsa" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Tasarrufu Teşvik Fonu'nda biriken paranın ana para olarak ödenmesi yerine, arsa veya özelleştirmeyle çıkarılan hisse senedi verilmesi yoluyla ödenebileceğini söyledi. 
     Okuyan, Türk - İş'e bağlı Belediye - İş Sendikası Genel Başkanı Nihat Yurdakul ve beraberindeki yönetim kurulu üyelerini kabul etti. 
     Okuyan, gazetecilerin nema ödemeleriyle ilgili sorusu üzerine, 570 trilyon liralık bir nema ödemesine başlandığını, asıl sorunun ana paranın defaten ödenmesiyle ilgili taleplerden kaynaklandığını dile getirdi. 
     Ana paranın defaten ödenmesinin mümkün olmadığını ifade eden Okuyan, şunları söyledi 
     "Ama bir başka formülle bu konunun ortadan kaldırılması da mümkün. Hazine arazileri var. Devlet bu hazine arazilerine altyapı getirir, biriken para oranında arsa verebilir. Böylece bir toplu konut hamlesinin de başlangıcı olur. Veya özelleştirmeyle çıkartılan hisse senetlerinden verilebilir." 
     Okuyan, iş güvencesi konusunda sosyal taraflardan "ortak mutabakat sağlayacak bir metin" hazırlamalarını isteyeceklerini belirtti. İşveren kesiminin ortaya koyduğu olumlu gelişmenin sevindirici olduğunu da söyleyen Okuyan, çıkarılacak yasaların geniş bir konsensüs sağlanarak hazırlanmasının yasanın daha yararlı olmasını sağlayacağını bildirdi. 
     Okuyan, Ulusal Program çerçevesinde kısa ve orta vadeli olarak ikiye ayrılan çalışma hayatının çeşitli mevzuatlarını, en azından AB Katılım Belgesi çerçevesinde yeniden ele alıp, hayata geçirileceğini söyledi. Okuyan, "Onun için bu noktada da çalışmalarımızı sürdüreceğiz. İkinci bir komisyonu çalışmalarla ilgili olarak başlatıyoruz. Anlamamız lazım gelen husus, sosyal taraflar olarak kendi sorumluluğumuzun önüne Türkiye'nin sorumluluğunu koyacağımızdır" diye konuştu. 




</TEXT>
</DOC>
