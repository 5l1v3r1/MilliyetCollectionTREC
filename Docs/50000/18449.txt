<DOC>
<DOCNO> 18449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/eko08.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil işçisinin ücreti budanıyor 
</HEADLINE>
<TEXT>

     Halit Narin’in başkanı olduğu Tekstil Sanayii İşverenleri Sendikası, toplu sözleşme hükümlerine göre enflasyona endeksli zam uygulamasından vazgeçerek daha düşük zam yapılması için üyelerine genelge gönderdi. 
     Tekstil işverenleri ile Türk - İş’e bağlı Teksif, Hak - İş’e bağlı Öz İplik - İş ve DİSK bağlı Tekstil sendikaları arasında imzalanan toplu iş sözleşmesinde 1 Şubat 2001 tarihinden itibaren aylık enflasyon oranında zam uygulanması öngörülmüştü. Mart ayı enflasyonunun yüzde 6.1 çıkması üzerine Tekstil işverenleri bu zam oranı yerine yüzde 3 oranında zam yapılması için üyelerine Genel Sekreter Metin Emiroğlu imzasıyla bir genelge gönderdi. 
     
     Sendikalar tepkili 
     55 bin işçiyi kapsayan bu gelişme, işçi sendikalarının tepkisine yol açtı. Teksif, yüzde 3’lük zammı kesinlikle kabul etmeyeceklerini, işverenlerle yapılan mutabakatın bu konuyu kapsamadığını açıkladı. Üç sendika başkanı, bugün 500 temsilci ile birlikte Tek Gıda - İş Sendikası’nda bir basın toplantısı düzenleyerek tepkilerini dile getirecek. 
     



 EKONOMİ 



















</TEXT>
</DOC>
