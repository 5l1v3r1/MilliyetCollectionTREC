<DOC>
<DOCNO> 28967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur14.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank eski yöneticilerini Demirel'e verilen krediler yaktı... 
</HEADLINE>
<TEXT>

     Tasarruf Mevduatı Sigorta Fonu'na devredilen Egebank'ın eski sahibi Yahya Murat Demirel'in şirketlerine usulsüz kredi verildiği gerekçesiyle Demirel ile Halk Bankası'nın eski yöneticilerinin de aralarında bulunduğu 8 sanık hakkında, 4 ile 10'ar yıl arasında ağır hapis cezası istemiyle dava açıldı. 
     İstanbul Cumhuriyet Savcısı Osman Uludüz tarafından hazırlanan iddianamede, suç tarihinin 1996 ile 1998 yılları arası olduğu ve bu dönemde sanıklardan Mualla Halistürk'ün Halk Bankası Levent Şubesi Müdürü, Ender Altun'un şubenin müdür yardımcısı, Muazzez Ela'nın Ticari Krediler Müdürü, Barbaros Olcay'ın bankanın genel müdür yardımcısı, Yahya Murat Demirel, Gökalp Baştürk, Emine Mehtap Ceylan ve Şaban Ayhan Tatlıgil'in de kredi talep eden firmaların yetkilileri oldukları belirtildi. 
     Çeşitli tarihlerde Dempa A.Ş, Dempanel A.Ş, Era Finansal Kiralama A.Ş. ve Üniversal Holding A.Ş'ye krediler verildiği ifade edilen iddianamede, firmaların kredilerin bir kısmını geri ödediği, ancak buna rağmen verilen kredilerden dolayı bankanın 159 milyon dolar zarara uğradığının tespit edildiği kaydedildi. 
     Yahya Murat Demirel'in şirketlerinin kredi talep dosyalarının, öncelikle dönemin Genel Müdürü Yenal Ansen'e gönderildiği, onun talimatı üzerine dosyaların Mualla Halistürk'ün müdür oluğu Levent Şubesi'ne iletildiği belirtilen iddianamede, kredi istemine ilişkin Muazzez Ela'nın da çalışma yaptığı, yönetim kurulunda görüşülmesinin ardından da istemin kabul edilerek, Mualla Halistürk ve Ender Altun tarafından kredilerin ödendiği ifade edildi. 
     Bankanın genel müdürlüğünün, talep edilenden daha fazla kredi çıkardığı ve bu şekilde firmaya çıkar sağladığı kaydedilen iddianamede, suç tarihinde bankanın genel müdür yardımcısı olarak görev yapan Barbaros Olcay'ın, daha sonra Demirel'e ait şirketlerde genel müdür olarak görev yaptığına dikkat çekildi. 
     Olcay'ın, bankadaki görevi sırasında kredi talebinde bulunan firmalara çıkar sağladığı, aynı dönemde Genel Müdür Ansen'e de yakın durarak kredi işlemlerini yapmakla sorumlu olan Halistürk'e işlemlerin hızlı yapılması için talimat verdiği vurgulanan iddianamede, Genel Müdür Ansen'in de diğer kredi müşterilerini reddederek, Demirel'in firmalarının krediyi çabuk alması için çaba gösterdiği belirtildi. 
     İddianamede, 1996 ile 1998 yılları dönemine ilişkin yapılan teftişlerde, sanık olarak gösterilen kişiler hakkında herhangi bir işlem yapılmasına yer olmadığı yönünde karar verildiği, hatta ilave kredilerle Demirel ve şirketlerinin taltif edildiğine dikkat çekilerek, bu durumun Halk Bankası'ndan gönderilen son ihbar yazılarıyla çeliştiğine de yer verildi. 
     İddianamede, sanıkların ''Banka tarafından tahsis edilmemesi gereken bir kredinin açılmasını sağlayarak nitelikli dolandırıcılık'' suçunu işledikleri belirtilerek, 4 ile 10'ar yıl arasında ağır hapis cezasına ve sağladıkları menfaatin 2 misli para cezasına çarptırılmaları talep edildi. 
     Davaya, önümüzdeki günlerde İstanbul Ağır Ceza Mahkemesi'nde başlanacak. 
     
     






</TEXT>
</DOC>
