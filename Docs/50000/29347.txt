<DOC>
<DOCNO> 29347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur18.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Hükümeti bozmak için MHP'yi usandırmaya çalışıyorlar" 
</HEADLINE>
<TEXT>

     DSP Genel Başkanı ve Başbakan Bülent Ecevit, Hükümet'i bozmak için uğraşanlar bulunduğunu bildirerek, ''Bunlar özellikle MHP'yi usandırmaya uğraşıyorlar. MHP'nin bu oyuna gelmeyeceğini umuyorum'' dedi. 
     Ecevit, partisinin grup toplantısında yaptığı konuşmada, ''Telekom konusu gereksiz bir sorun'' olarak Türkiye'nin gündemini işgal edinceye kadar Hükümet'in uyum içinde çalıştığını söyledi. Bu uyumun sürmesinin yaşamsal önem taşıdığını bildiren Ecevit, şöyle konuştu 
     ''Üç koalisyon ortağı arasındaki uyum sürüyor. Doruk toplantılarında da özellikle tam bir uyum sağlanıyor. Fakat bu uyumu sarsmak ve Hükümet'i bozmak için uğraşanlar var. Bunlar özellikle MHP'yi usandırmaya uğraşıyorlar. MHP'nin bu oyuna gelmeyeceğini umuyorum. Sayın Devlet Bahçeli de bu konuda gereken özeni gösteriyor. Kendisine teşekkür ediyorum.'' 
     

</TEXT>
</DOC>
