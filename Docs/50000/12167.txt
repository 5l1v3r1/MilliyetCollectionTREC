<DOC>
<DOCNO> 12167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/siyaset/asiy.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ONDA YOK YOK Hakkında açılmış 8 uyuşturucu davası, cinayet, tarihi eser işi, inkar, 3 eş 17 çocukla Meclis rekoru ve basını tehdit... 
</HEADLINE>
<TEXT>
YÜZSÜZ Mustafa 
Damadına ait 7 trilyonluk uyuşturucu yakalanan milletvekili Mustafa Bayram, hakkındaki davaları inkar etti " Meclis’e gelmem engellenemez" 
     SALİHA ÇOLAK Ankara 

     İstanbul’da önceki gün ele geçirilen 7.3 trilyon liralık uyuşturucunun damadına ait olduğu ortaya çıkan ve uyuşturucu kaçakçılığından hakkında çok sayıda dava açıldığı öne sürülen Van Bağımsız Milletvekili Mustafa Bayram, "Hakkımda bir dava olduğu ispat edilsin kendimi Atakule’den atarım" dedi. 
     Bayram, basının üzerine geldiğini ve medyaya yansıyan davaların dosyaların karışmasından kaynaklandığını savunarak, basına yönelik tehdit dolu açıklamalarda bulundu. Dosyalarının af kapsamına girdiğini de savunan Bayram şöyle konuştu 
     
Çok kişinin canı yanar’      "Kaçakçı olduğum söyleniyor. Varsa suçüstü yapsınlar. Bu kadar üzerime gelmeyin. Yakamı bırakın. Basın haddini aştı. Birçok kişinin canı yanar. Ama it ürür, kervan yürür. Aşiretimin oylarıyla geldim. Bu oylar benim çantamda, kimseden almadım. Dünya ayağa kalksa yine de Meclis’e geleceğim." 
     
Dokundurtmuyor      Meclis’e 20. dönemde ANAP’tan giren Bayram, dönemin Refahyol hükümetinin güvenoyu alması üzerine bu partiye geçti. Bayram, RP hakkında kapatılma davası açılmasının ardından ise hemen istifa ederek, dokunulmazlığını sürdürmeyi başardı. 18 Nisan seçimlerinde bağımsız milletvekili seçilen Bayram hakkında 1979 - 1994 arasında uyuşturucu kaçakçılığından açılmış 8 dava bulunduğu öne sürüldü. 
     
Susurluk’a takıldı      Anayasa Adalet Komisyonu’nun iki ayrı dosyadan Bayram’ın dokunulmazlığının kaldırılması yönünde verdiği kararlar ise iki dönemdir Genel Kurul gündeminde bekliyor. Bayram hakkındaki kararlar, Mehmet Ağar ve Sedat Bucak hakkındaki dokunulmazlığın kaldırılması kararlarıyla birlikte görüşülecek. 
     
Hırçın, "nişancı"      Van’da 3 eşi bulunan Bayram, 17 çocuğuyla Meclis’in "en çok çocuklu milletvekilli". "Hırçın tavırları"yla tanınan Bayram’ın 1997’de Van’da araç park ederken çıkan bir kavgada tartıştığı Yakup İnce’yi gözünden vurduğu tespit edildi. İki kişinin ölümüyle sonuçlanan olayın ardından İnce’nin gözüne isabet ederek ölümüne yol açan merminin Bayram’a ait 9 mm çapındaki 73095125 seri No’lu Browning marka silahtan çıktığı saptandı. 20. dönemde Bayram hakkında dokunulmazlığın kaldırılması kararı verilmesine karşın 1999’da yeniden milletvekili seçilmesiyle birlikte dokunulmazlık zırhını korudu. Bayram hakkında bir mermer tanrıça heykeliyle ilgili olarak, "Kültür ve Tabiat Varlıklarını Koruma Kanunu’na muhalefet ve zorla senet imzalatmakötan da dosya tutuldu. 
     


 SİYASET 













</TEXT>
</DOC>
