<DOC>
<DOCNO> 39159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/aspo.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy efesi 
</HEADLINE>
<TEXT>

Şükrü Saracoğlu’ndan sezonun flaş takımı Ankaragücü de çıkamadı. Fenerbahçe, Ogün, Revivo, Ümit ve Yusuf’la gol olup yağdı, sahasındaki üst üste 20’nci galibiyetine ulaştı 
     YUSUF KOBAL 

     Efsane şöyle bir silkindi. Bir hafta öncesinde "kocaman" darbe yemişti ve sersemlemişti. Dün hem titretti, hem de kendisi titredi. Bulduğu golleri yeterli gördü. Mücadeleden çekinmedi ama, çoğu zaman futbol oynamaktan kaçtı. Ama kazanıp 20. kez efeliğini ilan etti. Fenerbahçe’nin rakibi gururluydu, güçlüydü, 14 golü iki haftaya sığdırabilmiş Ankaragücü idi. İki gol yiyene dek başkent takımı sanki İstanbul’un Bizans surlarını topa tutuyor gibiydi. Kaleyi gören vuruyordu. İnsafsız ve acımasızca. Denizli hoca ise bu dönemin asileri ve lige nam salan Kennedy, Augustine ve Hakan Keleş’i Mirkoviç, Mustafa, Johnson ile zaptetmişti. Futbol açısından estetik kaygısı olmasa da sahadaki mücadele, stadı yıkık tribünler tarafından gören Adapazarı ekspresinin makinistini bile durdurmuştu. İlk yarıda düzenli top atışından sonuç çıkaramayan Ankaragücü, Kadıköy kabadayısının bir anlık gafletinden yararlanıp karambol golüyle avunuyordu. 
     İkinci yarısı ise tam bir cenke dönüşen maçta daha önce gazi ünvanı almış Rüştü, tüm saldırılara göğüs geriyor, çıkık omuzuna rağmen kalesini tam sipere alıyordu. "Yaralıyım, al beni" dese de Denizli hoca, ellerini birbirine dolayan "yıkılmadım ayaktayım"ı oynayan Rüştü’yü görmezden geliyordu. Spor ne kadar savaş olmasa da dün Kadıköy adeta bir muharebeye sahne oluyordu. Daha 2. dakikada Ogün’ün attığı 25 metrelik gol herkese şapka çıkarttı. 
     10. dakikada Revivo klasikleşen frikik gollerinden birini atıp skoru 2-0 yaptı. 
     33. dakikada vuruştan önce yere diz çöküp nişan bile alan Ümit Özat, Ogün ile Revivo’nun önüne bıraktığı frikiği rakibi Yılmaz’a nazire yaparcasına ağlara gönderdi 3-0 
     36. dakikada Kennedy’in vuruşu karambolde çizgiyi geçti 3-1 
     İkinci yarıdaki mücadeleyi süsleyen gol ise 86. dakikada Serhat’ın topu ters yöne çevirmesiyle geldi. Ogün, Yusuf’u pozisyona soktu. Bir bilek cambazı olan Yusuf kaleciyi de çalımlayıp skoru ilan etti 4-1 
     
Hatalı düdükler      SERDAR Tatlı zaman zaman hatalı düdükler çaldı. Özellikle ikinci yarıda oyuna ağırlığını koyamadı, güven vermedi. Sert geçen karşılaşmada yeterince otorite kuramazken, taktir haklarını kullanmada yanlışlara düştü. 
     
Daha farklı olmalıydı’      HÜSEYİN YAVUZ 

     FENERBAHÇE Teknik Direktörü Mustafa Denizli, bu haftayı güzel bir sonuçla tamamladıklarını belirtti, "Yorucu geçen bir çarşamba gününden sonra mücadelesi yüksek bir karşılaşma oynadık. Ankaragücü riskli bir futbolu tercih etti. İstediğimiz asistleri yapsaydık, daha farklı kazanabilirdik" diye konuştu. Denizli, artık kendilerini ağır bir temponun beklediğini de sözlerine ekledi. 
     RÜŞTÜ’nün talihsiz bir dönem geçirdiğini kaydeden tecrübeli hoca, "Herşeye rağmen takımı bırakmıyor. Onun için ekstra bir gündü. Milli takımdan af isteyip istemeyeceğini kendisi bilir. Karar Rüştü’nün" dedi. Ersun Yanal ise Fenerbahçe’nin karizmasına yenildiklerini söyledi, "Rakibimizin yakaladığı galibiyet serisi futbolcularımı etkiledi" ifadelerini kullandı. 
     
NOTLAR      G.Saray’a ziyaret 
     FENERBAHÇE yönetimi geçtiğimiz ay kendilerini ziyaret eden Galatasaray yönetimine bugün karşılık verecek. Sarı - Lacivertliler, Kuruçeşme adasına giderek Sarı - Kırmızılı yönetimin misafiri olacak. 
     
     Leverkusen takipte 
     ŞAMPİYONLAR Ligi’nde Fenerbahçe ile aynı grupta bulunan Bayer Leverkusen’in menajeri Ziegler ile antrenör Ninge dünkü karşılaşmayı izledi. 12 Eylül’deki rakiplerini yakın takibe alan Alman ekibinin teknik heyeti Sarı - Lacivertli takım hakkında bilgi topladı. 
     
     A.Gücü’nden jest 
     DÜNKÜ karşılaşmaya Ankaragücü, "Şampiyonlar Ligi size yakışır" yazılı pankartla çıktı. Sarı - Lacivertli takımın bu jesti Fenerbahçe tribünlerinden büyük alkış topladı. Bu arada hoparlörlerden yapılan bazı yayınlar büyük tepki aldı. 
     
     Ceyhun - Oktay tribünde 
     MUSTAFA Denizli yeni transferler Ceyhun ile Oktay’ı kadroya almazken, geçen sezonun gözde ismi Ali Güneş de Ankaragücü maçında onsekize giremedi. Denizli, Andersson’u da yedek kulübesinde bekletti. 
     
     Aydın’ın tepkisi 
     KARŞILAŞMADAN önce şeref tribününe gelen Ankaragücü Başkanı Cemal Aydın yönetici arkadaşlarına kötü yerden koltuk ayrıldığını görünce isyan etti. Aydın görevlilerle tartıştı ve Fenerbahçe’nin her zaman aynı şeyi yaptığını, kendilerine gerekli ilgiyi göstermediğini dile getirdi. 
     
Tribünler yine boş      ŞÜKRÜ Saracoğlu Stadı’nın tribünleri Ankaragücü maçında yine boş kaldı. Fenerbahçe taraftarı 34 bin kapasiteye sahip stadı doldurmadı. Kadıköy’deki ligin ilk maçında kale arkası tribünlerin biri tamamen dolmuşken, bu kez her tribünde büyük boşluklar vardı. 
     



 SPOR 



























</TEXT>
</DOC>
