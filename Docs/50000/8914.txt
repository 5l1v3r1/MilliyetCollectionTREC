<DOC>
<DOCNO> 8914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/dunya/dun01.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Türkiye fobisi doktrin’den çıkarıldı 
</HEADLINE>
<TEXT>

Yeni Yunan askeri doktrininde, Türkiye’nin ismi tehdit’ listesine dahil edilmedi 
     TAKİ BERBERAKİS Atina 

     Askeri tehdit değerlendirmelerinde bugüne kadar Türkiye’yi "tek tehdit" olarak gören ve yıllardır bunu "ismen" dile getiren Yunanistan, bir süredir izlediği yumuşama sürecinde bir adım daha atarak Türkiye’yi en azından isim olarak "tehdit değerlendirmesinden" çıkardı. 
     Yunan ordusunun yenilenmesini öngören ve Genelkurmay’ca da onaylanan yeni askeri doktrininde, "Ülkemize tek tehdit Türkiye’dir" ifadesi "Ordumuz her dış tehdide karşı..." olarak değiştirildi. Kıbrıs’ın ise ilk kez ismen yer aldığı metinde şöyle denildi "Ülkemiz askeri doktrini savunma esaslıdır, merkezi ekseni Yunanistan ve Kıbrıs’a karşı her türlü dış tehdidi bertaraf amaçlıdır, ayrıca gerginlikleri yumuşatma politikası ile de bağlantılıdır." 
     Metinde, bir kriz durumunda ordunun tepkisinin nasıl olacağı da şu şekilde yer aldı "Kriz durumunda doktrin, Yunan tepkisinin süratli, sistematik ve siyasi hiyerarşi ile koordine olmasını öngörür. Amacı ise, çatışmanın en alçak düzeyde, mümkün olacak en az zaiyat ve en iyi neticeler ile durdurulmasıdır." 
     Yunanistan yeniden yapılanma çerçevesinde, ayrıca paralı asker uygulaması başlattı. 
     


 DÜNYA 











</TEXT>
</DOC>
