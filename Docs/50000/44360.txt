<DOC>
<DOCNO> 44360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun06.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, savaş karşıtı gösterilerle çalkalanıyor..... 
</HEADLINE>
<TEXT>

     İtalyan Komünist Yeniden Oluşum Partisi PRC tarafından organize edilen gösteride 15 bin kişi ''dünyada barış ve adalet için'' yürüdü. 
     Başkent Roma'da yapılan yürüşe katılanlar arasında bulunan PRC Başkanı Fausto Bertinotti, göstericilerin hedefinin savaşı durdurmak olduğunu belirterek, ''Adaletin sonucu barış olacak'' dedi. 
     800 kadar polis, yürüyüş sırasında güvenliği sağlamak için görev 
     yaptı. 
     Yürüyüşe katılanlar, NATO ve savaş karşıtı sloganlar attı. 
     Atina'da savaş karşıtı konser 
     ABD'nin, Washington ve New York kentlerindeki terör eylemlerine askeri güçle karşılık verme ihtimalini gözönünde bulunduran bazı Yunan sanatçılar, başkent Atina'da savaş karşıtı bir konser verdi. 
     Sintağma Anayasa Meydanı'nda düzenlenen açık hava konserine, birkaç yüz kişinin katıldığı gözlenirken, sendika üyelerinin ve göçmen organizasyonlarının desteği dikkati çekti. 
     Konser sırasında yapılan konuşmalarda, Afganistan'da yaşanan göç furyasının, insani bir felakete dönüşebileceği uyarısında bulunularak, insan hakları derneklerinden daha hassas davranmaları istendi. 
     Konuşmalarda, ABD'de binlerce insanın ölümüne yol açan terör eylemleri kınandı, adalet istendi ve olası operasyonun sivil masum insanların ölüme yol açmaması uyarısında bulunuldu. 
     İspanya'da savaşa hayır 
     İspanya'nın Barselona kentinde, ABD'nin New York ve Washington kentlerinde meydana gelen kanlı terörist saldırılara misillemede bulunmak amacıyla savaş planları yapması, yaklaşık 5 bin kişinin katıldığı bir gösteriyle protesto edildi. 
     İsyanya'da 70 kadar siyasi parti, işçi sendikası ve sosyal grubu biraraya getiren ''Haydi Savaşı Durduralım'' adlı komite tarafından düzenlenen gösteride, savaş karşıtı göstericiler, ''Barış için daha fazla kurbana gerek yok'' yazılı bir pankartın arkasında yürüdükten sonra bir bildiri okudular. 
     İspanya'dan, ABD'deki terörist saldırılara karşılık vermek üzere yapılacak bir askeri müdaheleye veya NATO tarafından düzenlenecek herhangi bir misilleme harekatına dahil olmamasının istendiği bildiride, dünyadaki bütün ülkelere barışçı ve şiddet karşıtı politikalar izlemeleri çağrısında bulunuldu. 
     Gösterinin sonunda okunan, Afganistan Devrimci Kadınlar Derneği tarafından hazırlanan bildirinin, kalabalık tarafından coşkun alkışlarla karşılandığı dikkati çekti. Söz konusu bildiride, Afganistan'daki Taliban liderleri ''barbar katiller'' olarak nitelenirken, bir zamanlar bu örgüte ABD'nin mali destek verdiği vurgulandı. 
     Globalleşme ve savaş karşıtları birleşti 
     ABD'nin başkenti Washington'da ve San Francisco kentinde binlerce gösterici, Amerikan yönetimi, 11 Eylül terörist saldırıları sonrasında Afganistan'a operasyon hazırlığını sürdürürken, ''savaş karşıtı'' gösteri düzenledi. 
     Beyaz Saray'dan birkaç sokak ötede toplanan ve sayıları 10 bini bulan göstericiler, ''savaş cevap değil'', ''şiddet şiddetle çözülmez'' sloganları attılar. 
     Uluslararası Para Fonu IMF ve Dünya Bankası'nın sonbahar toplantılarında, globalleşme karşıtı gösteri hazırlıklarını sürdüren gruplar da, 11 Eylül saldırılarının ardından bu toplantılar ertelenince, protesto heveslerini, savaş karşıtı gösterilere yönelttiler. IMF ve Dünya Bankası'nın karşılıklı binalarının bulunduğu bölge, polis kordonuna alınarak, göstericiler binalara yaklaştırılmadı. 
     ABD'de, Dünya Ticaret Merkezi ve Pentagon'a düzenlenen kamikaze saldırılarından sonra ABD Başkanı George Bush yönetimi, terörizme karşı savaş açtığını ilan etmişti. 11 Eylül saldırılarında 6500 kişinin öldüğü zannediliyor. 
     Savaş karşıtları, ABD'deki terörist saldırılara karşılık olarak Afganistan'da askeri operasyon düzenlenmesinin, sadece masum insanları öldüreceği ve teröristleri daha fazla cesaretlendireceği düşüncesini savunuyor. 
     Savaş karşıtları arasında, ABD'nin izlediği politikanın saldırgan olduğu ve terörist saldırıları davet ettiği düşüncesini taşıyanlar da bulunuyor. 
     Globalleşme karşıtları da, globalleşmenin, ABD gibi ülkeleri daha da zenginleştirirken, dünyada fakirleri giderek fakirleştirdiği görüşünü savunarak, globalleşme çabalarına karşı çıkıyor. Globalleşme karşıtları, Dünya Ticaret Merkezi gibi globalleşmenin sembolü bir binaya terörist saldırı gerçekleştirilmesini ise, kendi tezlerinin doğrulanması olarak görüyor. 
     ABD'de gerçekleştirilen bütün kamuoyu yoklamalarında, halkın ezici bir çoğunluğunun, terörist saldırılara karşı savaş açılmasına destek verdiği ortaya çıkmıştı. 
     
     Vatanseverlerden karşı protesto 

     Terörist saldırıların körüklediği Amerikan milliyetçiliğinin bir başka göstergesi olarak, globalleşme ve savaş karşıtlarının protestoları, kendilerini ''vatansever'' olarak tanımlayan Amerikalılar tarafından protesto edildi. 
     Washington'da gösterilerin yapıldığı bölgede toplanan bir grup vatansever, savaş karşıtlarını, ''ağır Amerikan karşıtı solcular'' olarak niteledi. Bu gruptan bir gösterici, ''hepsine nükleer atalım, o zaman savaş olmayacak'' pankartıyla, savaş karşıtı sloganlara cevap verdi. 
     ABD'de 11 Eylül'den sonra Amerikan bayrağı satışlarında patlama yaşanıyor. Amerikan bayrağı resimli tişört, fincan ve broşlar her köşede satılırken, bayrak dövmeleri yaptıranların sayısı artıyor. 
     Amerikan basınına göre, savaş karşıtı göstericiler, vatansever gösterici grubuna karşı Amerikan bayraklı bir tişörtü ateşe verdiler. 
     Avrupa da sokağa döküldü 
     Avrupa'nın çeşitli kentlerinde dün savaş karşıtı gösteriler düzenlendi. 
     İngiliz küreselleşme karşıtları, İşçi Partisi'nin bugün Brighton'da başlayacak toplantısı arifesinde, Başbakan Tony Blair'e barış çağrısında bulundu. 
     ''Global Resistance'' çatısı altında toplanan küreselleşme karşıtları, Brighton'da, saldırıların ardından Afganistan'a yönelik olası bir operasyona karşı gösteri düzenlenmesini istedi. 
     Fransa'nın başkenti Paris'teki gösteride ise, Afganistan'da kadın hakları, barış ve demokrasi çağrısında bulunuldu. 
     Paris'te düzenlenen gösteriye polise göre 2 bin, organizatörlere göre 5-6 bin kişi katılırken, göstericiler ABD'nin olası misillemesinin sivil halka yönelik olmamasını istedi. 
     İspanya'nın Barselona kentinde Katalanca ''Savaşı durdurun'' anlamına gelen ''Aturem la guerra'' paltformu tarafından düzenlenen savaş karşıtı gösteriye yaklaşık 5 bin kişinin katıldığı belirtildi. 
     Gösteride Balselona sokaklarında yürüyen kalabalığın, ''Artık kurban verilmesin. Barış için savaşı durduralım'' yazılı bir pankart taşıdıkları dikkat çekerken, ağırlıklı olarak sol görüşlü 70 derneği çatısında toplayan savaş karşıtı platformun sözcüsü Josep Gordillo, 11 Eylül'deki saldırların, Bush'un dediği gibi savaş eylemi olmadığını ve verilecek askeri karşılığın sefaleti artırmaktan başka bir şeye yaramayacağını söyledi. 
     Yunanistan'ın başkenti Atina'da da birkaç yüz kişinin dün akşam ''terörizm ve savaş barbarlığını'' protesto etmek amacıyla toplandığı belirtildi. 
     Atina'daki gösterinin sol koalisyon partisi SYN'nin girişimiyle düzenlendiği belirtilirken, 11 Eylül'de hayatını kaybeden masumlarla dayanışma içinde olunduğu belirtildi, ancak ''medeniyetler savaşı'' kınandı. 
     Gösteriyi düzenleyenlerin, savaşın ve terörizmin bir barbarlık olduğunu vurguyan ortak bir metin yayınladıkları ve bu metnin SYN milletvekillerinin yanı sıra iktidardaki PASOK'un 5 milletvekili, küreselleşme karşıtları ve barışçı gruplar tarafından da imzalandığı kaydedildi. 
     İtalya'nın başkenti Roma'da da onbinlerce kişinin dün yapılan savaş karşıtı gösteriye katıldığı bildirilmişti. 
     ABD'nin başkenti Washington'da ve San Francisco kentinde de dün binlerce kişinin katıldığı savaş karşıtı gösteriler düzenlenmişti. 
     






</TEXT>
</DOC>
