<DOC>
<DOCNO> 27219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur06.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Kadroları hallaç pamuğu gibi atmayacağız" 
</HEADLINE>
<TEXT>

     İçişleri Bakanı Rüştü Kazım Yücelen, yolsuzluk ve çetelerle mücadele eden birimleri motive edeceklerini, onların önünü açacaklarını belirterek, Emniyet Genel Müdürlüğü'nde ve İçişleri Bakanlığı'nda her hangi bir kadrolaşmanın yaşanmayacağını söyledi. 
     İçişleri Bakanı Yücelen, bakanlığını izleyen gazetecilerle Polisevi'nde bir kahvaltı yaptı. Gazetecilerle tek tek tanışan ve bakanlığının bundan sonra yapacağı çalışmalarla ilgili sıcak mesajlar veren Yücelen, basının İçişleri Bakanlığı'nın faaliyetlerini izlerken her hangi bir sıkıntı yaşamayacağını bildirdi. 
     Organize suçlara yönelik yapılacak çalışmalarda ilgili birimlerin görev alacağını, bu birimlerin çalışmalarında bizzat yer almasının mümkün olmadığını kaydeden Bakan Yücelen, ''Ben ancak bu arkadaşların çalışmalarına bir engel çıkarsa bunları bertaraf etmek için devreye girerim. Bu arkadaşları çalışmalarından dolayı taltif ederiz'' diye onuştu. 
     Aynı şeylerin jandarma, sahil güvenlik ve mülki idare amirleri için de geçerli olduğunu belirten Yücelen, ''Benim görevim koordinasyonu sağlamaktır, iyi çalışma ortamını sağlamaktır'' dedi. İçişleri Müsteşarı'nın başkanlığında jandarma, emniyet, sahil güvenlik üst düzey temsilcilerinin katılımıyla haftada bir asayiş toplantılarının yapılacağını belirten Bakan Yücelen, şahsıyla ilgili yazılacak haberlerde kendisinin aranmasını, bakanlık faaliyetleriyle ilgili ise Basın Müşaviri ile görüşülmesini istedi. 
     Pazartesi günü tüm birimlere yönelik bir genelge yayınlayacağını, kendisi adına özel kalem müdürü, genel sekreter ve yaverinin bilgi alış-verişinde bulunabileceğini belirten Yücelen, ''Bunun dışında benimle daha önceden çalışan ya da bana yakın olan bir kişinin benim adıma her hangi bir şey takip etmesi söz konusu olamayacak'' dedi. 
     Gazeteciler sohbet çerçevesinde sorularını da yanıtlayan Yücelen, kendisine bağlı birimlerde her hangi bir kadrolaşmanın söz konusu olmadığını vurgulayarak, ''Hallaç pamuğu gibi atma şeklinde bir yaklaşımla değil boş olan veya ihtiyaç duyulan yerlere atama olacak'' dedi. 
     Yolsuzluklarla ve çetelerle mücadelenin devam edeceğini, bu birimlerde çalışanların motive edileceğini, onların önlerinin açılacağını kaydeden Bakan Yücelen, bu operasyonlarla ilgili kamuoyunun bilgilendirileceğini kaydetti. 
     ''Jandarma Genel Komutanlığı ile ilgili spekülasyon yaptırtmam'' dediğini hatırlatan Bakan Yücelen, her hangi bir açıklamaya yasak getirmelerinin de söz konusu olmadığını bildirdi. 
     Kendisinin operasyonlarda bizzat yer almayacağını, operasyon amiri olmadığını ifade eden Bakan Yücelen, ''Zaman zaman jandarmaya, zaman zaman Konur Sokak'ta ya da Yıldız'da yer alan birimlerimize gideceğim. Zannetmeyin ki ben buralara geldiğimde bir operasyon için gideyim. Ben bazen çalışmalarımı buralarda yapacağım'' dedi. 
     Zaman zaman karakollara gideceğini, bu gidişlerinin telsizlerden bile geçmeyeceğini, belki korumaları almadan taksiyle gidebileceğini ifade eden Bakan Yücelen, ''Ben buraları ziyaret ederken bir gazeteci arkadaşım dahi gelirse hemen oradan ayrılacağım'' dedi. Bakan Yücelen, bu ziyaretlerin çalışmalarıyla ilgili olacağını, şov için olmayacağını belirtti. 
     Çalışmaları sırasında, geçmişi geçmişte bırakacağını, kendisinden önce yapılan çalışmaları daha ileriye götürme prensibiyle görev yapacağını belirten Yücelen, emniyet teşkilatının özlük haklarının iyileştirilmesi için elinden geleni yapacağını söyledi. 
     İçişleri Bakanı Yücelen, kahvaltı ve sohbetin ardından gazetecileri tek tek vedalaştı. Polisevi'nde yapılan kahvaltının bedeli olan 150 milyon lirayı Bakan Yücelen'in kendi cebinden ödediği öğrenildi. 







</TEXT>
</DOC>
