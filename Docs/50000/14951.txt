<DOC>
<DOCNO> 14951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sondun15.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Bulgar Çarı seçimlere katılacak 
</HEADLINE>
<TEXT>

     Bulgaristan'da çarlık yönetiminin son temsilcisi olan ve komünizm dönemi sırasında İspanya'ya sürgün edilen eski Bulgar Çarı 2. Simeon, ülkesinde siyasete atılacağını açıkladı. 
     Sofya'ya önceki gün gelen 2. Simeon, bugün düzenlediği basın toplantısında, Bulgaristan'da 17 Haziran 2001 tarihinde yapılacak genel seçimlere, ''2. Simeon Ulusal Haraketi'' adı altında kuracağı bir siyasi parti ile katılacağını bildirdi. 
     2. Simeon, partisinin ana hedefinin ''ülke yönetiminde partizanlığa son verilmesi'', ''rüşvet ve yolsuzluğun engellenmesi'' ve ''Halkın yaşam standartının yükseltilmesi'' olacağını söyledi. İktidara gelmeleri halinde, uygulayacakları ekonomik programla 800 gün içinde halkın yaşam standardını yükseltecekleri sözünü veren 2. Simeon, ''Yıllarca, Bulgaristan halkının çektiği talihsiz kaderin üzüntüsüyle yaşadım. Bunun için onları mutlu etmek en azından geleceğe umutlu bakmalarını sağlamak için çalışacağım'' diye konuştu. 
     Ülkede komünizm diktatörlüğüne son verilmesine rağmen, halkın büyük bir bölümünün hala yoksulluk içinde olduğunu belirten 2. Simeon,konuşmasını şöyle sürdürdü 
     ''Özellikle taşrada yoksulluk hakim olurken, bazı politikacıların açıklanamaz zenginliği insanları iyice umutsuzluğa ve güvensizliğe itiyor. Bu yüzden özellikle gençler ülkeyi terk ederek gelecekle ilgili hayallerini başka yerlerde bulmaya çalışıyorlar. Bütün bu sorunlara zaman kaybedilmeden çözüm bulunması gerekir.'' 
     Bulgaristan'daki uluslararası siyasi gözlemciler, 2. Simeon'un seçimlere katılma kararı almasının, siyasi hayatta önemli gelişmelere neden olcağı görüşünde birleşiyorlar. Siyasi gözlemcilere göre 2. Simeon'un kuracağı siyasi parti, genel seçimlerde iktidara ortak olabilecek oranda oy toplayabilir. 




</TEXT>
</DOC>
