<DOC>
<DOCNO> 14970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/soneko14.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD krizi görüşmek üzere olağanüstü toplanıyor 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi, krizi görüşmek üzere tarihinde ikinci kez olağanüstü toplanacak. 
     TÜSİAD üyelerinin talebi üzerine düzenlenen toplantı, 12 Nisan'da Çırağan Sarayı'nda yapılacak. TÜSİAD YİK Başkanı Muharrem Kayhan ve Yönetim Kurulu Başkanı Tuncay Özilhan'ın açılış konuşmalarının ardından, toplantı basına kapalı olarak devam edecek. 
     Toplantının ardından düzenlenecek öğle yemeğine ise Devlet Bakanı Kemal Derviş'in konuşmacı olarak katılacağı bildirildi. TÜSİAD, her yıl rutin olarak düzenlediği 3 YİK toplantısından birini haziran ayında İstanbul'da, ikincisini eylül ayında güney kentlerinde, üçüncüsünü de Ankara'da düzenliyor. Haziran ayındaki toplantının tarihinde bir değişiklik yapılmadı. 
     TÜSİAD'ın, 8 Nisan 1997'de yaptığı ilk olağanüstü genel kurul toplantısı, aynı yılın Ocak ayında yapılan genel kurulda demokratikleşme raporunun tartışma yaratması üzerine, üyelerin katkısıyla bir sonuca bağlanması için düzenlenmişti. TÜSİAD Genel Sekreteri ve Yönetim Kurulu Üyesi Haluk Tükel, yaşanan kriz nedeniyle üyelerin taleplerini gözönüne alarak, ''konular iyice tartışılsın, TÜSİAD'ın oluşan görüşleri kamuoyuna kuvvetli bir şekilde duyurulsun'' amacıyla toplantının düzenlendiğini bildirdi. 
     




</TEXT>
</DOC>
