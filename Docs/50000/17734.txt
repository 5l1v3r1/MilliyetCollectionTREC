<DOC>
<DOCNO> 17734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/guncel/gun01.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Muhammed Tokcan, yine rehin alma eylemi 
</HEADLINE>
<TEXT>
Yok mu bu adamı durduracak biri 
Çeçen eylemciler pompalı tüfeklerle giriştikleri otel baskınını bitirdiler ama, turizmdeki umutlarımızla birlikte... 
     MUSTAFA BAKACAK, SERHAT OĞUZ, NEZİH GÜROL, BÜLENT ÖZDEMİR, SERHAT ÜNAL, NİHAT ALTINTAŞ, ESRA KURT, ASLI ÖKTENER, İBRAHİM KARAHAN, ELVAN EZBER İstanbul 

     Şartla Salıverilme Yasası’ndan yararlanan Muhammed Emin Tokcan, bu kez de Çeçenlerin sesini duyuracağım diye Swissotel’i işgal ederek müşterileri rehin aldı. Türkiye’nin yüreğini hoplatan eylem 12 saat sonra kansız bitti. 
     Tokcan’ın yanı sıra yine Avrasya Feribotu eylemcilerinden Ertan Coşar’ın da aralarında bulunduğu 13 terörist, yanlarındaki 16 pompalı tüfek, 2 kalaşnikof ve 3 tabancayla birlikte önceki akşam Beşiktaş’taki Swissotel’e bir otomobil ve bir minibüsle geldi. Otelin lobisinde rastgele ateş eden eylemciler paniğe neden oldular. Çevrede mevzilenen polise yardıma gelen ekipler, otele ulaşan yolları kestiler. 
     
Vali olay yerine gitti      Swissotel sessizliğe gömülürken, bölgeye çok sayıda ambulans ve itfaiye aracı sevk edildi, giriş çıkışlar yasaklandı. İstanbul Valisi Erol Çakır ile Emniyet Müdürü Kazım Abanoz da olay yerine gelerek, eylemcileri teslim olmaları için ikna etmeye çalıştı. Polis, "baskın" şeklinde bir operasyonun rehinelere zarar verebileceğini dikkate alarak, süreyi uzattı. Gece yarısı beşinci katta topladıkları rehinelerden 20’sini aralıklarla serbest bırakan eylemciler, yazılı bir açıklama yaparak, kan dökülmeyeceğini, ancak istekleri yerine gelene kadar eylemlerini sürdüreceklerini belirttiler. 
     
Kararlı göründüler      Çakır ve Abanoz, eylemcilerin lideri Tokcan’la yarım saat süren görüşmede kararlı olduklarını görünce, görüşmeyi kesti. Daha sonra tekrar başlayan görüşmeler sabah 10.30’da noktalandı. Polis, gece boyunca bu kişileri tanıyanları da aracı olarak görüştürdü. Eylemciler, saat 10.30’u gösterdiğinde teslim olmaya karar verdiler. İçişleri Bakanı Sadettin Tantan, teslim olma kararının ardından otele gelerek yetkililerden bilgi aldı ve tebrik etti. Eylemciler, otelin giriş kapısına yanaştırılan polis otobüsüne bindirilerek, İstanbul Emniyet Müdürlüğü’ne götürüldüler. Tokcan’ın kelepçeli, diğer eylemcilerin kelepçesiz oldukları görüldü. İstanbul Terörle Mücadele Şube Müdürlüğü’nde sorguları süren Tokcan ile 12 işgalcinin, kendilerine "Çeçenistan Mücadele Grubu" adını verdikleri öğrenildi. 
     Eylemcilerin götürülmesinin ardından otele giren polis, rehin olarak tutulan turistlerle tek tek ilgilendi. Otelde inceleme yapan polis, lobide kurşun delikleri ve cam kırıkları tespit etti. İstanbul DGM Savcısı olay yerine gelerek inceleme yaptı. 
     
Eski komünist çıktı      Baskında yer alanlardan birinin, eski Komünist Partili Emin Taştan olduğu bildirildi. İçişleri Bakanı Tantan yaptığı açıklamada, 1980’lerde Taştan’ın çeşitli eylemlere katıldığını bildirdi. 
     
Türkiye’nin başını üçüncü kez ağrıttılar      Çeçenistan olayları nedeniyle Türkiye'de bundan önce yapılan iki eylem şöyle 
     Avrasya Feribotu Trabzon - Sochi hattında yolcu taşıyan Avrasya Feribotu, Trabzon Limanı'ndan 16 Ocak 1996'da kaçırıldı. 210 yolcuyu ve 45 mürettebatı rehin alan teröristler, Çeçenistan'ın bağımsızlığı ve Kuzey Kafkasya'nın kurtulmasını talep ettiler. Aynı günün akşamı Trabzon'dan ayrılan feribot, 19 Ocak'ta İstanbul Anadolufeneri önlerinde demir attı. Eylemcilerden dördü teslim olurken, feribotta yapılan aramada beş eylemci daha yakalandı. 
     Rus uçağı 12 Mart 2001'de Moskova seferini yapmak üzere Yeşilköy’den kalkan Rus Vnukovo Havayolları'na ait Tupolev 154 tipi yolcu uçağı, Çeçen teröristlerce kaçırıldı. 59'u Türk 162 yolcu ve 12 mürettebatın bulunduğu uçak, Suudi Arabistan'a indirildi. Üç hava korsanı, "Çeçenistan'daki savaşın durdurulması" şartıyla uçaktakileri serbest bırakacaklarını duyurdu. Görüşmelerin sonuçsuz kalması üzerine, Suudi Arabistan timleri uçağa operasyon düzenledi. Operasyonda 3 kişi öldü. 
     
12 saat boyunca nefesler tutuldu      22.30 Swissotel silahlı kişiler tarafından basıldı. 
     23.30 Organize Suçlar ve Silah Kaçakçılık Müdürlüğü ekipleri otele geldi. 
     23.45 Baskını düzenleyenlerin Çeçen eylemciler olduğu belirlendi. 
     23.50 Otel ve çevresi özel tim, çevik kuvvet, MİT ve terör timlerince sarıldı. Otel çevresindeki cadde ve sokaklar trafiğe ve yayalara kapatıldı. 
     24.00 Otelden kaçan turistlere ilk müdahale bekletilen ambulanslarda yapıldı. 
     00.30 Önceden rezervasyon yaptırmış olan turistler otele geldi. Bu turistler başka otellere yerleştirildi. 
     01.00 Çok sayıda itfaiye aracı, ambulans, çevik kuvvet otobüsü getirildi. 
     01.30 Otelden silah sesleri geldiği haberi polisi alarma geçirdi. 
     01.45 Gelen sesi rüzg rın etkisiyle devrilen bayrak direğinin çıkardığı öğrenildi, polis rahat nefes aldı. 
     02.00 İstanbul Valisi Çakır geniş güvenlik önlemleri altında otele geldi. Abanoz ve yardımcılarından bilgi aldı. 
     02.30 Çeçen eylemciler ile bağlantı kuruldu. İkna çalışmaları başladı. 
     04.00 Otelin bahçesi ve çevresindeki tüm elektrikler kestirildi. Polis diğer beş yıldızlı otelleri uyardı. 
     04.30 Otelin bahçesindeki polis otolarının farları söndürüldü. Tepe lambalarının yakılması yasaklandı. 
     05.00 Otelin çevresindeki yüksek binalara nokta atışı yapabilen keskin nişancı polisler yerleştirildi. 
     08.30 Eylemciler, 5 Fransız bayanı serbest bırakıp Sadettin Tantan’la görüşmek isteklerini yinelediler. 
     10.30 Sadettin Tantan otele geldi. Bakanın gelişinden kısa bir süre sonra eylem sona erdi. 
     
5 yıldızlı otelde kırık camlar      İstanbul’da 10 yıldır hizmet veren Swissotel, kurulduğu günden bu yana pek çok uluslararası toplantıya ev sahipliği yaptı. Geçen yıl "Dünyanın Lider Otelleri"nden biri seçilen otel, dün yine dünya gündemindeydi. Ancak bir başarı ya da uluslararası bir etkinlik nedeniyle değil de bir terör eylemiyle... Üçü 18 yaşından küçük 13 terörist, gece yarısına doğru girdikleri 5 yıldızlı otelin resepsiyonunda rasgele ateş ederek paniğe neden oldu. Ardından da görevlileri ve lobide bulunan müşterileri rehin aldı. Kurşunlanan camlar ve eylem, otel içindeki müşterilerde büyük tedirginlik yaşattı. 12 saat boyunca operasyon korkusu yaşayan oteldekiler, eylemin sona ermesiyle birlikte rahat bir nefes aldı. Daha sonra da müşterilerin büyük bölümünün, bavullarını toplayıp otelden ayrıldıkları görüldü. 
     
     Yanıt bekleyen sorular... 
Silahlı 13 terörist nasıl fark edilmedi      İstanbul’da terör ve çetelere göz açtırmamak iddiasıyla kenti üç bölgeye ayırarak istihbarat ağı kurmakla övünen polis 16 tüfek, iki Kalaşnikof ve üç tabancayla dolaşan 13 teröristten nasıl haberdar olamadı 
     Anayasa ve yasalara aykırı düştüğü belirtilen istihbarat ağı terör hazırlıkları yerine başka faaliyetleri mi izliyor 
     Devlet pompalı tüfek satışlarını kontrol altına aldığını iddia ediyor. Bu durumda sabıkalı ve eyleme kararlı grup, bu silahları nasıl temin etti Düzce yapımı silahları kim sattı 
     Polis, Hizbullah ve DHKP-C’nin devlet büyükleri ve askeri kesime yönelik suikastlarına yönelik bir süredir teyakkuzda. Kentte adım başı arama yapılıyor. Silahlı 13 kişi Düzce’den elini kolunu sallayarak otele nasıl geldi 
     Türkiye hemen her turizm sezonu öncesi böyle talihsiz bir olay yaşıyor. Özellikle bu yıl krizden çıkışta bel bağladığımız turizmin yine hedef alınacağı neden düşünülmedi 
     Muhammed Tokcan Şartla Salıverilme Yasası’ndan yararlanıp çıktıktan sonra Çeçen eylemlerini destekler konuşmalar yaptı, hatta yeni eylem sinyalleri verdi. Polis, MİT neden Tokcan’ı izlemedi, istihbarat çalışması yapmadı 
     Bu ve benzer eylemlere yönelik ihbarlar geldi de dikkate mi alınmadı Tokcan’a sempatiyle bakan görevliler mi var 
     
Haklıyken, haksız duruma düştük’      Baskını yapan teröristlerle görüşen Kafkas Vakfı Başkanı Mehdi Nusret Çetinbaş, kendisini olay yerine gönderen İçişleri Bakanı Sadettin Tantan’ın, "Biz akrabayız, beni rezil ediyorsunuz" mesajını ilettiğini açıkladı. 13 teröristi eylemden vazgeçirmek için arabuluculuk yapan Çetinbaş, otelde yaşananları anlattı 
     "Sayın Tantan’ın ricasıyla otele gittim. Çocuklar bu yaptığınız işimizi zorlaştırıyor’ dedim. Tantan’ın onların gururlarını okşamak için söylediği, Biz akrabayız. Bir an önce bu işe son verin. Beni rezil ediyorsunuz’ notunu ilettim. Bu sözler etkili oldu. Basın açıklaması yapıp teslim olmak istediklerini söylediler. Ancak sayın Bakan buna izin vermedi." 
     Eylemi tasvip etmediklerini belirterek, "Çeçenistan davasına bu şekilde hizmet edilemez. Haklıyken, haksız duruma düşüyoruz" diyen Çetinbaş, eylemcilerin, tüfeklerini İstanbul Emniyet Müdürü Kazım Abanoz’a teslim ettiklerini belirtti. 
     
Ecevit Teröre destek yok      Başbakan Bülent Ecevit, Çeçen gerillaları destekleyenlerin Türkiye’de barındırılmayacaklarını ve gerekli tüm tedbirlerin hızla alınacağını söyledi. 
     Ecevit TBMM’de, gazetecilerin sorularını yanıtlarken, "Türkiye Cumhuriyeti olarak Çeçen gerillaları destekleyenlerin Türkiye’de barınmalarına izin vermemiz söz konusu değil. Çeçenler kardeşimizdir ama hiçbir zaman Türkiye’nin çıkarlarına aykırı hareket edilmesini tasvip edemeyiz, onaylayamayız" dedi. Ecevit, "Bu olayın turizme olumsuz etkisi olur mu " sorusunu da, "Sanmıyorum, çünkü çok kısa sürede ve herhangi bir üzücü olaya neden vermeyecek şekilde sona ermiştir. Ama bu anlamsız eylemi yapanlar vatandaşımızsa, Türkiye’ye iyilik etmediklerini bilmelidir" diye yanıtladı. 
     
Tantan Bayram günü üzdüler      İstanbul DGM Savcılığı’nın soruşturmaya başladığını belirten İçişleri Bakanı Sadettin Tantan, olayı şöyle değerlendirdi "Bu ülkemiz açısından hiç de hoş karşılanmayan bir olaydır. DGM Savcılığı soruşturmaya başlamıştır. Bu tip olayları, hiçbir zaman tasvip etmedik. Özellikle de turizm mevsimimizin başladığı, bayramımızın olduğu bir günde, böyle bir olay, halkımızı da, bizleri de üzmüştür." 
     
VALİ ÇAKIR HANÇERLENDİK      İstanbul Valisi Erol Çakır, "Sayın emniyet müdürümüzle beraber otele giderek onlarla beraber olduk. Onlara çok insancıl bir şekilde yaklaştık" dedi. Olayın kabul edilebilir bir yanı olmadığını anlatan Çakır, "Onlara kendimizi arkadan hançerlenmiş gibi hissettiğimizi açıkça ifade ettik. Turistleri de hedef alacak böyle bir eylem kabul edilebilecek bir şey değil" diye konuştu. 
     
MİT HEDEFLERİ TURİZM      MİT Müsteşarı Şenkal Atasagun, gazetecilerin "İstihbaratın olaydan haberi olmadı mı " sorularını geçiştirerek, silahların otele eylemcilerden önce sokulduğunu bildirdi. Atasagun, eylemin turizmde patlama beklendiği bir dönem öncesi gerçekleştiğine dikkat çekerek, "Anlaşılan Türkiye’nin turizm atağından rahatsız oldular ki, otel bastılar. Turizmi baltalamak istiyorlar" dedi. 
     
ABANOZ ÇOK ACEMİLER      Eylemciler arasında "acemi çocukların olduğunu" belirten İstanbul Emniyet Müdürü Kazım Abanoz, "Çok gençler, çok acemiler. Telaşa kapılsalar, kötü olaylar olabilirdi. Müdahaleyi ön plana almadık. Sürekli görüşmelerle eylemi sona erdirmeye çalıştık" dedi. İşgalcilerden üçünün Düzceli olduğunu belirten Abanoz, "Çerkez ve Abazalar, Çeçenlikle ilgileri yok" diye konuştu. 
     



 GÜNCEL 















</TEXT>
</DOC>
