<DOC>
<DOCNO> 38182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/spor/spo01.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sert çıktı 
</HEADLINE>
<TEXT>

Beşiktaş’ın hocası Nihat ile İbrahim’i uyardı, "Bir an önce toparlanın" dedi 
     BEŞİKTAŞ Teknik Direktörü Christoph Daum, maçlarda performanslarını beğenmediği Nihat ve İbrahim’i sert bir dille uyardı. İki futbolcuyla dün sabah bir toplantı yapan Daum, "Hazırlık kampında ve antrenmanlarda mükemmeldiniz. Ne oldu size Bir an önce toparlanın ve gerçek oyununuza dönün. Bu takımın sizlere ihtiyacı var" dedi. 
     SİYAH - Beyazlı takımın dün yaptığı iki çalışmada da kanat akınları üzerinde duran Daum, bu kez de yapılan ortaların isabetsizliğine sinirlendi. Alman hoca, "Antrenmanda bile zorlanıyorsunuz. Son vuruşlar çok önemli. Bunları gol yapmalısınız. Eğer çalışmalarınıza böyle devam edersiniz, hepinizi genç takıma gönderirim" diye bağırdı. 
     
Belgin’e son görev      BEŞİKTAŞ’ta dört gün önce vefat eden eski yönetici "Baba Şevket" Şevket Belgin, dün toprağa verildi. Belgin için hem kulüpte, hem de Teşvikiye Camii’nde yapılan törene Süleyman Seba’nın katılmaması dikkati çekti. Fenerbahçe Asbaşkanı Murat Özaydınlı’nın vefat eden kayınpederinin aynı camideki cenaze töreni iki camiayı biraraya getirdi. Fenerbahçe Başkanı Aziz Yıldırım ile Beşiktaş Başkanı Serdar Bilgili bir süre sohbet etti. Fotoğraf Cengiz Malgır 
     
Ümit oynamıyor      BEŞİKTAŞ’ın savunma oyuncularından Ümit, Diyarbakırspor maçında forma giyemeyecek. Liflerinde yırtık bulunan oyuncunun oynatılmasının riskli olacağı açıklandı. Daum, lig maçında sağda Veit, solda İbrahim, ortada Ronaldo’ya garanti yer verecek. Ahmet Yıldırım ve Erman arasında ise tercih yapacak. 
     
Prim tehlikede      TRABZONSPOR ve Bursaspor maçlarında beş puan bırakan Beşiktaşlı futbolcular, Diyarbakırspor’u da yenemezlerse ilk beş haftayı primsiz kapatacaklar. Bu sezon beş maç üzerinden yapılan prim sistemine göre, Siyah - Beyazlı oyuncular beş maçta en az 10 puan toplamaları halinde prim almaya hak kazanacaklar. 
     
Dostluk ziyareti      GALATASARAY Başkanı Mehmet Cansun ile birlikte yöneticiler, dün Beşiktaş’a dostluk ziyareti yaptılar. Siyah - Beyazlı Kulübün Başkanı Serdar Bilgili ile bir görüşme yapan Cansun, ezeli dost olan kulüpler arasındaki ilişkilerin geliştirilmesine önem vereceklerini söyledi. 
     



 SPOR 




























</TEXT>
</DOC>
