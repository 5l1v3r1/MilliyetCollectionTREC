<DOC>
<DOCNO> 20585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/dunya/dun01.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs darbesi 
</HEADLINE>
<TEXT>

Avrupa İnsan Hakları Mahkemesi, Kıbrıs Rum Kesimi'nin Türkiye'ye karşı açtığı davada Rum tezlerini haklı buldu 
     GÜVEN ÖZALP Brüksel 

     Avrupa İnsan Hakları Mahkemesi'nin AİHM karara bağladığı Loizidou Davası nedeniyle Avrupa Konseyi'yle üstü kapalı bir kriz yaşamaya devam eden Türkiye, Kıbrıs konusunda önemli bir darbe daha aldı. Kıbrıs Rum Kesimi'nin Türkiye'ye karşı açtığı "devlet davasında" AİHM, hemen hemen tüm suçlamaları haklı buldu. 
     Yaşam hakkından ifade özgürlüğüne kadar uzanan geniş bir yelpazede Türkiye'yi, protokolleriyle birlikte, Sözleşme'nin toplam 19 maddesini ihlalle suçlayan dava için verilen karar Ankara açısından gerek diplomatik, gerekse hukuki anlamda "önemli bir yenilgi" anlamına geliyor. 
     
İlk devletlerarası hüküm      Büyük Daire tarafından karara bağlanan ve Türkiye'ye ilk kez devletlerarası bir davada hüküm giydiren kararda Ankara, yaşam hakkı, mülkiyet hakkı, güvenlik hakkı, din ve vicdan özgürlüğü, ifade özgürlüğü gibi Sözleşme'nin en temel unsurlarını oluşturan maddeleri ihlal etmekle suçlandı. 
     Rum Kesimi'nin şu ana kadar Kıbrıs sorunu konusunda savunduğu hemen hemen tüm tezleri bir araya getiren davada verilen karar kelimenin tam anlamıyla Türkiye'yi adını koymadan "işgalci devlet" konumuna soktu. 
     
Rumların eline önemli koz geçti      Bir bakıma Türkiye'nin Kıbrıs konusundaki tezlerini de "hukuk önünde çürüten" bu karar gelecek açısından önemli sinyaller de içeriyor. Kıbrıs Rum Kesimi'nin bu kararı Avrupa Birliği'ne üyelik konusunda ve Birleşmiş Milletler nezdinde yürütülen çözüm arayışlarında koz olarak kullanmasına kesin gözüyle bakılıyor. Loizidou kararına bir de bu kararın eklenmesinin ardından Türkiye'nin Kıbrıs'a ilişkin diplomatik manevraları yürütmede çok zorlanacağı ve uluslararası platformda başının çok ağrıyacağı yönündeki yorumlar da giderek ağırlık kazandı. 
     



 DÜNYA 











</TEXT>
</DOC>
