<DOC>
<DOCNO> 2672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/dunya/dun01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denktaş masaya dönmeli' 
</HEADLINE>
<TEXT>

     Yasemin ÇONGAR Washington 

     ABD'de Dışişleri Bakanlığı görevini devralmasına birkaç gün kalan eski Genelkurmay Başkanı Colin Powell, Türkiye'den "yıllardır en sağlam müttefiklerimizden biri" diye söz etti ve AB ile Ankara arasında, Avrupa'nın savunmasına ilişkin yeni düzenlemeler konusunda yaşanan pürüzlerin çözülmesi için yapıcı rol oynamaya çalışacaklarını söyledi. Powell, genelkurmay başkanlığı sırasında bazı Türk siyasi ve askeri liderleriyle yakın ilişki kurduğunu ve bu ilişkiyi yeni görevinde de değerlendirebileceğini umduğunu ifade etti. 
     Powell ayrıca, Kıbrıs meselesine yeni dönemde de önem atfedileceğinin sinyalini verdi ve KKTC lideri Rauf Denktaş'ın müzakere masasına dönmesi için çalışacaklarını vurguladı. 
     Bakanlık görevinin onaylanması öncesinde Senato'nun Dış İlişkiler Komitesi önünde bir konuşma yapan ve soruları yanıtlayan Powell, Kıbrıs'tan "yıllardır iyileşmeyen bir yara" olarak söz ederken, bu konunun Türkiye ile Yunanistan arasında pürüz kaynağı olduğunu vurguladı ve "Sorunun çözümü için devrede kalacağız" dedi. 
     Türkiye ve Yunanistan'ın, Kıbrıs meselesinde farklı yaklaşımlar içinde olduğunu hatırlatan Powell, iki müttefik arasında dostça ilişkinin ilerletilmesi için çaba göstermeyi sürdüreceklerini ve BM öncülüğündeki çözüm arayışını desteklediklerini belirtirken, "Denktaş'ın mümkün olan en kısa zamanda müzakerelere dönmesi için teşvik edilmesine çalışmalıyız" dedi. 
     
     


 DÜNYA 














</TEXT>
</DOC>
