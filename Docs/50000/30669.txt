<DOC>
<DOCNO> 30669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun21.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü asker Japonya'ya teslim edildi 
</HEADLINE>
<TEXT>

     Amerikalı yetkililer, Japonya'nın Okinava adasında genç bir kadına tecavüz etmekle suçlanan Amerikalı askeri bugün Japon yetkililere teslim etti. 
     Devlet televizyonu NHK, Okinava polisinin, Kadena hava üssünde kendilerine teslim edilen Çavuş Timothy Woodland'ı polis karakoluna götürerek tutukladığını duyurdu. ABD'nin Tokyo Büyükelçisi Howard Baker, Japonya Dışişleri Bakanı Makiko Tanaka ile yaptığı görüşmeden sonra, geçen hafta bir Japon kadına tecavüz etmekle suçlanan askerin Japon yetkililere teslim edileceğini açıklamıştı. Okinava mahkemesi, Amerikalı askerin parmak izinin olay yerindeki bir aracın üzerinde tecavüze uğrayan kadının parmak izinin yanında bulunması üzerine, geçen Pazartesi günü tutuklama emri çıkarmıştı. 







</TEXT>
</DOC>
