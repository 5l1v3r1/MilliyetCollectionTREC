<DOC>
<DOCNO> 1910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur11.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumalı, toprağa veriliyor 
</HEADLINE>
<TEXT>

     Yakalandığı karaciğer hastalığı sonucu önceki gün İstanbul’da vefat eden ünlü şair, öykücü, roman ve oyun yazarı Necati Cumalı toprağa veriliyor. 
     Cumalı için Devlet Tiyatroları Taksim Sahnesi’nde tören düzenlendi. Törende konuşan Devlet Tiyatroları Genel Müdürü Rahmi Dilligil, önce Kültür Bakanı İstemihan Talay’ın mesajını okudu. 
     Mesajında, Cumalı’nın ailesi ve Türk halkına başsağlığı dileyen Bakan Talay, yeri doldurulamayacak bir kayıp olduğunu belirtti. Talay, Cumalı’nın adının Urla’da restore edilip müze haline getirilen evinde yaşatılacağını kaydetti. 
     Rahmi Dilligil de konuşmasında, Necati Cumalı’nın eserlerinde Anadolu insanının duyarlılığını aktardığını belirterek, "Mümkün olduğunca eserlerine sahip çıkmaya çalışacağız. Anısına değil eserlerine sahip çıkacağız" dedi. Tiyatro Yazarları Derneği Başkanı Recep Bilginer de, "Necati Cumalı’nın kadrinin musalla taşına gitmeden bilindiğini" kaydederek, Devlet Tiyatroları’nda bu sezon O’nun bir oyununun gösterilmesinin bunun canlı bir örneği olduğunu söyledi. 
     Devlet Tiyatroları’nın, bu sezon Türk yazarlarının eserlerine öncelik tanınacağını ilan ettiğini belirten ve Cumalı’nın cenazesine sahip çıkmasını da "vefakarlık" olarak nitelendiren Bilginer, "Dost çınarımızdan bir yaprak daha toprağa gitti. Necati Cumalı eserleriyle daima yakınımızda olacak, anılacak" diye konuştu. Cumalı’nın kişi olarak da çocuksu, samimi olduğunu ve kalbinin de sürekli sanat coşkusuyla çarptığını belirten Bilginer, "Zaman zaman değerinin bilinmemesinden çok yakınırdı. Ama gözüküyor ki bilinecek" şeklinde konuştu. 
     




</TEXT>
</DOC>
