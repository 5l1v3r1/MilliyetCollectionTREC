<DOC>
<DOCNO> 49683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/ekonomi/aeko.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncülük sıktı 
</HEADLINE>
<TEXT>

Aria’nın ortağı Telecom Italia, Fransa ve Avusturya Telekom şirketlerindeki hisselerini satışa çıkardı. Şirket Başkanı Provera, Türkiye’de üçüncü olmaktan rahatsızız. Çözüm arıyoruz’ dedi 
     EVRİM ERGİN 

     Fransa ve Avusturya’da telekom şirketlerinde bulunan hisselerini satacaklarını açıklayan Telecom Italia’nın TIM Başkanı Marco Tronchetti Provera, "Türkiye’de üçüncü sıradayız. Ancak işler iyi gitmiyor. Çözüm arıyoruz" dedi. 
     TIM’in hisselerinin yüzde 55’ini elinde bulunduran Olivetti’nin de Başkan Yardımcısı olan Provera, İtalyan Senatosu’nun çıkışında gazetecilere açıklamalarda bulundu. "İspanyol telekom operatörü Auna’da yüzde 27 hissemiz var. Ortaklarımızla Auna’nın daha iyi bir geleceğe sahip olması için görüşüyoruz. Planlarımız içinde hisselerimizin satışı da var" diyen Provera, Fransız telekom şirketi Bouygues Telecom’daki yüzde 11’lik azınlık hisseleri ile birlikte, Telekom Austria’da bulunan yüzde 30’luk hisselerini de satacaklarını söyledi. 
     
     İşler yolunda gitmiyor’ 
     Provera, "Hisselerimiz satılık, alıcılar ile görüşmelerimizi sürdürüyoruz. TIM bizim grubumuzun asıl işi konumuna gelecektir ve özellikle lider telekom operatörü konumuna gelmek istediğimiz Latin Amerika’da daha da büyüyecektir" dedi. 
     Provera, Telecom Italia’nın yüzde 49’una sahip olduğu Türkiye’deki telekom operatörü Aria’nın hisselerini de satıp satmayacakları yolundaki sorulara karşılık olarak da şunları söyledi 
     "Biz Türkiye pazarında üçüncü operatörüz ve işler yolunda gitmiyor. Burayla ilgili de bir çözüm bulmaya çalışacağız. Bu pazar için temel meselemiz lider konumuna gelmektir." 
     TIM Basın İlişkileri Müdürü Daniela Bracco da bu çözümün ne olabileceği şeklindeki sorulara karşılık şunları söyledi "Türkiye’deki hissemizin satışı şu an gündemde değil. Çözüm arıyoruz ve bu çözüm, Aria’daki hisselerimizi yükseltmek şeklinde de olabilir, satış da gündeme gelebilir. Biz pazarda üçüncü olmaktan rahatsız olduğumuzu belirtiyoruz" dedi. 
     
Yarın birinci yaş gününü kutlayacak      29 Kasım 2000 tarihinde açılan üçüncü cep telefonu lisansı ihalesini alan İş Bankası ve Telecom Italia’nın kurduğu Aria, 1 Kasım’da birinci yaş gününü kutlayacak. 71 noktada altyapı kuran Aria’nın ortağı Telecom Italia, Turkcell ve Telsim ile yapılması gereken roaming ulusal dolaşım anlaşmasının gecikmesinden de rahatsız. 
     



 EKONOMİ 






















</TEXT>
</DOC>
