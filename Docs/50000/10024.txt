<DOC>
<DOCNO> 10024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/ekonomi/eko07.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik liberalleşiyor 
</HEADLINE>
<TEXT>

Elektrik piyasasını liberalleştirecek nitelikteki Elektrik Piyasası Yasası Resmi Gazete’de yayımlandı. TEAŞ, üretim, iletim ve dağıtım şirketi olmak üzere üçe bölünecek 
     Yapısal reformlar kapsamında önemli bir yer tutan, elektrik piyasasının liberalleştirmesine ilişkin düzenlemeler yasalaştı. 
     "Elektriğin yeterli, kaliteli, sürekli, düşük maliyetli ve çevreyle uyumlu şekilde tüketicilerin kullanımına sunulması için, rekabet ortamında özel hukuk hükümlerine göre faaliyet gösterebilecek mali açıdan güçlü, istikrarlı ve şeffaf bir elektrik enerji piyasasının oluşturulması, piyasada bağımsız bir düzenleme ve denetimin sağlanması" amacıyla çıkarılan Elektrik Piyasası Kanunu, Resmi Gazete’nin mükerrer sayısında yayımlanarak yürürlüğe girdi. 
     Kanun, elektrik üretimi, iletimi, dağıtımı, toptan ve perakende satışı, perakende satış hizmeti, ithalat ve ihracatı ile bu faaliyetlerle ilişkili tüm gerçek ve tüzel kişilerin hak ve yükümlülüklerini, Elektrik Piyasası Düzenleme Kurumu’nun kurulması ile çalışma usul ve esaslarını, elektrik üretim ve dağıtım varlıklarının özelleştirilmesinde izlenecek usulü kapsıyor. 
     
Fiyatlar ucuzlayacak      Bu doğrultuda oluşturulacak elektrik piyasa yapısı, serbest rekabetin tüketicilere yansıyan fiyatlar bazında gelişmesinin sağlanmasını ve fiyatların gerçek maliyetleri yansıtmasını öngörüyor. Yasayla elektrik arzının talebin üzerine çıkarılması ve bu yolla elektrik fiyatlarının ucuzlatılması amaçlanıyor. 
     Yeni düzenleme uyarınca, Türkiye Elektrik Üretim ve İletim A.Ş TEAŞ üç şirkete bölünüyor. TEAŞ Türkiye Elektrik Üretim A.Ş, Türkiye Elektrik iletim A.Ş, Türkiye Elektrik Ticaret ve Taahhüt A.Ş şeklinde 3 yeni tüzel kişilik olarak görev yapacak. Yasa, kurulması öngörülen Türkiye Elektrik Ticaret ve Taahhüt A.Ş’nin, mevcut sözleşmeler kapsamında imzalanmış olan enerji alış ve satış anlaşmalarını TEAŞ ile TEDAŞ’tan devralmasını öngörüyor. 
     


 EKONOMİ 





















</TEXT>
</DOC>
