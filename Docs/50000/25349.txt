<DOC>
<DOCNO> 25349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sondun05.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de katliamcı prens UZİ ve M-16 kullanmış... 
</HEADLINE>
<TEXT>

     Nepal'de Veliaht Prens Dipendra, saraydaki katliamda Uzi marka silah ve M-16 saldırı silahı kullandı. 
     Washington Post gazetesinin görgü tanığı akrabaya dayanarak verdiği habere göre, 29 yaşındaki prens, aile toplantısının yapıldığı odaya, çıktıktan kısa bir süre sonra ağır silahlı ve askeri üniforma giymiş olarak geri döndü. 
     Gazete, Dipendra'nın ilk olarak bitişikteki odaya girerek babası Kral Birendra'yı vurduğunu ve akrabanın, açık kapıdan, ''Birendra'nın yüzündeki şaşkınlık ifadesinin görüldüğünü'' anlattığını yazdı. 
     Görgü tanığı akraba, Dipendra'nın babasını öldürdükten sonra oturma odasında yaklaşık 15 dakika etrafa ateş açtığını, etrafta kurşunlar uçarken odada bulunanların oldukları yerde kaldığı ya da kaçıştığını söyledi. 
     Dipendra'nın bir ara silahın kontrolünü kaybederek tavana ateş etmesi üzerine tavandan kopan parçaların halının üzerine düştüğünü belirten görgü tanığı, ''O Dipendra olay sırasında hiçbir şey söylemedi ve yüzünde hiçbir ifade yotu. Yalnızca rastgele ateş etti'' dedi. 
     Gazeteye göre, daha sonra bahçeye çıkan Dipendra kendisini izleyen annesi Kraliçe Aishwarya ve küçük kardeşi Prens Nirajan'ı öldürdü ve geri geldikten sonra, ''silahı bırak, yeteri kadar zarar verdin'' diye yalvaran amcası Prens Dhirendra'yı vurdu, ardından Dhirendra'ya yardıma koşan 2 kadın, teyzesi ve kuzenini katletti. 
     Görgü tanığı, sonunda Dipendra'nın tekrar bahçeye çıktığını ve ardından silah sesleri duyduğunu söyleyerek, ''Bu onun kendini vurduğu zaman olmalı'' diye konuştu. 
     Gazeteye göre, görgü tanığı, olayın meydana geldiği geçen hafta Cuma günü Dipendra'nın evlenme planları ya da romantik yaşamı konusunda bir görüşme, aile arasında bir tartışma ve ters giden bir şeyler bulunduğuna dair işaret olmadığını da anlattı. 
     Görgü tanığı, ''O bunu niçin yaptı, hiçbir zaman bilemeyebiliriz, ancak bütün bu olanlar gerçek. Sıradan bir Cuma gecesiydi ve her şey ters gitti. Aile gerçeği biliyor, bu yüzden olanlar örtbas edilmeye çalışılırsa aile üyelerinden bazılarının olanları çekinmeden söyleyeceğinden eminim'' dedi. 
     Kraliyet ailesinden 8 kişiyi otomatik silahla öldüren Prens Dipendra, kendi başına da kurşun sıkmış ve kaldırıldığı hastanede yaşamını yitirmişti. 






</TEXT>
</DOC>
