<DOC>
<DOCNO> 17783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/yasam/yas04.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka Sivaslı Erkan'ı gözetliyor 
</HEADLINE>
<TEXT>

Biri Bizi Gözetliyor'un Danimarka versiyonunun en güçlü finalisti, Türk genci Erkan Kılıç... 
     İRFAN KURTULMUŞ Kopenhag 

     27 yaşındaki Türk genci Erkan Kılıç, 'Biri Bizi Gözetliyor' adlı yarışmanın Danimarka'daki bir benzeri olan Bar'da finale kalan 2 kişiden biri oldu. 
     TV3 kanalı tarafından 13 haftadır yayınlanan 'Baren' Bar adlı programın son haftasına girildi. Geçen 13 haftada 2 kez, kalma ve atılma sandalyesine oturan Sivaslı Erkan her 2 oylamada da aldığı yüksek oylarla rakiplerini saf dışı etti. 
     
     Yapılan kamuoyu yoklamasına göre, Danimarka halkının yüzde 55'i Erkan'ın yarışmayı kazanmasını istiyor. 
     Sempatik tavırlarıyla Danimarkalı kızların beğenisini kazanan Erkan artık yarışmanın en zor etabına hazırlanıyor ve yarışmacılara sorulan "Bu programı kazanmanız için nasıl bir reklam kampanyası yapardınız " sorusuna en yaratıcı yanıtı bulmaya çalışıyor. Danimarka'da şimdi herkes gelecek pazartesi yapılacak büyük finali bekliyor. 
     



 YAŞAM 






















</TEXT>
</DOC>
