<DOC>
<DOCNO> 22154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur09.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Uzlaşma olmazsa 145 ayrı sözleşme imzalarız" 
</HEADLINE>
<TEXT>

     Devlet Bakanı Mehmet Keçeciler, kamuda çalışan işçilerin memurlardan 2.6, özel sektörde çalışan işçilerden ise bir kat daha fazla ücret aldığını belirterek, ''Sendikalar özel sektörden istemediğini bizden istiyor. Sanki kriz özel sektöre gelmiş,kamuya gelmemiş gibi davranıyorlar''dedi. 
     TRT-2'de yayımlanan ''Televizyon Gazetesi'' programına katılan Mehmet Keçeciler, memurlara uygulanan eşel-mobil sistemini işçilere de önerdiklerini bildirdi. Keçeciler, birinci 6 ay herhangi bir ücret artışı yapmamak kaydıyla, işçi ücretlerinde de memurlar gibi ikinci 6 aydan sonra eşel-mobil sistemine geçilmesini ve ilk 6 ayda ödenmeyen farkın Türkiye'nin kalkınma hızının yüzde 50 fazlasıyla 2002 yılının Temmuz ayında ödenmesini önerdi. 
     İşçi sendikalarının özel sektörden istemediğini kamudan istediğini öne süren Keçeciler şunları söyledi 
     ''Sanki kriz sadece özel sektöre gelmiş de, kamuya gelmemiş gibi davranıyorlar. Veya kamuyu yönetenler nasıl olsa siyasetçilerdir, seçimleri düşünürler, istediğimizi alırız görüşündeler. Bu doğru değil. Örnek vermek gerekirse MESS'in yaptığı sözleşme var. Verilen ücret 352 milyon lira nettir. Kamu işçilerinin şu an eline geçen çıplak ücret ise 563 milyon lira, devlet memurunun ortalaması ise 218 milyon liradır. Kamu işçisi devlet memurundan 2.6 kat, özel sektör işçisinden ise bir kat fazla ücret almaktadır.'' 
     IMF'den bahsetmek 
     İşçi kuruluşlarının toplu iş sözleşmesi görüşmelerinde sık sık IMF'den bahsetmelerinden rahatsızlık duyduklarını anlatan Keçeciler, 
     'IMF 2 çarpı 2 dört eder derse biz 5 diyemeyiz. Sonra IMF davetsiz gelen misafir değil, onları biz çağırdık. Her meseleyi IMF üzerinden bir kavgaya getirmemizin bir anlamı yoktur''dedi. 
     Uzlaşma olmazsa 145 ayrı sözleşme 
     Keçeciler, kaynak bulunamadığı için ödemelerde sıkıntı çekildiğini ve toplumun her kesimi gibi işçilerden de fedakarlık istendiğini belirterek, Pazartesi günü Türk-İş yöneticileri yeniden biraraya geleceklerini bildirdi. Türk-İş'in talep ettiği zam farkının 3 katrilyon lira düzeyinde olduğunu anlatan Keçeciler, Türk-İş'in bazı taleplerinin toplu sözleşme görüşmelerinin dışında ve siyasi olduğunu savundu. Keçeciler, Pazartesi günü Türk-İş ile yapacakları görüşmede de uzlaşma sağlanamaması durumunda, toplam 145 sözleşmeyi sendikalarla ayrı ayrı görüşeceklerini ve imzalayacaklarını bildirdi. 







</TEXT>
</DOC>
