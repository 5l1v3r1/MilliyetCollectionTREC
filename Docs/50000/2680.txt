<DOC>
<DOCNO> 2680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/ekonomi/eko02.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel sektör desteğine IMF vizesi 
</HEADLINE>
<TEXT>

Cottarelli'ye reel sektörde acil önlem alınması gerektiğini söyleyen Toskay, 'IMF de aynı görüşü paylaşıyor' dedi 
     ANKARA Mİlliyet 

     Devlet Bakanı Tunca Toskay, reel sektörde sorun çıkma olasılığını ve acil önlemler alınması gerektiğini IMF'ye de bildirdiğini söyledi. 
     IMF Türkiye Masası Şefi Carlo Cottarelli başkanlığındaki heyetten bir grup, dün Devlet Bakanı Toskay ile görüştü. Görüşmenin ardından soruları yanıtlayan Toskay, reel sektörün kaynak sıkıntısı içinde olduğunu belirterek, şöyle konuştu 
     "Bankaların içinde bulunduğu durum reel sektörü ciddi bir baskı altına aldı. Hepimizin bildiği gibi kredi imkanlarının sınırlanması, finansmanın çok pahalı hale gelmesi, reel sektörün işlerini yürütebilmesi açısından gerekli kaynak temininde çok sıkıntı yaratıyor. Ciddi bazı sorunların ortaya çıkma ihtimali var ve bunu önlemek için bir çalışmanın yapılması gerekiyor." 
     
     Eşit yaklaşım olacak 
     Cotterelli'ye, "reel sektörün faaliyetlerini sağlıklı bir şekilde sürdürmesi için, mutlaka acil önlemlerin alınması gerekiyor" söylediğini aktaran Toskay, IMF’nin de aynı görüşü paylaştığını kaydetti. 
     Söz konusu çalışmanın çok kısa sürede bitirilmesi gerektiğini kaydeden Toskay, "Bu konuya özellikle IMF heyetinin dikkatini çektim. IMF heyeti de, bu konuda benim söylediklerime katıldıklarını ifade ettiler" diye konuştu. 
     Toskay, reel sektördeki finansman sorununun aşılması için kaynak temini gerektiğini de vurguladı. 
     Toskay, reel sektöre dönük sektörler bazında yapılan tespit çalışmaları konusunda ise şöyle konuştu "O konuda hazırlanmış bazı karar taslakları var ve bu taslakların yürürlüğe girmesi lazım. Burada işin zorluğu, tüm sektörlere eşit yaklaşım göstermektir, yani bu yüklerin de hesap edilmesi lazım." 
     


 EKONOMİ 


















</TEXT>
</DOC>
