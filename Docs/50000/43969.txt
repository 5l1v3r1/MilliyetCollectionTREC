<DOC>
<DOCNO> 43969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/spor/ygsdan.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan aklını kullandı 
</HEADLINE>
<TEXT>

     VEDAT DANACI 

     Galatasaray’ın büyük tecrübesini dakika dakika yaşadık dünkü maçta. Grubun fırtına ekibi Nantes, iki devi üst üste devirdikten sonra Cim - Bom’u da gözüne kestirdi. Ancak sahada öylesine akıllı oynayan, rakibinin hızını yavaş yavaş kesen bir Galatasaray vardı ki, Fransızlar neye uğradıklarını anlamadan maçı kaybettiler. 
     İlk yarıda Nantes’in gol için büyük bir isteği vardı. Özellikle orta sahada kaptıkları toplarla hızlı hücumlar organize edip Dalmat gibi süratli ve teknik adamlarıyla defans boşluklarını kolladılar. Denge bozan bu şok hücumlarla Nantes istediği pozisyonları da buldu. Şansın ve rakibin acemiliğinin yardımıyla devre golsüz bitti. 
     İkinci yarıda Galatasaray tempoyu iyice düşürdü. Son 15 dakikaya kadar Nantes adeta duvara çarpar gibi ceza alanına kadar gelip, aynen geri dönüyordu. Lucescu maçın rölantiye girdiği anı iyi yakaladı. Önce Sergen’i aldı oyuna, ardından Ümit Karan’ı ve daha dakikalar dolmadan Fleurquin sahada yerini aldı. Bu üçlü galibiyeti getiren golü de dokuyan kahramanlardı. 
     79. dakikada Ergün’ün ortasını Capone ceza alanına indirdi. Önce Ümit, sonra Fleurquin ve son vuruşta Sergen fileleri buldu. Üç yedek adam Nantes defansını döve döve golü atıyordu. 
     Stadda esen buz gibi hava Galatasaray’ın yabancısı değildi. Büyük tecrübesiyle kalan dakikalarda yine müthiş mücadele ile pozisyon bile vermedi. Hatta Sergen’in kaçırdığı bir gol vardı ki, inanılır gibi değil. 
     Bu maçla hem Lucescu deplasmandaki ilk galibiyetini aldı, hem de Sergen ilk kez mücadele ettiği Şampiyonlar Ligi’nde ilk golüne kavuştu. Nantes de gruptaki ilk yenilgisini aldı. 
     Bu hayat kanunudur birisinin sevinci, diğerinin üzüntüsüdür. Galatasaray için bu hep farklı oldu. Onun sevinci, 65 milyonun bayramıdır. 
     



 SPOR 
























</TEXT>
</DOC>
