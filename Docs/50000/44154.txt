<DOC>
<DOCNO> 44154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/siyaset/siy01.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek var, ama... 
</HEADLINE>
<TEXT>

Terör saldırılarından sonra ilk kez toplanan MGK’da, Amerika’ya destek çıktı. Kurul, Afganistan’a müdahaleye asker değil lojistik destek verilmesini yineledi 
     ANKARA Milliyet 

     Milli Güvenlik Kurulu, ABD’ye 11 Eylül’de yapılan terör saldırılarından 17 gün sonra dün ilk kez toplanarak Washington’un terörle mücadelesine destek kararı aldı. 
     MGK’nın Eylül ayı olağan toplantısı Çankaya Köşkü’nde, Cumhurbaşkanı Ahmet Necdet Sezer başkanlığında yapıldı. Toplantıda ABD’nin terörle mücadelesine destek verme kararı alan kurul, Washington’un olası askeri operasyonlarına verilecek desteğin ise "ölçülü ve Türkiye’nin milli menfaatlerini zedelemeyecek şekilde" olmasını benimsedi. 
     Hem asker hem de sivil üyeler, daha önce hükümetçe alınan "ABD’nin olası operasyonlarında Türk askerlerinin yer almaması" kararını onayladı. Kurul, hükümetin Türk hava sahası ve askeri üslerini ABD’nin kullanımına açarak operasyona lojistik destek verilmesi yönündeki kararını bir kez daha teyid etti. 
     
     Irak endişesi 
     4 saatlik toplantıdan sonra yapılan açıklamada, "Türkiye’nin menfaatlerini zedelemeyecek şekilde ABD’ye destek vereceğinin" vurgulanmasının ardında Irak’a operasyon düzenlenmesi endişesinin yattığı öğrenildi. 
     Açıklamada ABD’ye verilen destek şu sözlerle ifade edildi "Türkiye’nin güvenliğini yakından ilgilendiren dış politik olaylar gözden geçirilmiş, bu kapsamda 11 Eylül 2001’de ABD’de de meydana gelen terör olaylarıyla ilgili gelişmeler, Türkiye’ye etkileri ve alınabilecek önlemler de değerlendirilmiştir. Teröre karşı savaşımda ABD’ye gereken desteğin verilmesi benimsenmiştir. Ne sebeple olursa olsun, sonuçta bir çok masum insanın ölmesine ve yaralanmasına, maddi ve manevi kayıplara neden olan bu tür eylemlerin önlenmesi için, uluslararası dayanışma ve işbirliğinin gereği ve önemi üzerinde durulmuş, bu konuda Türkiye’nin menfaatlerini zedelemeyecek, her türlü çabaya destek olunacağı vurgulanmıştır." 
     
Fotoğraf yasağı bu kez kaldırıldı      ÜMİT BEKTAŞ 

     Milli Güvenlik Kurulu MGK toplantıları, bir süredir basına kapalı yapılıyordu. 30 Ağustos’ta iki kuvvet komutanının emekli olmasıyla MGK’nın asker kanadında da değişiklikler oldu. Gazete ve televizyonlara yansıyan MGK haberlerine konu olan görüntülerde h l emekli komutanların görülüyor olması dikkat çekmiş olacak ki, yasak "bir kereliğine" kaldırıldı ve fotoğraflar yenilendi. MGK’nın TSK kanadında soldan sağa şu isimler yer aldı Genelkurmay Başkanı Orgeneral Kıvrıkoğlu, Kara Kuvvetleri Komutanı Orgeneral Özkök, yeni atanan Deniz Kuvvetleri Komutanı Oramiral Alpkaya ve Hava Kuvvetleri Komutanı Orgeneral Asparuk. 
     



 SİYASET 












</TEXT>
</DOC>
