<DOC>
<DOCNO> 25215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo24.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Rıdvan Dilmen ile yollarını ayırdı 
</HEADLINE>
<TEXT>

     İkinci Futbol Ligi ekiplerinden Altay, Teknik Direktör Rıdvan Dilmen ile yollarını ayırdı. 
     Dilmen, Kulüp Başkanı Nafiz Zorlu ile yaptığı görüşmenin ardından İstanbul'a gitti. Dilmen'in görüşmede, şampiyonluğa oynayacak bir kadroya sahip olması durumunda Altay'da kalmak istediğini Zorlu'ya bildirdiği, ancak olumlu yanıt alamadığı öğrenildi. 
     Başkan Zorlu, ''Rıdvan Dilmen kalmak istedi, ancak bizim durumumuz belirsizliğini koruyor. Ayak bağı olmak istemedik'' dedi. 
     Zorlu, ''Reha Kapsal gündemde mi'' sorusunu ise ''Hayır. Yönetim olarak önce profesyonel şubenin idare şekli ne olacak, bunu tartışmamız lazım. Bazı isimler için bu olmaz mı deniyor. Diğeri şiddetle karşı çıkıyor. Henüz çok erken'' diye yanıtladı. Dilmen'in gelecek sezonu da kapsayan sözleşmesinin de en kısa sürede fesh edileceği bildirildi. Menajer Mehmet Öztürk, Malatyaspor ve Diyarbakırspor'un genç teknik adamla ilgilendiğini, 2 gün içinde durumun netlik kazanacağını kaydetti. 







</TEXT>
</DOC>
