<DOC>
<DOCNO> 38562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/ykologlu.html </URL>
<DATE> 2001/08/23/ </DATE>
<TIME>  </TIME>
<AUTHOR> DOĞAN KOLOĞLU  </AUTHOR>
<HEADLINE>
Beraberlik yetti 
</HEADLINE>
<TEXT>

     DOĞAN KOLOĞLU 

     Biz ilk yarı oyunu uyuttuk. İkinci yarı hırslı bir saldırganlıkla rakibin bizi çok acemi bulan kendine güvenini yok ederek golü atıp maçı bitirdik. Ama ilk yarıda İstanbul’da karşımızda şaşkın şaşkın dolaşırken gol attığımız rakip bize defansında top göstermedi. Geriden hep yavaş ve top oyalayarak alışmadığımız kontrollü bir futbol anlayışı ile ve çoğu kez havadan uzun atılan toplarla hücuma katılmak istedik. Galatasaray’ın hava topu kapacak forveti olmadığından tüm bu girişimler bizi pasif futbola itti. Bu Avrupa şampiyonu Galatasaray’ın futbol kültürüne ters düşen bir mantıksızlıktı. İlk yarı tek bir ciddi fırsat üretemedik. Bu arada Mondragon’un Taffarel’in gölgesi bile olamayacağı özellikle hücumu başlatan top üretimindeki acemilikleri ile belgelendi. 
     Levski, Avrupa maçlarına alışmamış bir takım. Bu maça bilinçle değil, duygusal yaklaşımla hazırlanmışlardı. İki kez milli marşlarını ayakta dinlettiler, bütün resmi protokolleri de tribündeydi. Takımlarında yıldız seviyesinde yaratıcı futbolcuları yoktu. 
     Levski bizim yetersizliğimizi kullanamadı, onların mantıksızlığı bizim düzelmemize yol açtı. İkinci yarıda biz daha başarılı ve oyunu sürdüren taraftık. Arif çok pasif oynadı. Ancak öyle bir yerde canlandı ki, inanılmaz bir pasla Serkan’ın attığı golün yaratıcısı oldu.Bu kadar eksik ve sakat oyuncularla bu maçı bu hale getirmek gerçekten Levski hocasının dediği gibi "Ne olursa olsun Galatasaray, Avrupa çapında bir takımdır" sözünü doğruladı. Popescu iyi ki gitti. Galatasaray defansı dün de ilk topa basan, rakibin önünden kaçmayan bir direnişle başarıya ulaştı. Çok acıdır ki yediğimiz gol Ergün’ün hediyesiydi. Ama Galatasaray’da Suat, Emre, Hasan çok iyi oynarken sahanın yıldızı tartışmasız hakemdi. 
     



 SPOR 

























</TEXT>
</DOC>
