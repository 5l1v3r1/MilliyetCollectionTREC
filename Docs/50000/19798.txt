<DOC>
<DOCNO> 19798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/spor/spo01.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL KISA KESTİ 
</HEADLINE>
<TEXT>

Siyah - Beyazlılar, İstanbulspor önünde galibiyete kolay ulaştı, UEFA şansını gelecek haftalara taşıdı. Goller Nouma ve Nihat’tan gelirken, Ahmet Dursun penaltı kaçırdı 
     BİLAL MEŞE 

     Seyirci küskün, kırgın... Tribünlerde büyük boşluklar var... Seyirciyi anlıyoruz. Ancak sezon başından bu yana kötü futbol oynamasına, bırakın şampiyonluğu Avrupa’yı bile tehlikeye sokmasına rağmen Beşiktaş’ı yalnız bırakmalarını, kırıcı sözler söylemelerini doğru bulmuyoruz. Taraftar iyi günde de, kötü günde de takıma sahip çıkan kişidir. 90 dakika süreyle zaten stresli olan Beşiktaş’ı bu şekilde protesto etmenin anlamı yok. Geçmişte yaşanan olaylar aklımıza geliyor. Hiç de hoş manzara değil bu... 
     Şimdi maça dönelim... Nouma’nın ikinci dakikada attığı şık gol hem takımı hem de tribünleri "rehavete" sürükledi. 90 dakikalık mücadelede aklımızda kalan iki gol ve direkte patlayan iki şut. Hepsi o kadar. Sıkıcı maçtı. İstanbulspor saman alevi gibiydi. Ne direnecek, ne de gol atacak gücü vardı. 
     Beşiktaş’ta penaltı kaçırmak kronikleşti adeta. Samsun, Kocaeli ve dün de İstanbulspor karşısında penaltı sendromu yaşandı. 36. dakikada, kaldı ki bize göre penaltı değil... Hakem Mutlu Çelik, Saidoo’nun topu elle oynadığı gerekçesiyle penaltı noktasını gösterdi. Ahmet Dursun geldi. Atışı kullanacak. Ama tribünler Ahmet Dursun’u protesto ettiler. Vurdu kaleci kurtardı. 
     Öyle veya böyle Beşiktaş kazandı. Şimdi önündeki Gaziantepspor’un kaybetmesini bekliyor, kaderiyle başbaşa... 
     DAKİKA 2 Ayhan soldan İbrahim’i kaçırdı. Siyah - Beyazlı futbolcu topu arka direğe kesti. Nouma yükseldi. Kafa ile nefis vurdu 1 - 0 
     DAKİKA 13 Tayfur ceza alanı yayı üzerinden sert vurdu. Kaleci Zdravkov topu güçlükle tokatladı. 
     DAKİKA 22 Karhan orta alandan aldığı topla göbekten indi. Ceza alanı yayı üzerinden sert vurdu. Top direkten geri döndü. Ayhan tamamlamak istedi. Top kalecide kaldı. 
     DAKİKA 31 Nihat sağ kanattan topla indi, ceza alanı üzerinden sert vurdu. Meşin yuvarlak kaleci Zdravkov’un bacak arasından filelerle buluştu 2 - 0 
     DAKİKA 36 Ayhan’ın topuk pasında top ceza alanı içindeki Saidoo’nun eline çarptı. Hakem Çelik penaltı noktasını gösterdi. Atışı Ahmet Dursun kullandı, kaleci Zdravkov topu çeldi. 
     DAKİKA 45 İstanbulspor’un gole en çok yaklaştığı dakikalardan biriydi. Petkov’un kornerine iyi yükselen Bekir kafayı çaktı. Fevzi doksandan topu güçlükle tokatladı. 
     DAKİKA 71 Soldan yine Petkov korner kullandı, yine Bekir yükseldi. Kafayı çaktı. Bu kez top üst direkte patladı. 
     DAKİKA 90 Murat’ın sert şutunu Fevzi güçlükle önledi. 
     
NotlarÜnlü futbolcu, dün yönetici Yıldırım Demirören ile görüştü, "Beşiktaş’a gelmek istiyorum" diye konuştu 
     Sergen’le pazarlık 
     TRABZONSPORLU Sergen, dün Futbol Komitesi Başkanı Yıldırım Demirören ile Ceylan Oteli’nde görüşme yaptı. Sergen, dönmek istediğini söylerken, Demirören de "Bonservisini al sonra konuşalım. Ancak biz bonservisi parayla alırsak, düşüncemiz belirleyeceğimiz bir peşinat ve geri kalanı maç başınadır" diye konuştu. 
     
     Milne’den nostalji 
     BEŞİKTAŞ’ın eski hocası Gordon Milne de İstanbulspor maçını izledi. İngiliz hoca, "Yeniden burada olmak çok güzel. Tatile geldim. Eski takımımı seyretmek bana mutluluk veriyor. Fenerbahçe - Galatasaray maçını da izleyeceğim" dedi. 
     
     Tunuslu geliyor 
     BEŞİKTAŞ’ın prensipte anlaştığı Tunuslu orta saha oyuncusu Baya yarın eşiyle İstanbul’a gelecek. Yönetici İbrahim Altınsay, "Baya listemizde olan bir oyuncu. İstanbul’u gördükten sonra kararını verecek. Ancak sanıyorum salı anlaşırız" diye konuştu. 
     
     Seyirciden protesto 
     SİYAH-Beyazlı futbolcular, taraftarların protestosuyla karşılaştı. Taraftarlar, "Milyon dolarları istiyorsunuz. Formanın hakkını vermiyorsunuz. Siz tribüne, biz sahaya. Aşkımız renklere, sizlere değil" diyerek, tepkilerini gösterdiler. 
     
     Ahmet’e tepki 
     MAÇIN 35. dakikasında penaltıyı taraftarlar Nouma’nın atmasını istediler. Yedek kulübesinden Ahmet Dursun’un atması istenince bu futbolcu ıslıklandı. Penaltı kaçınca "Ahmet dışarı" diye tempo tuttular. 
     
Daum’dan Ahmet’e destek      KARTAL YİĞİT 

     BEŞİKTAŞ Teknik Direktörü Daum, penaltı kaçıran ve taraftarın da tepkisiyle karşılaşan Ahmet Dursun’a sahip çıktı. Alman hoca, "Eğer bir dahaki maçta penaltı kazanırsak yine Ahmet Dursun’a attıracağım. Ahmet gol için çok çalıştı. Gol atmasını isterdim. Golcüler maalesef alıngan oluyor. Onları desteklemek lazım. Önemli olan üç puandı, bunu aldık. Ancak ilk golden sonra rehavete kapıldık. Takımın en iyisi Nihat’tı" diye konuştu. 
     



 SPOR 



























</TEXT>
</DOC>
