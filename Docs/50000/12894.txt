<DOC>
<DOCNO> 12894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sonspo13.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya karşısında 2 puan bıraktık 1-1 
</HEADLINE>
<TEXT>

     Futbolda Dünya Kupası 4. Eleme Grubu 4. maçında, Türkiye ile Slovakya 1-1 berabere kaldı. 
     İkinci yarıya mutlak galibiyet parolasıyla çıkan Türkiye, beklediği gole 54. dakikada Hakan Şükür ile penaltıdan ulaştı. Attığı gol sonrasında savunmasında tehlikeler yaşayan milli takım, bunlardan birinde Tomaschek'in golüne engel olamadı. Bu yarıda da gol yollarında etkili olamayan ve pozisyona girmekte zorlanan Türk Milli Takımı, 1-1'lik beraberlikle grupta birincilik için yarışta en önemli rakiplerinden Slovakya'ya kendi evinde puan 2 puan yitirdi. 
     Slovakya ise diri oyununu bu yarıda da sürdürdü. Maçta en az Türkiye kadar gol pozisyonuna giren Slovakya, İstanbul'dan beraberlikle dönerek grup birinciliği için avantaj yakaladı. 
     53. dakikada ceza alanına sağ çaprazdan giren Fatih, savunmanın müdahalesiyle yerde kalınca, maçın orta hakemi Wojcik tereddütsüz penaltı noktasını gösterdi. Atışı kullanan Hakan Şükür, kaleci ve topu ayrı köşelere gönderdi 1-0. 
     58. dakikada Abdullah'ın ıska geçtiği topla buluşan Demo, sağdan ortaladı. Dzurik, meşin yuvarlağa gelişine çok sert vurdu. Top, yandan auta gitti. 
     63. dakikada Fatih ile gelişen milli takım atağında, topla buluşan Ogün, sağ kanattan ceza alanına girdi. Bu futbolcunun ortasında, savunmaya çarpan top kornere çıktı. 
     65. dakikada Gresko'nun soldan kullandığı köşe atışında, savunma topu uzaklaştıramadı, Szilard Nemeth'in uygun durumda vuruşunda, top üstten auta çıktı. 
     69. dakikada Szilard Nemeth, ara pasıyla hareketlenerek, ceza alanında Rüştü ile karşı karşıya kaldı. Bu futbolcunun sol çaprazdan yerden kaleye gönderdiği şutta, gecenin başarı ismi Rüştü, meşin yuvarlağı ayağıyla kornere çeldi. Labant'ın soldan kullandığı köşe atışında Tomaschek, savunmanın uzaklaştıramadığı meşin yuvarlağı köşeden filelere gönderdi 1-1. 
     72. dakikada Ümit Davala'nın ceza alanının dışında kaleye gönderdiği sert şutta, kaleci Konig meşin yuvarlağı yumruklarıyla uzaklaştırdı. 
     74. dakikada altıpas sağ köşesinde topla buluşan Ümit Davala'nın vuruşunda, kaleci son anda topu önledi. 
     79. dakikada milli takımda, Okan'ın yerine Arif x oyuna dahil oldu, aynı dakikada Bülent sarı kart gördü. 
     82. dakikada Gresko'nun sağdan kullandığı köşe vuruşunda, Tomaschek'in kafayla kaleye gönderdiği top, Rüştü'nün kucağında kaldı. 
     83. dakikada milli takımda, Ergün'ün yerine Tayfun oyuna girdi. 
     84. dakikada Tayfun'un uzun pasında, Hakan Şükür'ün ceza alanının sol çaprazından bekletmeden kaleye gönderdiği top, üstten auta çıktı. 
     89. dakikada Hakan Şükür'ün göğsüyle indirdiği topa Ogün, ceza alanı dışından çok sert vurdu. Kalecinin bakışları arasında meşin yuvarlak direğe çarparak auta çıktı. 
     90. dakikada Slovakya'da, Demo'nun yerine Peter Nemeth oyuna alındı. Uzatma dakikalarında Szilard Nemeth'in ceza alanı dışından çok sert şutunda, top üstten az farkla auta çıktı ve karşılaşma 1-1 beraberlikle sonuçlandı. 
     Milli takım berabere kalmasına rağmen grubunda 8 puan ve averajla liderliğini sürdürüyor. 




</TEXT>
</DOC>
