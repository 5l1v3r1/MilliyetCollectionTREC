<DOC>
<DOCNO> 11918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/spor/yfburu.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp değil 
</HEADLINE>
<TEXT>

     ÖMER ÜRÜNDÜL 

     Fenerbahçe’nin dün gece maç öncesi en önemli sıkıntısı forveti oluşturamamaktı. Hem Serhat, hem Andersson sakat olunca Mustafa Denizli forvette Rapajic ile Balic’i görevlendirdi. Ancak her zaman vurguladığımız gibi bu ikilinin yapıları günümüz futbolunun forvet özelliklerini taşımıyor. Devamlılıkları yok. Pres yapmıyorlar. Ayrıca orta saha arkadaşlarına yüzlerini dönüp saha içi organizasyonuna katkı veremiyorlar. Dün gece de böyle oldu. Orta sahaya ve defans blokuna yük bindi. Oyunun kontrolü ele alınamadı. Buna rağmen ilk yarıda Fenerbahçe akılcı taktik planla rakibine üretkenlik şansı vermedi. Bu yarıda karşılıklı gelen tesadüfi goller dışında aklımızda kalan pozisyon yok. 
     Devrenin son dakikasında Abdullah’ın kırmızı kart görmesiyle Fenerbahçe ikinci yarıya on kişi başladı. Bir de üstelik Mustafa Denizli böyle zorlu bir deplasmanda hem de sayısal eksiklik varken maç kabiliyetini kaybetmiş Celil’i Revivo’nun yerine sokarak gereksiz bir risk aldı. Ancak üçlü defans blokunun çok başarılı olması, Ogün’ün hırsı ve Lazetic’in orta sahada üç kişilik mücadele etmesi savunma güvencesini arızaya uğratmadı. Aynı zamanda Fenerbahçe atak geliştirmekten de geri kalmadı. Sonuçta da puanlar paylaşıldı. Bizce son haftalarda sürekli kazanan bir takım için zor bir deplasmanda bir de on kişi oynaması gözönüne alınırsa aldığı beraberlik asla kayıp değildir. Hatta kazançtır. 
     Ligin başarılı takımlarından Rizespor çok hırslı ve kazanma arzusuyla doluydu. Ancak Fenerbahçe’nin savunma kurgusunu arızaya uğratacak ofansif varyasyonları sergileyemediler. İkinci yarının başında yaptıkları maçın en güzel verkaçıyla girdikleri pozisyonu da kaçırınca beraberliğe razı oldular. Teknik Direktör Pecze’nin bazı önemli yanlışlarını gözlemledik. Yorulan orta sahaya taze kuvvet sürmedi. Ayrıca Serkan’ı Celil’e yakınlaştırarak iyi bir sprinterin sağ kanat bindirmelerindeki etkinliğini azalttı. Bir anlayamadığımız konu da kazandıkları rekor sayıda korneri paslaşarak kullanıp hepsini de berbat etmeleriydi. 
     Metin Tokat her zaman vurguladığımız gibi hakemliği çok iyi biliyor. Dün de genelde iyi bir yönetim gösterdi. Ama alışılmış nabıza göre şerbet veren düdükleri de ihmal etmedi. 
     


 SPOR 

























</TEXT>
</DOC>
