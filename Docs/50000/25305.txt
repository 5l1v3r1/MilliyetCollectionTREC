<DOC>
<DOCNO> 25305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/spor/spo03.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom’a tehdit 
</HEADLINE>
<TEXT>

Lucescu, Hagi ve Popescu’nun menajeri Becali, alacakların ödenmemesi halinde FIFA’ya şikayette bulunacağını söyledi 
     HALİL ÖZER 

     GALATASARAY’ın Rumenleri bir türlü verilmeyen paraları nedeniyle FIFA’nın yolunu tutmaya hazırlanıyor. Menajer Becali, Romanya’da bir televizyon kanalına yaptığı açıklamada 30 Haziran’a kadar Lucescu, Hagi, Popescu ve Balint’e ödeme yapılmaması halinde konuyu FIFA’ya taşıyacağını, bu durumda Galatasaray’ın, Avrupa Kupaları’na katılamama tehlikesinin doğacağını söyledi. 
     BECALİ, Hakan konusunda da Galatasaray’ı daha önceden uyardığını belirtti. Rumen menajer, "Ben onlara zamanında 9.5 milyon dolarlık Inter önerisini kabul etmelerini söylemiştim. Ama beni dinlemediler. Okan, Emre konusunda da yanlış yaptılar. Sezon içinde 3’er milyon dolarlık imza attırsalardı, hiç bir şey değişmezdi. Ama Galatasaray’da idari işler kolay yürümüyor" dedi. 
     
Mondragon işi bitti      GALATASARAY, Kolombiyalı kaleci Mondragon’un işini bitirdi. Sarı - Kırmızılılar dün Florya’da Mondrago’nun menajeriyle biraraya geldi ve üç yıllık sözleşme imzaladı. Önümüzdeki hafta İstanbul’a geleceği belirtilen Mondragon’un bu transferden 750 bin dolar alacağı öğrenildi. Kolombiyalı kaleci 1998 yılında yazarımız Doğan Koloğlu ile yaptığı röportajda bir gün mutlaka Türkiye’ye geleceğini söylemişti. Mondragon, Koloğlu’na, "Ben Türk’üm. Annemin adı Vasfiye. Dedem Osmanlı İmparatorluğu zamanında gemiyle Güney Amerika’ya gelmiş. Bana herkes El Turco diye seslenir" demişti. 
     
R.Sociedad, FIFA’ya gitti      GALATASARAY Kulübü, Arif’in transferinden doğan 1 milyon 200 bin doları vaad ettiği tarihte ödemediği için Real Sociedad tarafından FIFA’ya şikayet edildi. İki kulüp arasında yapılan protokole göre Arif’in bonservis bedelinin ilk taksidini 25 Mayıs’ta yatırması gereken Sarı - Kırmızılı kulüp sözünü yerine getiremedi. 
     
Bir takas daha çıktı      ANKARAGÜCÜ ile Galatasaray, Hakan Keleş - Ahmet takasına gidiyor. Başkent ekibinin Başkanı Cemal Aydın, Mehmet Cansun ile anlaşmaya vardı. Ankaragücü bu takasta üste para istedi ancak Cansun kabul etmedi. Sonunda taraflar iki oyuncuyu karşılıklı olarak birbirine vermeyi kabul etti. 
     
Aigner’den müjde      UEFA Genel Sekreteri Aigner, daha önce Avrupa Kupası maçı oynanmayacağı bildirilen Ali Sami Yen Stadı’na şartlı izin verdi. Aigner, UEFA yetkilileri Jacop Erel, Ernest Walker, UEFA Asbaşkanı Şenes Erzik, Bölge Müdürü Vedat Bayram, Başkan Faruk Süren ve Futbol Federasyonu Asbaşkanı Ata Aksu ile birlikte stadı gezdikten sonra şu uyarılarda bulundu "Tuvalet, soyunma odaları gibi ufak tefek detayları zamanla yaparsınız. Ancak stada kapasiteden fazla seyirci alıyorsunuz. Bu hatayı tekrarlarsanız, maç vermeyiz." Süren’in bu konuda söz vermesi üzerine Aigner, stadın ambargosunu kaldırdı. 
     
Stat projesine nokta konuyor      BAŞKAN Faruk Süren, Ali Sami Yen Stadı için perşembe günü Tekfen Şirketi ile anlaşma imzalayacak. Bu anlaşmadan sonra yeni stadın yapılmasına resmen başlanacak. Ancak Galatasaray portatif stad bitinceye kadar yine maçlarını Ali Sami Yen Stadı’nda oynayacak. 
     
Transfer tıkandı      YABANCI transferini Jardel’e bağlayan Galatasaray, bu yüzden sadece araştırma yapmakla yetiniyor. Dinamo Bükreş’de oynayan Niculae, Lucescu’nun gözdesi olurken, bu oyuncu ile Milan, Parma ve Fiorentina gibi kulüplerin de ilgilendiği belirtildi. Bu arada Monaco, Nonda için henüz yanıt vermedi. 
     



 SPOR 























</TEXT>
</DOC>
