<DOC>
<DOCNO> 13909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/spor/ybay.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli sorumluluk ve Milli Takım 
</HEADLINE>
<TEXT>

     TOGAY BAYATLI 

     Büyük bir ekonomik krizin içinde yaşayan ülkemizde radikal önlemler alınması için artık fazla zamanımız kalmadı. İş hayatı durdu. Yeniden hareketlenmesi için maddi desteğe ihtiyaç var. Eğer önlemler alınmazsa çok daha korkunç olaylarla karşı karşıya geleceğiz. Böyle bir felaket önce hükümetin ve sonra da parlementonun istifasına neden olabilir. Nasıl ki İstanbul olimpiyatlarına parlamentoda tüm partiler büyük destek verdiler ise şimdi de bu sağduyuyu, mevcut bunalımdan kurtulmak için göstermelidirler. İşte milli şuur burada da egemen olmalı. 
     Makedonya ile oynadığımız milli maçta üç puan almamız, Türkiye'yi elbette mutlu etti. Ancak bugüne kadar oynadığımız tüm maçlarda pozitif anlayış ortaya koyamadık. Takımımızın oyun sistemini anlamak mümkün değil. Doğru dürüst bir planı yok. Havadan doldur boşalt misali oynanan çağdışı futbol ile daha ne kadar sıçrayacağız. Slovaklar'ın bizden iyi olduklarını söylemek bir meziyet değil. Teknik adamların Türkiye'nin en başarılı oyuncularından kurulu bu takımı uyum içinde bir senfoni orkestrası haline getirmesi gerek. Futbol 11 kişiyle icra edilen bir takım sporudur. Hocanın görevi, bu 11 kişi arasında koordinasyonu sağlamak ve belli hedefe gitmekte onlara sistemli bir rota çizmektir. Tabii en önemlisi de maç öncesi bu futbolcuları olumlu şekilde motive edebilmektir. Bu söylediklerimiz ne çok konuşarak, ne de rakipleri överek olur. Çalışmak, çok çalışmak ve kulüp antrenörleriyle anlamlı bir işbirliği kurmak gerek. Tabii teknik adamlar başarılı olmak istiyorlarsa radikal kararlar almalı, riske girmeli ve cesur olmalıdır. 
     Haziran ayında milli takımımızın yapacağı iki önemli puan maçı için şimdiden kolları sıvamak gerekiyor. 15 gün arayla milli takım aday futbolcuları bir araya gelmeli ve onların bir ekip olduğunu belirleyecek çalışmalar yapılmalıdır. Ve de teknik direktör bu takımın ortasına liderlik yapacak, oyunu kuracak zeki ve çabuk karar veren bir orta saha virtüözü bulup çıkartmalıdır. Hiç yakınmaya gerek yok. Tüm takımlar incelendiğinde böyle futbolcular var. Biz uyarıyoruz. Dizini döverek bir yere gitmek mümkün değil. 
     


 SPOR 



























</TEXT>
</DOC>
