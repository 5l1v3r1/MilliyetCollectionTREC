<DOC>
<DOCNO> 15598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sontur09.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesih Bey savcılığa giderken halk tarafından yuhalandı 
</HEADLINE>
<TEXT>

     Yurtdışında, ''Mesih'' olduğu yönünde yaptığı açıklamalarla gündeme gelen ve dün sabah erken saatlerde Edirne'nin İpsala Sınır Kapısı'ndan Türkiye'ye giriş yaparken gözaltına alınan Hasan Mezarcı, İpsala Cumhuriyet Savcılığı'na sevk edildi. 
     Mezarcı, İpsala Emniyet Müdürlüğü'ndeki sorgulamasının tamamlanmasından sonra, Türkiye'ye giriş yaptığı minibüste bulunan, beraberinde getirdiği giysi, asası ve kitaplarıyla birlikte, Emniyet Müdürlüğü önüne getirilen polis minibüsüne bindirilerek, adliyeye getirildi. 
     Mezarcı ve beraberinde Türkiye'ye gelen Şevket Sak, Erkan Baran ile Doğan Dilci, emniyetten çıkarılışları sırasında çevrede toplanan vatandaşlar tarafından yuhalandılar. Mezarcı ve beraberindekiler halkın bu tepkisine karşılık vermediler. Mezarcı, Adliye Binası'na girişinde de basın mensuplarının sorularını cevaplamadı. 
     Mezarcı'nın emniyette bulunduğu süre içinde, gece geç saatlere kadar dua ettiği belirtildi. Oğlu Fatih Mezarcı ve yakını Sadettin Durak da, Mezarcı'yı Adliye önünde bekleyenler arasında bulunuyor. 
     
     




</TEXT>
</DOC>
