<DOC>
<DOCNO> 32917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur20.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Okuyan "Asgari ücretin tatmin edici olacağını sanmıyorum" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, yarın toplanması beklenen Asgari Ücret Tespit Komisyonu'ndan, çalışanları tatmin edici bir rakam çıkacağını sanmadığını söyledi. 
     Okuyan, Yalova Valiliği'nde gazetecilere yaptığı açıklamada, yeni asgari ücretin ne olacağını bilmediğini, ancak enflasyon artışının ücretlere yansıtılmasının beklendiğini bildirdi. Komisyondan kimsenin fazla birşey beklememesi gerektiğini ifade eden Okuyan, ''Enflasyon artışları yansıtılsa da, her halükarda komisyondan çalışanları tatmin edici bir rakam çıkacağını sanmıyorum. Elimizdeki imkanları sonuna kadar değerlendiriyoruz ama yine de fazla bir artış beklenmesin'' dedi. 
     Okuyan, Bağ-Kur'a borcu olan mükelleflere ilişkin bir soru üzerine, bu kişiler için ödeme kolaylığı sağladıklarını anlatarak, şöyle konuştu 
     "Bağ-Kur'a prim borcu bulunan vatandaşlarımızın 1-31 Ağustos tarihleri arasında başvurmaları gerekiyor. Bu kişiler, aylık yüzde 10'luk gecikme faizi yerine yıllık yüzde 3 faizden borçlarını ödeyebilecekler. Bu nedenle, prim borcu olan tüm vatandaşlarımızı Bağ-Kur'a başvurmaya davet ediyorum.'' 
     Enis Öksüz'ün Ulaştırma Bakanlığı'ndan istifasına ilişkin soruya, ''Bir arkadaşımız kendi isteğiyle istifa etmiştir. Yorum yapıp spekülasyona girmek istemiyorum'' yanıtını veren Okuyan, ''Hükümette revizyon olacak mı '' yönündeki soru üzerine de, böyle bir durumun söz konusu olmadığını bildirdi. 
     Açıklamalarının ardından Yalova Belediyesi tarafından yaptırılan ''Kurtuluş Parkı'' ile sağlık merkezinin açılış törenlerine katılan Okuyan, depremde ağır hasar gören kentin her geçen gün güzelleşmesinin kendilerini mutlu ettiğini söyledi. 
     







</TEXT>
</DOC>
