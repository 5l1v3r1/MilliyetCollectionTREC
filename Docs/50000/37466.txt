<DOC>
<DOCNO> 37466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur03.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası eski Genel Müdürü'ne dava açıldı... 
</HEADLINE>
<TEXT>

     Ankara Cumhuriyet Başsavcılığı, Palma Tekstil Firması'na kredi kullandırılması işlemlerinde, ''görevlerini kötüye kullandıkları'' iddiasıyla, eski Ziraat Bankası Genel Müdürü Yener Dinçmen'in de aralarında bulunduğu 6 kişi hakkında dava açtı. 
     Hazine Müsteşarlığı'nın suç duyurusu üzerine başlatılan soruşturma tamamlandı. 
     Ankara Cumhuriyet Başsavcı Vekili Ahmet Soylu tarafından ağır ceza mahkemesine açılan davanın iki sayfalık iddianamesinde, Bankalar Yeminli Murakıplığı'nca hazırlanan 28 Şubat 2000 tarihli raporda, Ziraat Bankası Bursa Şubesi aracılığıyla Palma Tekstil Firması'na kullandırılan 2 milyon dolar tutarındaki kredinin tahsisi ve kullandırılması işlemlerinin irdelendiği belirtildi. 
     Raporun ''sorumlular ve fiile katılma dereceleri'' başlıklı bölümünde, ''Dönemin Ticari Krediler Müdürü Mehmet Akif Oflaz ile Bursa Şube Müdürü Kemal Güven'in, 27 Mart 1997 tarihli yönetim kurulu kararı uyarınca firmanın vereceği taşınmaz teminatları üzerindeki tüm kısıtlamaların kaldırılıp, banka lehine ipotek tesis edilmesi gereğine uymadıkları'' görüşüne yer verildiği ifade edilen iddianamede, ayrıca,bu sanıkların D Grubu Kredi olarak tahsis edilen ve ihracatın finansmanında kullanılması gereken kredileri de farklı amaçlarla firmaya aktararak, ticari krediler mevzuatına aykırı davrandıklarının savunulduğu kaydedildi. 
     Firma hakkında yeni istihbarat raporu düzenlenmediği, şubenin görüşlerinde de bir değişiklik olmadığı halde, 25 Ağustos 1997 tarihinde Palma Tekstil firması lehine daha önce onaylanan kredi ile ilgili kullanım şartlarından verilecek krediyi, yüzde 200 fazlasıyla karşılayacak tutarda ipotek tesis edilmesi şartının kaldırıldığına işaret edilen iddianamede, bunun yerine ekspertiz değerine bağlı olmaksızın ödeme yapılması imkanının getirilmesi suretiyle firmaya 115 bin 961 dolar yerine 310 bin 249 dolar ödendiği bildirildi. 
     Banka genel müdürü ve yönetim kurulu üyeleri hakkında 4483 sayılı Kanun uyarınca soruşturma izni verilmesi için ilgili Devlet Bakanlığı'na başvurulduğu ve 7 Kasım 2000 tarihinde ''soruşturma izni verildiği'' belirtilen iddianamede, sanıkların ifadelerinde, ''Palma Tekstil Firması'na kredi kullandırılmasında, teminat alınmasında, ödeme aşamasında, ticari krediler mevzuatına, bankacılık teamül ve geleneklerine aykırı herhangi bir uygulama yapmadıklarını'' savundukları kaydedildi. 
     İddianamede, ''Bankacılık kural ve uygulamalarının özel ihtisas gerektirdiği, sanıkların savunmalarının konunun uzmanı durumundaki murakıp görüşüne üstün tutulup tutulmayacağının, yapılacak yargılama aşamasında mahkemesince takdir edilecek nitelik taşıdığı sonuç ve kanaatine varılmıştır'' denildi. 
     İddinamede, eski Ziraat Bankası Genel Müdürü Yener Dinçmen, eski yönetim kurulu üyeleri Osman Akkuzu, Tuncay Altan ve Mehmet Metin Tunçsu, eski Ticari Krediler Müdürü Mehmet Akif Oflaz ve eski Bursa Şube Müdürü Kemal Güven'in Türk Ceza kanunu'nun TCK ''görevi kötüye kullanma'' hükmünü içeren 240 ve ''müteselsil suçlar'' başlıklı 80. maddeleri uyarınca 14'er aydan 4 yıl 6'şar aya kadar hapis cezası istendi. 
     
     







</TEXT>
</DOC>
