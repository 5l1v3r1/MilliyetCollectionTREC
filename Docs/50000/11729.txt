<DOC>
<DOCNO> 11729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sontur11.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut davasında bilirkişiler hakkında suç duyurusu 
</HEADLINE>
<TEXT>

     Türkiye'nin yakın tarihine damgasını vuran siyasi cinayetlerin faillerinin yargılandığı Umut davasında bilirkişiler hakkında da suç duyurusunda bulunulması istendi. 
     Gazeteci yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Prof. Dr. Bahriye Üçok'un da aralarında bulunduğu 22 faili meçhul cinayeti işledikleri gerekçesiyle haklarında dava açılan 14'ü tutuklu 18 sanıklı yargılandığı Umut davasının görülmesine devam edildi. Ankara 2 No'lu DGM'deki duruşmada sanık Ferhan Özmen ve Necdet Yüksel'in avukatı İbrahim Ceylan duruşmalar devam ederken bazı emniyet görevlilerinin, müvekkilerinin evlerine giderek mal varlıkları ile ilgili olarak "Bunları nereden aldınız" şeklinde sorular sorduklarını ve tehdit ettiklerini öne sürdü. Ceylan, bu görevliler hakkında suç duyurusunda bulunulmasını talep etti. 
     Mahkeme Başkanı Hüseyin Eken ise, İstanbul DGM'den istenen tanıkların talimat ifadelerinin geldiğini belirterek, ifadeleri okudu. Ankara DGM Cumhuriyet Başsavcılığı'nca bazı polis memurları hakkında İstanbul DGM'ye yapılan suç duyurusunun yetkisizlik kararı ile Fatih Cumhuriyet Başsavcılığı'na gönderildiğinin bildirildiğini kaydeden Eken, Diyarbakır eski Emniyet Müdürü Gaffar Okkan'a yapılan suikastla ilgili olarak herhangi bir rapor sunulup sunulmadığı konusunda Başbakanlık'a yazılan müzekkereye yanıt verilmediğini belirtti. 
     Eken, duruşmaya verilen kısa bir aradan sonra, Fatih Cumhuriyet Başsavcılığı'na yazı yazılarak suç duyurusunda bulunulan polis memurları hakkında bir işlem yapılıp yapılmadığının sorulmasına ve sanıkların mal varlıkları hakkında yeniden bilirkişi incelemesi yaptırılmasının reddine karar verdi. 




</TEXT>
</DOC>
