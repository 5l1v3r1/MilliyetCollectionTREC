<DOC>
<DOCNO> 41916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/yazar/bila.html </URL>
<DATE> 2001/09/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ankara'daki hava 
</HEADLINE>
<TEXT>

     ABD'ye yapılan tarihte eşi görülmemiş terörist saldırısı Ankara'da nasıl yankılandı 
     Önce işin istihbarat yönü... 
     Olayla birlikte Türk istihbarat ve güvenlik birimlerinin hızla devreye girdikleri ve kapsamlı bir çalışma başlattıklarını söyleyebiliriz. Ankara, ABD istihbarat birimlerine de yardımcı olmak amacıyla olayla ilgili bilgi toplama faaaliyetini ulusal ve uluslararası düzeyde yoğunlaştırmış durumda. 
     İsrail, Kuzey Irak ve Suriye kaynaklarından Afganistan ve Pakistan'a kadar uzanan bir bilgi toplama ve değerlendirme çalışması yürütülüyor. Sovyetler'in dağılmasından sonra nükleer silahların teröristlerin eline geçmiş olabileceği dahil saldırıların değişik yerlerde ve değişik biçimlerde bir zincir halinde planlanıp planlanmadığı gibi her çeşit olasılığa dönük istihbarat faaliyeti yürütülüyor. 
     Uzmanlar söz konusu çalışmayı "çok gizli, kapsamlı ve derin" olarak niteliyorlar. Uzmanlar düzeyindeki ortak kanı, ABD'ye yapılan saldırının tek başına bir örgüt işi olamayacağı, devrede birden çok örgüt, devlet veya devletler olabileceği yönünde. 
     Alınan bilgi ve yapılan değerlendirmeler, Başbakan'a süratle iletiliyor. Bu konudaki açıklamaların sadece Başbakan tarafından yapılması konusunda hükümette ortak karar alındığını söyleyebiliriz. 
     İşin siyasi yönüne gelince... 
     Bakanlar Kurulu'nun dünkü toplantısında hükümetin iki temel sonuca vardığı söylenebilir 
     1- Bu saldırının terör konusunda Türkiye'yi anlamak istemeyen ve çifte standart uygulayan Avrupa'ya ders olması gerektiği, 
     2- Daha önce olduğu gibi bu saldırının "terör örgütü" yönünün arka plana itilip İslama bağlanmasının yanlış olacağı. 
     Bakanlar Kurulu, vardığı birinci sonucun gereği olarak Türkiye'nin terörle ilgili görüşleri ve yaşadığı sorunun Avrupa'ya anlatılması açısından değerlendirilmesi kararını almış durumda. Bu amaçla başta Dışişleri olmak üzere bütün kurum ve kuruluşlar Avrupa'ya, "terör dersi"ni anlatmak üzere çaba gösterecekler. 
     İkinci olarak, terör olaylarının önyargılı biçimde Müslümanlığa fatura edilmesi konusunda Ankara duyarlılık gösterecek. "İslam terör" tezinin terörle ilgisi olmayan Müslüman ülkeleri rahatsız ettiği ve edeceği konusunu, Türkiye, dünyanın dikkatine getirecek. 
     Terörle mücadele konusunda ise deneyimli bir ülke olarak, uluslararası düzeyde oluşturulacak ortak çalışmalara Ankara azami katkıyı verecek. Yardım önerecek. 
     Ankara'nın yaptığı değerlendirme başta Avrupa olmak üzere bütün dünyanın ABD'de gerçekleştirilen bu vahşi eylemden, terör konusunda, Türkiye'yi çok daha iyi ve kolay anlayacağı yönünde... 
     
     







Terörde yeni dönem 


Aydınlı tek tek oynar... 


Ankara'daki hava 


Teröre karşı birleşik cephede omuz omuza 


Taksi şoförü kadın ayda 6 bin mark kazanıyor 


Salıverilen cin 


O kadın niye sevindi 


Ertesi gün... 


Kendinden kuşkulanmayana ne mutlu 


Amerikan güvenlik sistemi neden çöktü 


The Day After 


Wall Street Journal okuyan teröristler 


İncir değil makine 


Aydın’lık bir yol var 


</TEXT>
</DOC>
