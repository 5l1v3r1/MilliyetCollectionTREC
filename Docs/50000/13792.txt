<DOC>
<DOCNO> 13792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko02.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış destek geliyor 
</HEADLINE>
<TEXT>

     Devlet Bakanı Kemal Derviş, dış çevrelerin programın yeni kısımlarına ve rakamlarına dikkatle baktıklarını belirterek, ''İncelemeler sonrasında bize destek vereceklerini ifade ettiler. Miktar ve şekil ancak programın tüm ayrıntısının çıkmasından sonra belli olacaktır'' dedi. 
     Derviş, Ankara'ya hareketinden önce Atatürk Havalimanı'nda yurtdışında kaynak arayışı konusundaki çalışmaları hakkında bilgi verirken, şöyle konuştu 
     'Program ortaya çıkacak, program çerçevesinde dış desteğin şekli ve miktarı belli olacak. Almanya, ABD ve Fransa'daki temaslarımda tüm görüşmelerim çok iyi bir havada geçti. Dış çevrelerin programımızın yeni kısımlarına ve rakamlara dikkatle baktıyorlar. Bu incelemeler sonrasında bize destek vereceklerini ifade ettiler. Ama miktarı ve şekli ancak programın tüm ayrıntısının çıkmasından sonra belli olacak.Temaslardan çok memnunum, çok büyük anlayışla karşılıyorlar.'' 
     Devlet Bakanı Kemal Derviş, piyasaların çok da fazla sinirli olmaması gerektiğini belirterek ''geçen haftaya göre çok daha güçlü durumdayız'' dedi. 
     Kemal Derviş,Başbakan Bülent Ecevit'ten ilk günden bu yana çok büyük destek gördüğünü, kendisinin de Başbakan Ecevit'e elinden gelen her türlü desteği vermek istediğini söyledi. Derviş, ''Tamamen birlikte çalışıyoruz. Bu konuda herhangi bir şüphe olmasın'' diye konuştu. 
     Çalışmaları sırasında, Başbakan Yardımcıları Devlet Bahçeli ve Mesut Yılmaz'dan da destek gördüğünü ifade eden Derviş, ''Herkes bu programa destek vermek istiyor ve verecek'' dedi. 
     Bu arada, muhalefet partilerinden de programa hiç değilse bir ölçüde destek vermelerini beklediğini belirten Derviş, ''Muhalefet partilerine şahsen bilgi vermek istiyorum. Bu hafta randevu talep edeceğim'' şeklinde konuştu. 
     Devlet Bakanı Derviş, piyasaların da çok da fazla sinirli olmaması gerektiğini, geçen haftaya göre bugün çok daha güçlü durumda olduklarını söyledi. Derviş, ''Herkesin biraz sabır göstermesi lazım, hem de büyük tempo göstermesi lazım'' ifadesini kullandı. 




</TEXT>
</DOC>
