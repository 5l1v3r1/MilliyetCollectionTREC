<DOC>
<DOCNO> 28453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur07.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyoruz... Depremler sıklaştı mı... 
</HEADLINE>
<TEXT>

     Ulusal Deprem Konseyi Başkanı Prof. Dr. Tuğrul Tankut, yurdun çeşitli yerlerinde son günlerde meydana gelen depremleri normal bir aktivite olarak gördüğünü söyledi. 
     Prof. Tankut, UFO ile deprem bağlantılarına ilişkin değerlendirme yaparken de bu konuda henüz bilimsel bir veri olmadığını, kanıtlanmadığı sürece inanmadığını belirtti. 
     Prof. Tankut, yaptığı açıklamada, son günlerde meydana gelen deprem aktivitelerinin yoğunluğunu normal bulduğunu ifade etti. Büyük depremlerin vatandaşlarda duyarlılık yarattığını kaydeden Prof. Tankut, deprem aktivitelerinin her zamanki gibi olduğunu, ancak duyarlılık artınca bunların daha kolay fark edildiğini belirti. ''Aktivite zaten vardı, biz farkına varmıyorduk'' diyen Prof. Tankut, bu aktiviteleri normal bulduğunu dile getirdi. 
     Deprem aktivitesinin arttığına ilişkin kesin birşeyler söyleyebilmek için geçmişe dönük istatistiklerle karşılaştırma yapmak gerektiğini anımsatan Prof. Tankut, ancak bunun için yeterli veri bulunmadığını vurguladı. Prof. Tankut, güvenilir veri olmadan deprem aktivitelerinin arttığını söylemenin mümkün olamayacağını dile getirdi. 
     Prof. Tankut, vatandaşların UFO görüldüğünü belirtmesinden sonra söz konusu bölgede deprem meydana geldiğine ilişkin iddiaları da değerlendirdi. 
     UFO olarak adlandırılan şeyin belki bilimsel bir açıklamasının olabileceğini ancak henüz kanıtlanmış bir bilginin olmadığını belirten Prof. Tankut, UFO ile deprem bağlantısına ilişkin de herhangi bilimsel bir araştırma olmadığını vurguladı. 
     Ulusal Deprem Konseyi Başkanı Prof. Tankut, ''Bu bağlantı ne zaman kanıtlanırsa o zaman inanırım. Ancak o zamana kadar bunlar söylentiden ibarettir. Bilim dünyası bunu bir gün araştırabilir. Ama araştırmaya başlamak için gerekli veriler de henüz ortada yok'' diye konuştu. 
     

</TEXT>
</DOC>
