<DOC>
<DOCNO> 28081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo01.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan "Birgün Galatasaray'a başkan olmak isterim" 
</HEADLINE>
<TEXT>

     Galatasaray Kulübü'ne başkan adaylığı konusunda son günlerde ismi medyada sıkça yer alan Cem Uzan, bir gün Galatasaray Kulübü'ne başkan olmak istediğini belirterek, ''Ancak, Faruk Süren göreve devam etmek istediği sürece, bir Galatasaraylı, bir arkadaş olarak elimden geldiğince destek olurum'' dedi. 
     Cem Uzan, bu akşam sahibi olduğu Star TV'de Ali Kırca'nın konuğu oldu ve Galatasaray'la ilgili soruları yanıtladı. ''Aileden Galatasaraylıyım'' diyen ve Türk toplumunun dünyaya lanse ettiği belki de en önemli markanın Galatasaray olduğunu vurgulayan Uzan, Galatasaray Kulübü'ne başkan adaylığı konusunda açık kapı bıraktı. 
     Basında yer alan ''Cem Uzan 100 milyon dolarla geliyor'' şeklindeki haberlerin ''asparagas'' olduğunu ifade eden Uzan, ''Dünyada kimse kimseye 100 milyon dolar hediye etmez. Galatasaray Kulübü, 1905'ten beri var olan bir camiadır ve kişilere bağlı olmamıştır'' dedi. 
     Galatasaray'ın sağlam bir mali yapıya ve disipline kavuşması gerektiğini, mali disiplinden uzak her yönetimin, hep sıkıntı, darlık ve hüsranla biteceğini ifade eden Cem Uzan, Galatasaray Kulübü'nün, kendi imkanlarını yaratabilen güçlü bir camia olduğunu kaydetti. 
     Süren devam etmek isterse desteklerim 
     Cem Uzan, Galatasaray Kulübü başkanlığına aday olup olmayacağı şeklindeki soruyu yanıtlarken, ''Faruk Süren benim yakın arkadaşım, dostumdur. Süren devam etmek istediği sürece, kendisine destek vermeyi bir Galatasaraylı, arkadaş olarak görev sayıyorum'' dedi. 
     Hangi boyutta olursa olsun, Süren'e elinden geldiğince destek olacağını anlatan Uzan, ''Faruk bey bir gün ben yokum derse, o zaman Galatasaray Kulübü muhakkak ki kendisini iyi yöneteceğine inandığı bir başkan seçecektir'' diye konuştu. 
     'Galatasaray Kulübü'ne bir gün başkan olmak isterim'' diyen Cem Uzan, şöyle devam etti 
     "Bana böyle bir görev teklif edilirse, tabii ki Galatasaray'a başkan olmak isterim. Bu herkese nasip olacak bir şey değil. Ama o bir gün ne zamandır, onu zaman gösterecek.'' 
     
     
     






</TEXT>
</DOC>
