<DOC>
<DOCNO> 5356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/son/sontur03.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutsal Hac yolculuğu başladı 
</HEADLINE>
<TEXT>

     Ankara'dan kutsal topraklara doğru yola çıkan ilk hacı kafilesi, sabah erken saatlerde, Türk Hava Yolları'na ait uçakla Suudi Arabistan'a hareket etti. 
     Hac görevini yerine getirmek üzere 224 hacı adayından oluşan kafile, Türk Hava Yolları'na ait uçakla, Esenboğa Havalimanı C Terminali'nden Cidde'ye gitti. Tokat bölgesi hacı adaylarından oluşan kafilenin kutsal topraklara uğurlanması sırasında, havalimanında duygulu anlar yaşandı. 
     Havalimanına saatler öncesinden gelen hacı adayları ile yakınları, C terminalinde kalabalık oluşturdu. Terminalde kendileri için düzenlenen mescitlerde yatsı namazlarını kılan hacı adayları, daha sonra kafile başkanlarının eşliğinde bilet ve bagaj işlemlerini yaptırdılar. 
     Hacı adayları, pasaport işlemleri nedeniyle kuyruğa girerken, kutsal topraklara gitmenin heyecanını yaşadılar. Kutsal toprakları ziyaret etmekten duydukları mutluluğu dile getiren hacı adayları, en büyük dileklerinin hac görevini eksiksiz bir şekilde yerine getirmek olduğunu söylediler. 
     Ankaralı hacı adayları, hac farizasını yerine getirdikten sonra 8 Mart'tan itibaren kafileler halinde yurda dönecekler. 




</TEXT>
</DOC>
