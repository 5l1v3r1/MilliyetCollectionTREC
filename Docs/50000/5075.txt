<DOC>
<DOCNO> 5075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/guncel/gun16.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'ün attığı Işıklı, YÖK üyesi 
</HEADLINE>
<TEXT>

     ANKARA Milliyet 

     Cumhurbaşkanı Ahmet Necdet Sezer, YÖK'ün Üniversitelerarası Kurul kontenjanından açık bulunan üyeliklerine, 1983'te sıkıyönetim yasasıyla görevden alınan Prof. Dr. Alparslan Işıklı ile Atatürkçü çalışmalarıyla tanınan Çağdaş Yaşamı Destekleme Derneği Başkanı Prof. Dr. Türkan Saylan'ı atadı. 
     Sezer, haftalardır süren YÖK - Köşk krizine dün akşam son noktayı koyarak, Üniversitelerarası Kurul kontenjanından açık bulunan üyeliklere, İstanbul Üniversitesi Tıp Fakültesi Öğretim Üyesi Saylan ile Ankara Üniversitesi Siyasal Bilgiler Fakültesi İş Hukuku Öğretim Üyesi Işıklı'yı getirdi. 
     Üniversitelerarası Kurul kontenjanından atanan Saylan, Atatürkçü çalışmalar yaparak eğitime destek veren Çağdaş Yaşamı Destekleme Derneği Başkanlığı'nı yürütüyor. Işıklı ise, 1980 ihtilali sonrası YÖK mağduru olan profesörler arasında yer alıyor. 1983'te 1402 sayılı yasa gereği profesörlük görevinden alınan Işıklı, bir süre mahkum olduktan sonra, İdari Mahkeme kararıyla tekrar görevine döndü. Türk - İş, Türkyol - İş gibi sendikalara danışmanlık yapan Işıklı, yaklaşık iki yıl önce CHP'de Parti Meclisi üyeliği görevinde bulundu. Akit Gazetesi yazarı Abdurrahman Dilipak'la tartışan Işıklı, Atatürkçü yönüyle biliniyor. 
     Atamanın ardından Milliyet'in sorularını yanıtlayan Işıklı, Sezer'in üniversitelerin etkin ve düzeyli olması için çaba gösterdiğini değinerek, "Biz de bu çabalara ortak olmaya çalışacağız" dedi. YÖK - Köşk krizini izlemediğini belirten Işıklı, "Beni fazla ilgilendiren bir konu değildi. Uğur Mumcu'yu anma faaliyetleri için çalışıyordum" dedi. 
     
     Martta beşinci üye 
     Sezer, Üniversitelerarası Kurul'un gösterdiği adaylara onay vermedi ve resmi yazıyı 19 Ocak'ta YÖK'e gönderdi. Ardından Kurul, yasa gereği seçim yapıp yapmamaya karar vermek için 29 Ocak'ta toplandı, fakat seçim yapmayarak atama yetkisini Sezer'e devretti. 
     Böylece Sezer, kendi kontenjanından atadığı Prof. Dr. Aysel Çelikel ve Prof. Dr. Ramazan Arslan'ın yanı sıra iki üyeyi daha kendisi atadı. Cumhurbaşkanlığı kontenjanından YÖK'te görev yapan Prof. Dr. Gündüz Gökçe'nin görev süresi 12 Mart'ta son bulacağından, Sezer, YÖK'teki beş üyeyi de atamış olacak. 
     


 GÜNCEL 






















</TEXT>
</DOC>
