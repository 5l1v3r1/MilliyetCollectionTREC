<DOC>
<DOCNO> 46075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/spo01.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'da doping 
</HEADLINE>
<TEXT>

Beşiktaş’ın Benfica’dan transfer ettiği Brezilyalı’nın, geçen sezon doping yaptığı belirlendi. Portekiz Futbol Federasyonu, test sonuçlarının pozitif çıktığını açıkladı 
     MEHMET DEMİRCAN 

     Nandroline çıktı 
     SİYAH-BEYAZLI ekipte şok yaratan bir gelişme yaşandı ve geçen sezon Ronaldo’nun dopingli madde kullandığı ortaya çıktı. Portekiz Federasyonu’nun yaptığı açıklamaya göre genç oyuncunun, geçen sezon Benfica forması altında doping yaptığı belirlendi. Brezilyalı futbolcunun idrar örneğinde Nandroline tespit edildi. Ronaldo ile birlikte Almeida ve Laelson’un da testlerinin pozitif çıktığı bildirildi. 
     
     Ayrıntılı inceleme 
     PORTEKİZ Futbol Federasyonu, konuyu ayrıntılarıyla araştırdıktan sonra son kararını verecek. Yetkililerin ceza konusunda ne karara varacakları merak konusu olurken, önümüzdeki günlerde açıklama yapılması bekleniyor. Portekiz Federasyonu, daha önce Laziolu Fernando Couto’nun dopingli çıkmasından sonra kendisine verilen cezayı protesto etmiş, İtalya Futbol Federasyonu’nu ağır bir şekilde eleştirmişti. 
     
Davulcu Daum      Ankara’da taraftarlar, çiçeklerle karşıladıkları Beşiktaş kafilesine büyük ilgi gösterdiler. Futbolcuların yüzü gülerken, Teknik Direktör Christoph Daum da bir ara davul çalarak, taraftarların ilgisine yanıt verdi. Alman hoca, "Samsunspor maçını gecikmiş bir galibiyet olarak değerlendiriyoruz. Ankaragücü ve Kocaelispor karşısındaki çıkışımızı sürdürmek istiyoruz" dedi. 
     
A.Dursun’dan aynı karşılık      BEŞİKTAŞ’TAN bu sezon Marsilya’ya geçen Nouma’nın "Çok güzel erkek. Onu çok sevdim. Ellerine krem sürerdi, giyimi beni çekerdi, saç stiline bayılırdım" dediği Ahmet Dursun da Fransız oyuncuya aynı şekilde karşılık verdi. Golcü futbolcu, "Pascal buradayken kendisi hakkında en iyi arkadaşım’ diyordum. Gece gündüz beraberdik. Bunları bana da söylerdi. Onun giyim tarzı benim de çok hoşuma giderdi. İnşallah tekrar aynı takımda oynarız" diye konuştu. 
     
Fevzi kalede      DANİMARKALI kaleci Peter Kjaer, Samsunspor maçında yedek soyunacak, yerine Fevzi görev yapacak. Teknik Direktör Daum’un, yediği hatalı goller nedeniyle eleştirilen Kjaer’i yedek soyunduracağı bildirildi. Fevzi, dün medyaya kapalı olarak yapılan son çalışmada ilk on birde forma giydi. Siyah - Beyazlı ekip, dün öğleden sonra Ankara’ya gidip, kampa girdi. 
     
Şimdi ne olacak      PORTEKİZ Futbol Federasyonu, Ronaldo’ya ceza verirse, dosya UEFA ve FIFA’ya gönderilecek. FIFA’nın da bunu onaylaması halinde ise Brezilyalı defans oyuncusuna uluslararası müsabakalarda ceza gelecek. Bu durumda da Ronaldo, Siyah - Beyazlı formayı giyemeyecek. 
     
Kartal açık ara      BEŞİKTAŞ ile Samsunspor, bugün ligde 49. kez karşılaşacaklar. Siyah - Beyazlı ekip, 48 maçtan 26’sını galibiyetle kapatırken, Samsun ise 8 kez üç puana ulaştı. 14 karşılaşma da berabere sonuçlandı. Beşiktaş’ın 74 golüne, Karadeniz ekibi 40 golle karşılık verdi. 
     
79 dakika sürecek      SAMSUN 19 Mayıs Stadı’nın zemininin futbol oynamaya uygun olmadığı için bugüne ertelenen Samsunspor - Beşiktaş mücadelesi, Başkent’te kaldığı yerden başlayacak. 11. dakikada yarıda kalan karşılaşma, taç atışı ile start alacak ve 79 dakikada sürecek. 
     
     Diğer karşılaşma 
     Diyarbakır Atatürk Stadı 19.00 Diyarbakır - Gaziantep Selçuk Dereli 
     



 SPOR 






















</TEXT>
</DOC>
