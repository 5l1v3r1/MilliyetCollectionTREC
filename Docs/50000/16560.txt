<DOC>
<DOCNO> 16560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/soneko21.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk 100 vergi rekortmeninin 69'u rantiyeci çıktı 
</HEADLINE>
<TEXT>

     Gelirler Genel Müdürlüğü, Türkiye'nin bu yıl en fazla gelir vergisi ödeyecek olan vergi rekortmenlerinin 69'unun rant gelirleri ile sıralamaya girdiğini bildirdi. 
     Gelirler Genel Müdürlüğü, geçtiğimiz ay verilen gelir vergisi beyannamelerinin değerlendirilmesi sonucunda, Türkiye genelinde en yüksek beyanda bulunan ilk 100 ve her il itibarıyle ilk 5 sırada yer alan gelir vergisi mükelleflerini açıkladı. 
     Türkiye'nin en fazla vergi ödeyecek isimleri arasında İstanbul'dan 81, Ankara'dan 12, İzmir'den 4, Balıkesir, Bursa ve Kocaeli'den de birer mükellef yer aldı. 
     İstanbul'un vergi rekortmeni Demir Sabancı 2 trilyon 677 milyar 676 milyon liralık gelir vergisi ile Türkiye rekortmeni de oldu. Sabancı'nın sözkonusu vergiyi menkul sermaye iradı gelirleri karşılığı ödeyeceği belirtildi. 
     Daime Sevgi Gönül, Semahat Sevim Arsel, Rahmi Koç ve Suna Kıraç da Sabancı'yı izledi. Gönül ve Arsel menkul sermaye ve gayrımenkul sermaye iradı, Koç sanayi, Kıraç da ücret gelirleriyle vergi rekortmenliği ünvanını aldı. 
     Menkul sermaye iradı zenginlerinin listelerdeki ağırlığı sadece ilk 5 ile sınırlı kalmadı. İlk 100'deki vergi rekortmenlerinin 69'unun menkul sermaye iradı gelirleri ile sıralamaya girdiği dikkat çekti. Menkul sermaye iradı ile vergi rekortmeni olanlar arasında Suzan Sabancı Dinçer, Çiğdem Sabancı Bilen, Şevket Sabancı, Dilek Sabancı, Sevil Sabancı, Ömer Sabancı, geçtiğimiz günlerde yaşama veda eden Ayhen Şahenk, Filiz Şahenk, Ferit Şahenk, Hendrik Duthil-Karen Duthil kardeşler, Şarık Tara, Jak Kamhi gibi tanınmış isimler de yeraldı. 
     Rekortmenlerin gelirleri arasında diğer ağırlıklı kalemi kira gelirleri oluşturdu. 
     Sanat dünyası da ilk 100'de 3 isimle temsil edildi. Beyazıt Öztürk'ün 895 milyar 458 milyon liralık vergi ile 18'inci olduğu sıralamada, Hülya Avşar 766 milyar 556 milyon liralık vergi ile 25, İbrahim Tatlıses de 393 milyar 882 milyon liralık vergi ile 72'inci oldu. 
     Daha önce vefat eden Matihd Manukyan'ın da genelev işletme gelirleri karşılığı ödeyeceği 365 milyar 775 milyon liralık gelir vergisi ile 80'inci olduğu belirtildi. 




</TEXT>
</DOC>
