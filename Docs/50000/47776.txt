<DOC>
<DOCNO> 47776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/ekonomi/eko00.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PARANIN KALBİ DÖVİZDE ATIYOR 
</HEADLINE>
<TEXT>

Şubattan bugüne kadar yüzde 140 getiri sağlayan dolarda artık çok hızlı yükselişler beklenmiyor. Ancak savunma amaçlı olarak portföyde bulundurmakta fayda var 
     PARANIN ROTASI - 3 
SONGÜL HATISARU 

     Türk Lirası’nın değerindeki oynaklıktan sıkılan yatırımcı 21 Şubat’tan bu yana geçen süreçte tercihini daha çok dövize yatırım yapmak şeklinde kullandı. 
     21 Şubat öncesinde 680 bin lira seviyelerinde olan dolar 1 milyon 600 binleri solladı. Yüzde 140’lık yükseliş yatırımcının bir anlamda diğer yatırım araçlarını izlemesini de anlamsız kıldı. Dolar bu anlamda yatırımcı için "doları al, piyasaları unut" yaklaşımının öncüsü oldu. 
     Cari işlemler dengesi ülkelerin döviz gelişmelerinin göstergesidir. 2001 yılında cari dengenin 5 milyar dolar seviyelerinde bir fazla vermesi bekleniyor. Ek dış kaynak beklentisinin gerçekleşmesi durumunda dövizde spekülatif yükselişler yaşanması beklenmiyor. 
     
     Hızlı yükseliş beklenmiyor 
     Şu andaki fiyatlar tamamen sisteme karşı algılama düzeyini ifade ediyor. Bundan sonrası için, döviz kurunun aşırı değerli olduğu ve yıl sonuna kadar ancak enflasyon paralelinde bir artış kaydetmesi bekleniyor. 
     IMF’den gelecek ek kaynakda bir problem yaşanmazsa doların yıl sonununda 1 milyon 600 - 1 milyon 700 bin seviyesine yakın bir yerlerde olacağı hesaplanıyor. 
     Diğer taraftan bütçe hazırlanırken dolarda yıl sonu hedefi 1 milyon 590 bin olarak öngörüldü. 
     2002 içinde döviz kurlarının enflasyona paralel veya onun altında seyredeceği tahmin ediliyor. 
     Bu şartlarda döviz almanın mantıklı bir davranış olduğundan söz etmek güç. Ancak başta savaşın Irak’a sıçraması, IMF, G - 7 ve Dünya Bankası’nın Türkiye’nin ek yardım talebine sıcak bakmaması durumunda doların yükseleceğini göz ardı etmemek lazım. Bu nedenle olası risklere karşı sigorta amacıyla oluşturulacak portföyde yüzde 20 oranında döviz bulundurmak akıllaca olacak. 
     Riski dağıtmak amacıyla, savaş ortamının devam etmesi ihtimaline karşı portföyde bir miktar altın da bulundurulabilir. 11 Eylül’den sonra ortaya çıkan uluslararası ortamda altına olan talebin artması normal. Ancak bu talebin kalıcı olacağını beklemek yanlış. 
     
     MEHMET BURDU TEB Hazine Pazarlama Müdürü 
     Riske göre portföy önerisi 
     IMF, G7 ve Dünya Bankası ile ek kaynak anlaşması sağlanırsa, dolar uzun bir süre 1 milyon 530 bin - 1 milyon 600 bin bandında hareket edebilir. Yıl sonunda maksimum 1 milyon 650 bin seviyelerine ulaşabileceğini düşünüyorum. Bütçe hazırlanırken yıl sonu hedefinin 1 milyon 590 bin seviyeleri olduğunu ve 2002 sonu hedefinin de bunun üzerine yüzde 24 artış kaydedeceği öngörüsünü unutmamak gerek. Ancak şartlar çok olumsuza dönerse kur yükselebilir. Olumlu senaryoda, şu anki bono faiz seviyelerinden 3-6 aylık bonoya yatırım yapmak en fazla kazanç sağlayacak yatırım olacaktır. Portföye yüzde 70 3-6 aylık bono, 30 oranında iyi seçilmiş hisse alınabilir. Risksiz portföyde ise yüzde 50 B tipi fon ve repo, 1 milyon 500 bin - 1 milyon 550 bin seviyelerinden yüzde 30 oranında döviz, yüzde 20 hisse tutulabilir. 
     
     BERRİN GENCAL Tekstilbank Hazine Müdürü 
     Parayı birden çok araca yatırın 
     Borsa bileşik endeksindeki yükseliş trendi, uluslararası finansal kuruluşlardan sağlanacak kaynak miktarının resmi olarak açıklanmasıyla daha da güçlenecektir. Endeksin yıl sonu değeri 10.000-10.500 aralığında olabilir. Döviz kurunun aşırı değerli olduğu ve yılsonuna kadar ancak enflasyon paralelinde bir artışın sözkonusu olacağı düşüncesindeyim. Bu nedenle doviz cazip görünmüyor. Merkez Bankası’nın fonlama maliyetini değiştirmemesi durumunda, bono bileşik faizleri yüzde 80 seviyesine kadar gerileyebilir. Fonlama maliyeti ile bono getirileri arasındaki pozitif marjın yılsonuna dek korunacağı beklentisiyle bono alımı özellikle bireysel yatırımcı açısından kazançlı. Portföyde yüzde 20 borsa, 50 faiz, 10 döviz, 10 A tipi fon, 10 B tipi fon tutulabilir. 
     
     ERDEN EMANET Park Raymond James Fon Yön. Müd. 
     Yüzde 70’i dövize yatırın 
     IMF’den gelecek ek kaynak da bir problem olmazsa doların yıl sonunu 1 milyon 650 bin seviyesine yakın bir yerlerde kapatmasını bekliyorum. Yüzde 59’luk gecelik fonlama maliyetinde tek hakimin MB olması şu sıralar bileşik yüzde 85-88 seviyesinde hareket eden bonoları cazip kılıyor. Diğer taraftan, TL’nin aşırı değer kaybı bono yatırımcısını dolar bazında zarar ettiriyor. Yatırımcının portföyünü yüzde 70 döviz, yüzde 15 hisse senedi, yüzde 15 Hazine bonosu veya B tipi yatırım fonlarıyla oluşturmasını öneriyoruz. 11 Eylül’den sonra altın en yüksek seviyesine ulaştı. Dolayısıyla, tekrar gözde bir yatırım aracı olması için şu anda süregelen savaşın çok daha kötü boyutlara gelmesi gerekir. Bu da çok zayıf bir ihtimal. İMKB endeksi ise gelecek olumlu haberlerle 70 cent seviyesine gelebilir. 
     
     MURAT ÖZER Alternatifbank Hazine Müdürü 
     Altın gözde olamaz 
     Geçmiş yılların aksine dalgalı kur sisteminde iç ve dış siyaset, ekonomilerdeki her türlü olumlu veya olumsuz gelişme faizi değil kuru etkileyecektir. Şu anki koşullarda yüksek stopajlı ve düşük getirili repo yerine Hazine bonosu almak daha k rlı görünüyor. Yatırımcının portföyünü yüzde 40 döviz, yüzde 40 faiz, yüzde 20 hisse senediyle oluşturmasını öneriyorum. Altın özellikle düşük likiditesi nedeniyle gözde yatırım aracı olmaktan uzak olacak gibi görünüyor. Yıl sonu küçülmesinin yüzde 8’leri bulacağı tahmin edilen bir ekonomide borsada işlem gören şirketlerinde parlak bir performans gösteremiyeceği ortada. Yıl sonuna kadar endeksin yatay seyretmesini bekliyorum. Yükseliş için ise ekonominin büyümeye başlaması şart. Bu da en erken 2002 yılının ikinci üç aylık çeyreğinde olabilir. 
     
     İHSAN ÇAKIN Strateji Menkul Genel Müdür Yardımcısı 
     Almak değil satmak k rlı 
     Piyasalara güven verilmesi durumunda endeks tekrar 0.82 cent seviyesini zorlayabilir. Borsada sektörden ziyade artık senet bazlı hareketlerin gözleneceğini düşünüyorum. Yabancı sermaye beklentisi ile ortaklık çalışmaları sürdüren şirketleri gözden kaçırmamakta yarar var. Dövizde oluşan fiyatların köpük olduğunu düşünüyorum. Birkaç spekülatör ortamdan yararlanıp 30- 40 milyon dolarla iş yapıyorlar. Döviz almak yerine satmanın daha mantıklı olduğunu düşünüyorum. Yıl sonunda döviz fiyatları alınacak tedbirler ve programın çalışması ile doğru orantılı olarak şu anki fiyatlarının üzerine çıkmayacaktır. Dış yardımın miktarı ve revizyonu ile faizlerin bir miktar daha inme şansı bulunuyor. Portföyü yüzde 40 hisse senedi, yüzde 25 A tipi fon , yüzde 25 likit fon ve yüzde 10 altınla oluşturmak mantıklı görünüyor. 
     
     BİTTİ 
     



 EKONOMİ 





















</TEXT>
</DOC>
