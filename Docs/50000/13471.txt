<DOC>
<DOCNO> 13471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko19.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Ankara bize siyasi kriz içinde olduğumuzu düşündürtüyor" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, her gecikilen günün krizin faturasını ağırlaştırdığını belirterek, krizden çıkılması için ekonomik programın genel stratejisinde belirtilen acil yasal düzenlemelerin bir an önce Meclis'ten geçmesi gerektiğini bildirdi. 
     Türk-Amerikan İş Konseyi ATC yıllık toplantılarına katılmak üzere Washington'da bulunan Tuncay Özilhan, ekonomiden sorumlu Devlet Bakanı Kemal Derviş'in ATC toplantısında yaptığı konuşmaya ilişkin yazılı bir açıklama yaptı. Özilhan, açıklamasında şu görüşlere yer verdi 
     'Türkiye'nin içinde bulunduğu krizden çıkması için ekonomik programın genel stratejisinde belirtilen acil yasal düzenlemelerin bir an önce Meclis'ten geçmesi gerekmektedir. Şubat ayında döviz kurunun dalgalanmaya bırakılmasının üzerinden bir aydan uzun bir zaman geçmiş olmasına rağmen hükümet, bugüne kadar sorunların aşılması için gerekli düzenlemeleri yapmakta kararlı olduğu izlenimini vermemiştir. Bu durumun devam etmesi halinde ekonomideki sorunların aşılamayacağı, hatta derinleşeceği aşikardır. Ankara'nın bu süreçteki yaklaşımları, ekonomik kriz bir yana, aslında siyasi bir kriz içinde olduğumuzu düşündürmektedir.'' 
     



</TEXT>
</DOC>
