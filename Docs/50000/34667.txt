<DOC>
<DOCNO> 34667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/siyaset/siy09.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryaki liderin sigara yasağı 
</HEADLINE>
<TEXT>

     MERVE SEREN Ankara 

     Sigara tiryakiliğiyle tanınan ANAP lideri Mesut Yılmaz, 4-5 Ağustos 2001’de gerçekleşecek olan ANAP 7. Olağan Büyük Kongresi’nin davetiyesinde kongre salonu ve fuayede sigara içilmemesini istedi. Dünya Sigara Bırakma Günü’nde bile tüm ısrarlara karşın sigarayı bırakmayan Yılmaz, kongre davetiyelerinde sigaranın çevreye ve sağlığa verdiği zarara dikkat çekti. 
     ASKİ Spor Salonu’nda yapılacak kongreye davetliler manyetik kartlarla girebilecek. Mesut Yılmaz imzası taşıyan manyetik kartların arkasında Yılmaz’ın "Hiçbir şey, insanımızı ilerlemesinden, gelişip zenginleşmesinden, hak ve özgürlüklerinden mahrum bırakamaz. Türkiye dünyada hak ettiği yeri alacaktır" sözleri yer aldı. Kongrenin birinci günü Başkanlık Divanı seçimi ile başlayarak, genel başkan seçimi ve parti organları için aday müracaatlarının alınması ile son bulacak. 



 SİYASET 



















</TEXT>
</DOC>
