<DOC>
<DOCNO> 16496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/spor/yfbbay.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Harakiri 
</HEADLINE>
<TEXT>

     TOGAY BAYATLI 

     Fenerbahçe, Ankaragücü karşısında savunma hataları ve yanlış oyuncu seçimiyle adeta harakiri yaptı. Konuk ekip, Ankaragücü’nün hırslı, çabuk ve sert bir futbol oynayacağını tahmin etmeliydi. Oyun planını buna göre hazırlamalıydı. Hakem Çulcu’nun sert oyuna olanak tanıdığını, az düdük çalıp, kart göstermediğini bilmeliydi. Ancak bu yorumlarımız Ankaragücü’nün başarısına gölge düşürmemeli. Başkent ekibi, ikinci yarının ilk 30 dakikasında müthiş başarılıydı ve son bölümde maçı kazandığı inancına vararak hata yaptı. 
     İlk yarıda değişik bir taktik ile oynayan Fenerbahçe, etkili bir futbol sergiledi. Rapajic ve Revivo geniş alana yayılarak, Ankaragücü’nün ağır adamlardan kurulu savunmasını şaşırttılar. Ancak geriden ağır çıkmaları ve düşük tempo ile oynamaları sonucu, kapanan Ankaragücü’nün savunması karşısında etkili pozisyonlar bulamadılar. Orta sahayı da kontrol altına alan Sarı - Lacivertli ekipte tek aksayan adam Abdullah’tı. Maçın başından itibaren Ankaragücü Teknik Direktörü Ersun Yenal, hep bu futbolcunun bulunduğu kanattan Hakan Keleş’i kaçırmak istedi ve sonunda da başarılı oldu. Abdullah 44. dakikada ters topa müdahale edemeyince Hakan Keleş’in ortasıyla Cafer, Ankaragücü’nü öne geçirdi. Bu, Başkent ekibinin tek ciddi akınıydı. Çulcu bu arada Cafer ve Yılmaz’ın kasti hareketlerine kart göstermedi. 
     İkinci yarı başında Mustafa Denizli’nin Mirkoviç ve Yusuf’u çıkarıp, Uche’yi oyuna alması büyük hataydı. Mirkoviç’in çıkması sonucu Cafer markajsız kaldı ve Denizli adeta intihar etti. Ağır ve böyle kritik bir maça hazır olmayan Uche, Fenerbahçe savunmasının dağılmasına neden oldu. Sol kulvarı adeta otoban gibi kullanan Cafer, müthiş bir şutla ikinci golü buldu. Fenerbahçe Teknik Direktörü’nün, Cafer’i Uche ile eşleştirmesi kadar büyük yanlışlık olamaz. Oyunun son bölümünde maçı kazandığına inanan Ankaragücülü futbolcular şov yapmaya başlayınca savunmalarında büyük hatalar meydana geldi. Yine böyle bir yanlışlık sonucu Ogün, skoru 2 - 1 yaptı. Fenerbahçe’nin bu golden sonra da gol arayışları devam etti, ama bir türlü başarılı olamadı. Çünkü atı alan Üsküdar’ı çoktan geçmişti. Bu arada Ankaragücü’nün çok büyük seyirci kapasitesine sahip olduğunu gördük. Acaba bunlar gerçek Ankaragücü taraftarları mı, yoksa onları destekleyen ve Fenerbahçeli futbolculara çok ağır şekilde küfür eden başka takım taraftarları mıydı Demekki, Sarı - Lacivertliler’in başarılarını engellemek için kurulmuş bir güç birliği var. 
     


 SPOR 





























</TEXT>
</DOC>
