<DOC>
<DOCNO> 40845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/dunya/dun02.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş AB’yi üzdü 
</HEADLINE>
<TEXT>

     GÜVEN ÖZALP Brüksel 

     Avrupa Parlamentosu, Kıbrıs konusundaki tavrını önceki gün onay verdiği, Ankara’ya yönelik ağır eleştirilerle dolu raporla ortaya koyarken, daha ılımlı bir tavır sergileyen Avrupa Birliği Komisyonu da gelişmelerden rahatsız. KKTC Cumhurbaşkanı Rauf Denktaş’ın, 12 Eylül’de New York’ta Kıbrıs sorununun çözümü amaçlı görüşmelere katılması için kendisine yapılan daveti geri çevirmesi AB’yi "üzdü". 
     AB Komisyonu’nun genişlemeden sorumlu üyesi Günter Verheugen dün üzüntüsünü dile getirirken "Denktaş’la 27 Ağustos’ta Zürih’te yaptığım görüşme, Kıbrıs’ın üyeliği açısından ön şart oluşturmasa da, Birliğin genişlemeden önce bir çözüm bulunması yönündeki net tercihini gösteriyor" dedi. 
     
     Lütfen çaba gösteriniz’ 
     Komisyon’un Birleşmiş Milletler’in çabalarına aktif katkı yaptığını belirten Verheugen, Komisyon’un genişlemeden önce Kıbrıs sorununa bir çözüm bulma şansının hala var olduğunu düşündüğünü belirterek tüm tarafları bu bakış açısı çerçevesinde "mümkün olan" tüm çabayı göstermeye çağırdı. Denktaş, BM Genel Sekreteri’nin Kıbrıs Özel Temsilcisi Alvaro De Soto’nun önceki gün kendisine Lefkoşa’da yaptığı davetini, "Rumlarla ortak zeminin henüz oluşturulmadığı" gerekçesiyle kabul etmemişti. 
     



 DÜNYA 











</TEXT>
</DOC>
