<DOC>
<DOCNO> 48958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko20.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları hızla düşüyor...OPEC olağanüstü toplanacak 
</HEADLINE>
<TEXT>

     Petrol ihraç eden ülkeler Örgütü OPEC , petrolün varil fiyatının 19 doların altına düşmesi üzerine olanğanüstü toplanma kararı aldı. 
     OPEC Genel Sekreteri Ali Rodriguez, örgüt üyesi ülkelerin temsilcileri ve petrol uzmanlarını, 29 Ekim Pazartesi günü örgütün merkezi Viyana'da toplantıya çağırdı. 
     Eylül ayında ortalama 25 dolar olan ham petrolün varil 159 litre 
     fiyatının geçen hafta piyasalarda 19,31 dolardan işlem görmesi ve Çarşamba günü de 18,97 dolara kadar düşmesi üzerine, olağanüstü toplantı kararı alan örgüt üyesi 11 ülkenin petrol uzmanları, biraraya gelerek piyasalara müdahale yöntemleriyle, üretim miktarı ve fiyat belirlemesi konusunda strateji belirlemeye çalışacaklar. Petrol piyasalarında istikrarı sağlamak için hemen müdahale etmek gerektiğini belirten Rodriguez, ''OPEC üyesi olmayan ülkelerin de işbirliği yaparak istikrara katkıda bulunmaları gerekir. İstikrarın yükü tek başına OPEC'e bırakılmamalıdır. Uzun vadede piyasalar rahatlayacaktır. Çünkü birkaç yıl içinde petrole olan talep artacağı için iyimserim'' diye konuştu. Pazartesi yapılacak toplantıya, OPEC üyesi olmayan Rusya, Meksika, Mısır, Umman, Kazakistan ve Norveç'ten temsilciler de katılacak. Bu arada Dünyanın en büyük petrol üretici ülkesi ve OPEC'in kararlarında en etkili ülke olan Suudi Arabistan'ın Petrol Bakanı Ali Naimi'nin, toplantıdan önce Rusya ve Meksika'ya giderek görüşmeler yapacağı bildirildi. Öte yandan OPEC'in petrol üretiminde kısıntıya gideceği, fakat OPEC dışındaki petrol üreticisi ülkelerden de üretim miktarlarını sabit tutmalarını beklediği öğrenildi. 
     






</TEXT>
</DOC>
