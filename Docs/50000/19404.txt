<DOC>
<DOCNO> 19404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur10.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş CHP lideri Baykal'la biraraya geldi 
</HEADLINE>
<TEXT>

     Devlet Bakanı Kemal Derviş, muhalefet partilerine yaptığı ziyaretler çerçevesinde CHP Genel Başkanı Deniz Baykal'ı, parti genel merkezinde ziyaret etti. 
     CHP Genel Merkezi'ne gelişinde, Genel Başkan Yardımcısı Eşref Erdem ve PM üyesi Bülent Tanla tarafından karşılanan Devlet Bakanı Derviş, programının uzaması nedeniyle daha önce 13.00 olarak açıklanan randevusuna 15 dakika geç geldi. 
     Basının yoğun ilgisi arasında Genel Başkanlık makamının bulunduğu 5. katta CHP Genel Başkanı Baykal tarafından kapıda karşılanan Derviş, daha sonra Baykal ile birlikte kısa bir açıklama yaptı. 
     Ekonomik programın çok önemli bir aşamasında geçtiğimiz hafta IMF ve Dünya Bankası toplantılarına katıldığını ifade eden Derviş, gerek bu toplantılar gerekse diğer dış temaslarıyla ilgili olarak Baykal'a bilgi vereceğini ve değerlendirmelerini alacağını söyledi. Derviş, ''İnşallah hep birlikte bu bunalımlı günleri aşacağız'' dedi. 
     Deniz Baykal da, konuşmasında Kemal Derviş'i CHP Genel Merkezi'nde ağırlamaktan duyduğu mutluluğu dile getirerek, şunları söyledi 
     ''Sayın Derviş, çok büyük bir sorumluluk ve görev üstlendi. Bu çabaları ülkemiz ve dış dünya ilgiyle izliyor. Çabalarında başarılar diliyoruz. Türkiye'nin, artık kendi ayakları üzerinde başarıyla durmasını diliyoruz. Sayın Derviş'in programla ilgili açıklamalarını merakla ve ilgiyle bekliyorum.'' 
     Bir gazetecinin DYP Genel Başkanı Tansu Çiller'in ''ne hükümete ne de kendisine destek vermediğini açıkladığını'' hatırlatarak, bu konuyla ilgili değerlendirmesinin sorması üzerine Derviş, ''Ben bugün Sayın Baykal'la buraya görüşmeye geldim'' diyerek, soruları yanıtsız bıraktı. Devlet Bakanı Derviş ve Baykal, daha sonra başbaşa görüşmeye geçtiler. 







</TEXT>
</DOC>
