<DOC>
<DOCNO> 25233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur17.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Sorun çözmekle görevli olanlar,sorun kaynağı olmamalı" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin kriz ortamını aşmayı, toplumun ve kurumların karşılıklı güveniyle başaracağını belirterek, ''Sorunları çözme durumunda olanlar, kendileri sorun kaynağı olmamalıdır'' dedi. 
     Partisinin TBMM Grup Toplantısı'nda yaptığı konuşmada, toplumla devlet arasındaki güven mesafesinin giderek açıldığının görüldüğünü kaydeden Yılmaz, şunları söyledi 
     'Türkiye eğer kriz ortamından çıkacaksa bunu toplumun ve kurumların karşılıklı dayanışması ve güveniyle başaracaktır. Bu güven ortamını zedeleyecek her türlü söz, tavır ve davranış kriz ortamının derinleşmesinden başka hiçbir işe yaramayacaktır. Özellikle sorunların çözümüne katkıda bulunma mevkiinde olanların yani Hükümet'te olanların, bu konuda özellikle dikkatli olmaları gerekir. Sorunları çözme durumunda olanlar, kendileri sorun kaynağı olmamalıdır. Sorunlara katkıda bulunmamalıdır. 
     Koalisyon yapısı içinde görüş farklılıklarının nasıl çözüleceği bellidir. Bu hükümet, şimdiye kadarki bütün koalisyon hükümetleri içerisinde uzlaşma anlayışı konusunda en yüksek yeteneğe sahip olduğunu kanıtlamış bir hükümettir. 
     57. Hükümet, kurulduğu günden buyana uyum açısından, uzlaşma açısından örnek bir tavır ortaya koymuştur. Bunun dışında sınırlı alanlarda sorumluluk üstlenenlerin kendi başlarına hükümet politikalarını doğrudan etkileyecek spekülasyonlara sebep vermelerini kabul etmek mümkün değildir.'' 
     
     







</TEXT>
</DOC>
