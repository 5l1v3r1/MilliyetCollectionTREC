<DOC>
<DOCNO> 39692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo13.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, Fenerbahçe maçı öncesi iddialı 
</HEADLINE>
<TEXT>

     Kocaelispor'da, Fenerbahçe maçının hazırlıklarına başlandı. 
     Milli maç nedeniyle lige ara verilmesi üzerine 3 gün izinli sayılan futbolcular, sabah 10.00'da Sefa Sirmen Tesisleri'nde toplandı. Düz koşu ve kondisyon artırıcı çalışmalara ağırlık verilen ilk antrenmanda, çift kale maç yapan Körfez ekibinin hırslı olduğu görüldü. 
     Teknik direktör Hikmet Karaman, çalışma öncesi futbolcularına yaptığı konuşmada, Fenerbahçe maçının önemini anlatarak, ''Biz galip gelecek güce sahibiz. Yeter ki taraftarlarımızın desteğini yeniden tribünlere çekelim'' dedi. 
     Karaman, ilk 3 hafta 7 puan toplayarak zirvedeki takımlar arasında yer aldıklarını, ancak yine de bekledikleri taraftar desteğini göremediklerini kaydetti. 
     Körfez ekibinde, milli maçlar için ülkelerine giden Slovak Milan Timko, Bulgar Alex Yordanov ile Ümit Milli Takım'daki Cihan ve Olimpik Milli Takım'daki Ömer, çalışmalara gelecek hafta Perşembe günü katılacak. 
     Bu arada sakatlığı nedeniyle ameliyat olan Orhan Ak'ın tedavisi ise sürüyor. Tesislerde kendisine verilen idman programını aksatmadan sürdüren Ak'ın, ikinci yarı maçlarına yetiştirilmesine çalışılıyor. 
     
     Maç biletleri... 
     Bu arada Fenerbahçe maçının numaralı tribün biletleri de teberrulu olarak satışa çıkartıldı. 
     Kulüp idari menajeri Bülent Özer, normal fiyatı 15 milyon lira olan numaralı tribün biletlerinin teberrulu olarak 25 milyon liradan satılmaya başlandığını söyledi. 
     Diğer tribünlere ait biletlerin, maç gününden önce kent merkezinde satışa çıkarılmasına sıcak bakmadığını ifade eden Özer, ''Fenerbahçe taraftarlarının blok halinde bilet alıp tribünlerde üstünlüğü ele geçirmesini istemiyoruz. Bu konuda, daha önce oynanmış Fenerbahçe, Beşiktaş, Galatasaray ve Trabzonspor maçlarında kendi taraftarlarımızın şikayetleri olmuştu'' diye konuştu. 
     Özer, diğer tribünlerin biletlerinin muhtemelen maç günü sabahı stat gişelerinde satılmaya başlanacağını ifade ederek, bu konudaki son kararın, Salı günü toplanacak yönetim kurulunda alınacağını kaydetti. 






</TEXT>
</DOC>
