<DOC>
<DOCNO> 41022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur24.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı ihbar etti "Bakanlığımda yolsuzluk var" 
</HEADLINE>
<TEXT>

     Sağlık Bakanı Osman Durmuş, bakanlığında yolsuzluklar olduğunu, 2 trilyon liraya yakın sahte makbuz basıldığının belirlendiğini kaydederek, müfettişlerin ara raporu üzerine bir üst düzey bürokratın derhal görevine son verilmesi talimatını verdiğini bildirdi. 
     Tokat'ın Turhal ilçesine gelen Sağlık Bakanı Durmuş, Sağlık Ocağı açılışında yaptığı konuşmada, yolsuzluğun, yoksulluğu beslediğini kaydetti. Kendi bakanlığında da yolsuzluk bulunduğunu kaydeden Bakan Durmuş, şunları söyledi 
     '' Var dedim ama üzerine yatmadım. Uyumadım. Sahte makbuz basılmış. 2 trilyon liraya yaklaşan yolsuzluk var. Müfettişlerimiz çalışıyor. Dün, bana ara rapor getirdiler. Ara raporda da bir üst düzey bürokratın ismi vardı. Ben de, bu üst düzey bürokratın derhal görevine son verin diye personele yazdım. Yolsuzluk ve hırsızlıkların hesabını versinler. Ben hesap vermeye hazırım. Ama gelin görün ki bankayı soyanlar, dışarıya kaçanlar, soyup soğana çevirenler, bangır bangır bağırıyor. Yahu, hem çalıyorsun hem de bağırıyorsun. Çaldığın belli, kayıtlarda var. Senin elinde gazete ve televizyon var diye sen daha mı güçlüsün ve haklısın. Bu dünyada Türk milletine öteki dünyada ilahi adalete hesap vereceksin. Herkes hesap verecek.'' 
     ''Soygun düzeni''nin devam ettirilmesine izin vermeyeceklerini, yaptıkları bütün hizmetlerin hesabını vermeye hazır olduklarını ifade eden Bakan Durmuş, ''Siz bize bir oy verdiniz. Bir elin nesi var, iki elin sesi var. Dolayısıyla bizi güçlü olarak iktidara getirin, sonra yakamıza yapışın'' diye konuştu. 
     
     







</TEXT>
</DOC>
