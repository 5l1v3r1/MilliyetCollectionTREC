<DOC>
<DOCNO> 5212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur17.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da eylemci polislerin 800'ü hakkında dava 
</HEADLINE>
<TEXT>

     Gaziosmanpaşa'da 2 meslektaşlarını teröre kurban verdikten sonra İstanbul Valiliği'ne kadar silahlı oldukları halde izinsiz yürüyüş yapan 1528 polisten, haklarındaki soruşturma tamamlanan 800'ü hakkında dava açıldı. 
     Fatih Cumhuriyet Savcısı Mustafa Ayaz tarafından yürütülen ve 50'şer kişilik gruplar halinde açılan ilk 3 davadan sonra, yine 50'şer kişilik 13 ayrı grup hakkındaki iddianame de hazırlanarak, davası açıldı. 
     İlk 3 iddianamede olduğu gibi, yeni açılan davaların iddianamesinde de, çevik kuvvet polislerinin Gaziosmanpaşa'da 11 Aralık 2000 tarihinde 2 meslektaşlarını teröre kurban verdikten 1 gün sonra Bayrampaşa'dan İstanbul Emniyet Müdürlüğü'ne ve Valiliğe izinsiz yürüdükleri, kendilerine cenaze törenine katılma görevi verilmediği halde törene gittikleri ve amirlerinin uyarılarını dinlemedikleri belirtildi. Çevik kuvvet polislerinin yürüyüş sırasında silahlı oldukları da dikkate alınarak, 2911 sayılı Toplantı ve Gösteri Yürüyüşleri Kanunu'na muhalefet suçundan 2 ile 5'er yıl arasında hapis cezası istendi. Öte yandan, soruşturma kapsamında bugüne kadar 1528 çevik kuvvet polisinden 1200'ünün ifadelerinin alınma işlemlerinin tamamlandığı, diğerlerinin ifadelerinin alınmasına 6 savcı tarafından devam edildiği öğrenildi. 




</TEXT>
</DOC>
