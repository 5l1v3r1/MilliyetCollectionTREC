<DOC>
<DOCNO> 9471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/spor/bbas.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener ateşle oynadı 93 - 73 
</HEADLINE>
<TEXT>

Koraç’ta, Astronauts’a farklı yenilince yarı final şansını mucizeye bıraktı 
     SARI - Lacivertliler, Koraç Kupası çeyrek final ilk maçında Hollanda temsilcisi Ricoh Astronauts’a açık farkla mağlup oldu, yarı final şansını mucizeye bıraktı. Maç boyunca tel tel dökülen, savunma yapmayan Fenerbahçe, henüz ilk periyotta 17 sayı geriye düştü. Son iki çeyrekte Beard ve Asım ile ayakta kalmaya çalışan temsilcimiz, karşılaşmayı yirmi sayı farkla kaybetti. Rövanş maçı 7 Mart’ta İstanbul’da oynanacak. 
     
     Maçın karnesi 
     HAKEMLER Philippe Leeman İsviçre , Luigi La Monica İtalya 
     RICOH ASTRONAUTS Spinks 14, Mikalajunas 6, Harris 18, Rouwhorst 2, McGuthrie 23, Vreds 6, Bennes 16, Lieverst 6, Boldewijn 2 
     FENERBAHÇE Beard 14, Mustafa 4, Tolga 2, Mills 17, Lukovski 9, Asım 14, Zaza 5, Cömert 4, Murat 2, Serdar 2 
     1. PERİYOT 31 - 14 R.Astronauts , 2. PERİYOT 51 - 34 R.Astronauts , 3. PERİYOT 73 - 53 D.Astronauts , MAÇ SKORU 93 - 73 R.Astronauts 
     
Bravo BOTAŞ      BASKETBOL Bayanlar Ronchetti Kupası çeyrek finalindeki temsilcimiz BOTAŞ, ilk maçta Almanya’nın DJK Wildcats takımını 91 - 83 yenerek rövanşa sekiz sayılık avantaj taşıdı. Temsilcimiz, bir ara yirmi sayı geriye düştüğü maçın ilk yarısını da 45 - 37 mağlup kapadı. Rövanş maçı 7 Mart’ta Almanya’da oynanacak. 
     
EFES Allah’a emanet      BASKETBOL Suprolig’de Efes Pilsen, Yugoslav hükümetinin yeni uygulaması yüzünden, bu geceki Partizan maçında taşkınlıklarıyla ünlü rakip taraftarla başbaşa kalacak. Hükümetin, spor müsabakalarına polis yollamak için ücret talep etmesi ve Partizan’ın para ödememesi nedeniyle maçta polis olmayacak. 
     EFES PİLSEN teknik kadrosu ve oyuncuları, çıkması muhtemel bir olay durumunda, kendi başlarının çaresine bakacaklar. Bu arada, Efes Pilsen’in iki Yugoslav oyuncusu Predrag Drobnjak ve Vlado Scepanovic’e Belgrad’da ölüm tehdidi yapıldığı iddiaları Lacivert - Beyazlı kulüp tarafından yalanlandı. 
     
Ülker-Z.Slask      SUPROLİG A Grubu’nda 24 puanla dördüncü durumda bulunan ve ilk iki sıra için mücadele veren Ülkerspor, 16. maçında Polonya’nın Zepter Slask takımını ağırlayacak. Turuncu - Yeşilliler, Ahmet Cömert Spor Salonu’nda saat 19.00’da başlayacak ve Cine 5’ten naklen yayınlanacak karşılaşmada deplasmanda 79 - 69 yenildiği rakibinden rövanşı almaya çalışacak. 
     
Partizan-Efes      B GRUBU’NDA ikinci sıradaki Efes Pilsen, üçüncü durumdaki Yugoslavya temsilcisi Partizan ile Belgrad’da oynayacak. Lacivert - Beyazlılar, TSİ 21.30’da başlayacak ve Cine 5’ten canlı yayınlanacak maçı kazanıp, birincilik şansını sürdürmek istiyor. Bayanlar Avrupa Ligi 2. turunda da Galatasaray, İtalyan ISAB Energy ile TSİ 21.30’da Priolo’da karşılaşacak. 
     
Tofaş’ta Aydan devri      TOFAŞ Kulübü’nde başkanlık görevine Efe Aydan getirildi. Geçtiğimiz sezon profesyonel ligden çekilerek basketbol dünyasını şoka sokan TOFAŞ Kulübü’nde on bir yıl boyunca gerek oyuncu ve gerekse genel menajer olarak hizmet veren Aydan, vekaleten yürütmekte olduğu yeni görevine resmen atandı. 


 SPOR 



























</TEXT>
</DOC>
