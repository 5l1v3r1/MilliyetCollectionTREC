<DOC>
<DOCNO> 36849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun10.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı Moskova'da.. 
</HEADLINE>
<TEXT>

     Rusya Savunma Bakanı Sergey İvanov, Moskova'da temaslarda bulunan ABD Savunma Bakanı Donald Rumsfeld'in, ''Anti Balistik Füze'' ABM anlaşmasının terk edilmesinin gerekliliği konusunda kendisini ikna edemediğini söyledi. 
     İvanov, gazetecilerin Rumsfeld'in kendisini ikna edip edemediği yönündeki bir sorusunu İngilizce olarak, ''Korkarım, hayır'' diye yanıtladı. İvanov, buna karşın, iki ülke arasındaki görüşmelerin ''enerjik'' bir şekilde başladığını belirterek, ''Yüz yüze görüşmelerimizde enerjik bir başlangıç yaptık ve sadece askeri güvenlikle ilgili olmayan geniş bir yelpazeyi ele aldık'' dedi. 
     ABD, ulusal füze kalkanı projesini hayata geçirebilmek için ABM anlaşmasından vazgeçmek istiyor. ABD Savunma Bakanı Donald Rumsfeld, Rusya ve ABD'nin, ''Anti Balistik Füze'' ABM anlaşması gibi caydırıcı nükleer anlaşmalara daha fazla ihtiyaç duymadığını söylemişti. Rumsfeld, Washington'ın ulusal füze kalkanı projesini ve genişletilmiş güvenlik işbirliği konularını görüşmek üzere geldiği Moskova'da, İvanov ile görüşmesinden önce yaptığı açıklamada, ''iki ülke arasında, Soğuk Savaş sırasında 1972'de yapılan bir anlaşma bulunduğunu, ancak artık faydasının olmadığını'' söylemişti. 







</TEXT>
</DOC>
