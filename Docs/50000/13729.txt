<DOC>
<DOCNO> 13729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/spor/spo02.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün üç hafta yok 
</HEADLINE>
<TEXT>

Makedonya maçının ilk devresinde sakatlanarak karşılaşmayı yarıda bırakan Sarı- Lacivertli oyuncunun dün MR'ı çekildi, omuzunda çıkık tespit edildi 
     HÜSEYİN YAVUZ 

     SARI - Lacivertli takımın kaptanı üç hafta forma giyemeyecek. Makedonya maçında sakatlanarak oyunu terkeden Ogün'ün dün çekilen MR'ında omuzunda çıkık tespit edildi. Tecrübeli futbolcuya özel bandaj takılırken, 10 gün sonra çalışmalara başlayabileceği açıklandı. Ogün, Abdullah ve Rüştü ile toplantı yaptıklarını, sezon sonuna kadar transfer konuşmayacaklarını söyledi. 
     FENERBAHÇE'yi şampiyonluğa ulaştırmadan masaya oturmayacaklarını belirten Ogün, "Şu an takımın başarısı bizim transferimizden daha önemli" ifadesini kullandı. Bu arada Fenerbahçe, Kayseri'de oynanacağı açıklanan Türkiye Kupası finalinin İzmir'e alınması için çalışmalarını sürdürüyor. Yönetici Ertuğrul Hataylı, İzmir halkının da kendilerine destek vermesi gerektiğini kaydetti. 
     
Rapaiç Mijatoviç TAKASI      İTALYAN Basını, Fenerbahçe'nin, Fiorentina'ya Rapaiç ile Mijatoviç'i takası önerdiğini iddia etti. Corriera della Sport gazetesinde yer alan habere göre, Fiorentina'da bekleneni veremeyen 33 yaşındaki Yugoslav yıldıza Fenerbahçe'nin talip olduğu, karşılığında da Hırvat Rapaiç'i önerdiği belirtildi. 
     BUNA karşılık, Fenerbahçe yönetiminden Fiorentina'ya böyle bir teklif gitmediği vurgulandı. Hırvat oyuncularından memnun olduklarını belirten Asbaşkan Mahmut Uslu, Rapaiç'in takımın başarısı için çalışan nitelikli bir futbolcu olduğunu ve şu aşamada göndermeyi kesinlikle düşünmediklerini açıkladı. 
     
Forvette savaş defansta telaş      YUSUF KOBAL 

     FENERBAHÇE'de Adanaspor maçı öncesinde forvette forma savaşı yaşanırken, sakat oyuncuların çokluğu nedeniyle savunmada alarm verildi. Teknik Direktör Denizli, kendisinden forma isteyen Andersson, Serhat, Rapajic, Revivo ve Yusuf arasında tercih yapmak zorunda kalacak. 
     SARI - Lacivertli takımın patronu, ileri uçta bolluk yaşarken, savunmada ise forma verecek isim bulamıyor. Cezalı olan Mirkoviç, Lazetic ve Abdullah'tan sonra Ogün, Ali Güneş ve Serkan'ın sakatlıkları sıkıntı yarattı. MR'ı çekilen Ogün oynamak istediğini açıkladı. 
     
Tahkim’den Abdullah’a ret      TAHKİM Kurulu Fenerbahçe'nin Abdullah'a verilen iki maçlık cezaya yaptığı itirazı reddetti. Rizespor maçında topsuz alanda rakibine tekme attığı için oyun dışı kalarak iki maç ceza alan Abdullah, Fenerbahçe'nin Adanaspor ve Denizlispor ile oynayacağı maçlarda forma giyemeyecek. 
     


 SPOR 

























</TEXT>
</DOC>
