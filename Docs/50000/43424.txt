<DOC>
<DOCNO> 43424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko08.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş garantiyi 2 yıla çıkardı 
</HEADLINE>
<TEXT>

     Tofaş, Avrupa Birliği'nde 2002 yılı başında yürürlüğe girmesi planlanan 2 yıllık mekanik garanti uygulamasını başlattı. 
     Tofaş'tan yapılan açıklamaya göre, 1 yıldan 2 yıla yükseltilen limitsiz kilometreli garanti, Fiat markalı otomobil ve ticari araçlar ile tüm Alfa Romeo modellerini kapsıyor. Yeni hizmet ile Tofaş müşterilerine Türkiye'de 157 servis ve hizmet noktasından ücretsiz yararlanma olanağı sunuluyor. 
     Tofaş'ın hem bireysel hem de filo satışlarında geçerli olan 2 yıllık limitsiz kilometre garantisi kapsamında, gezici acil servis, arıza ve kaza durumunda yol kenarında onarım, aracı servise çekme, otelde konaklama veya ulaşım seçeneği, yedek araç tahsisi ve onarılmış aracın teslimi gibi hizmetler de yer alıyor. Ayrıca, Tofaş, önceden olduğu gibi 3 yıllık boya ve 8 yıllık pas garantisini sürdürüyor. Açıklamada, ''Ücretsiz mekanik garanti süresinin 1 yıldan 2 yıla çıkartılması ve diğer tüm üreticilerden farklı olarak limitsiz kilometre uygulaması, Tofaş'ın bugüne kadar başarı ile uyguladığı satış sonrası hizmetlerinde müşteri memnuniyetine yönelik çalışmalarını destekleyen bir nitelik de taşıyor'' denildi. 







</TEXT>
</DOC>
