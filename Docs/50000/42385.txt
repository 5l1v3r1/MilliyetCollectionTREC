<DOC>
<DOCNO> 42385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/guncel/gun14.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İki doktora suç duyurusu 
</HEADLINE>
<TEXT>

     ERDEM ÖZTÜRK İstanbul 

     Albayrak Şirketler Grubu Yönetim Kurulu Başkanı Mustafa Albayrak'ın da aralarında bulunduğu zanlılara sahte rapor verdiği öne sürülen Haseki Hastanesi'nin iki doktoru için suç duyurusunda bulunuldu. 
     Albayrak soruşturması kapsamında sorguları süren 13 kişi önceki gün Haseki Hastanesi'nde sağlık kontrolünden geçirildi. Kontrolün ardından tekrar Organize Suçlar Şube Müdürlüğü'ne getirilen sanıklardan Albayrak, Harun Karaca, Necmi Kadıoğlu ve Tufan Mengi için "Cinsel organlarına elektrik verilmiş, darp edilmiş" diye rapor düzenleyen göz doktorları Ayhan Sandal ve Orhan Gümrükçü'nün bunu sanık avukatlarına ulaştırdığı öğrenildi. 
     Organize Suçlar Şube Müdürlüğü de "raporun doğru olmadığı" kanaatiyle Albayrak ile Mengi'yi sırasıyla İstanbul Tıp Fakültesi Hastanesi, SSK Okmeydanı Hastanesi, Şişli Etfal Hastanesi ve Fatih Cumhuriyet Başsavcılığı Adli Tabipliği'ne dört kez daha sağlık muayenesine götürdü. 
     
     Darp unsuru bulunamadı 
     Tam teşekküllü üç hastane ve bir adli tabiplikten Mustafa Albayrak ile Tufan Mengi için verilen yeni sağlık raporlarında "fiziki darp unsuru görülmediği" belirtildi. 
     İstanbul Emniyet Müdürlüğü, alınan bu raporlar üzerine, Haseki Hastanesi'nde görevli göz doktorları Doktor Ayhan Sandal, Orhan Gümrükçü hakkında, "sahte rapor düzenlediği" iddiasıyla Fatih Cumhuriyet Savcılığı'na suç duyurusunda bulundu. 
     



 GÜNCEL 
























</TEXT>
</DOC>
