<DOC>
<DOCNO> 38066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sondun13.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da oyuncak arabaya yerleştirilen bomba patladı 1 ölü 
</HEADLINE>
<TEXT>

     İspanya'nın San Sebastian kentinde, bir otomobilde meydana gelen ve 1 kadının öldüğü patlamaya, oyuncak arabaya yerleştirilen bombanın yol açtığı bildirildi. 
     Bask bölgesinin kuzey kesimlerinde bulunan San Sebastian kentinde yerel saatle 10 45'te meydana gelen olayda yaralanan 2 çocuğun, patlamada ölen 62 yaşındaki kadının torunları olduğu belirtildi. Hastaneye kaldırılan 16 aylık erkek çocuğun durumunun ciddi olduğu, erkek kardeşinin de hafif yaralandığı kaydedildi. Bask polisi, patlamanın, çocuğun, teyzesine ait restorandan ayrıldıktan sonra otomobilin içinde uzaktan kumandalı oyuncak arabası ile oynarken meydana geldiğini belirtti. Patlama sırasında arabada olan ancak yaralanmayan çocukların teyzesi, bir oyuncak zürafa ve oyuncak arabanın hafta sonu restoranda unutulduğunu ve oyuncakları yeğenlerine verdiğini söyledi. Patlamanın sorumluluğunu henüz üstlenen olmadı. 






</TEXT>
</DOC>
