<DOC>
<DOCNO> 19250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/ekonomi/eko03.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada yabancı payı artıyor 
</HEADLINE>
<TEXT>

İMKB Başkanı Osman Birsen, son 10 günde yapılan alımlarla, yabancı yatırımcıların payının yüzde 38’e çıktığını söyledi 
     İstanbul Menkul Kıymetler Borsası İMKB Başkanı Osman Birsen, özellikle yabancı yatırımcılar açısından İMKB’ye güvenin hiç eksik olmadığını belirterek, "Borsada yabancıların payı son 10 günde yüzde 37 - 38 düzeyine çıktı" dedi. Devlet Bakanı Kemal Derviş’in IMF’den sağlanacak ek kaynağa ilişkin açıklamalarının etkisiyle nisan ayında yüzde 54.15 yükselen borsadaki gelişmeleri değerlendiren Birsen, yabancı yatırımcıların da bu dönemde hisse alarak paylarını artırdıklarına dikkat çekti. 
     
     Yabancı, iyiye işaret 
     Bunun iyiye işaret ve beklenen bir gelişme olduğuna işaret eden Birsen, şöyle dedi "Sürpriz de değil. Çünkü, İMKB çok ucuz bir borsa özelliğini taşıyor. Endeksteki kayıpların yanı sıra devalüasyon hesabı yapıldığında yabancı para cinsinden çok ucuzlamış durumda. Pek öyle gözden kaçırılacak gibi bir fırsat değil. Ülkenin genel gidişatıyla ilgili önemli bir tereddüt olmadığı müddetçe borsanın yabancıların çekimi açısından hiçbir eksiği yok." 
     Yabancı yatırımcıların İMKB’nin en kötü dönemlerinde bile varlıklarını sürdürdüklerini vurgulayan Birsen, şunları söyledi "Özellikle yabancı yatırımcılar açısından borsaya güven hiç eksik olmadı. Kriz zamanlarında portföylerinde belirli oransal değişiklikler oluyor, nispeten daha düşük oranlara indiğini görüyoruz. Ama hiçbir zaman yüzde 35 -36’ların altına düşmüyor. Borsada yabancıların payı son 10 günde yüzde 37 - 38 civarına çıktı." 
     Birsen, devalüasyon nedeniyle hisselerin yabancılar tarafından toplanacağı uyarısını zaman zaman kendisinin de yaptığını belirterek, "Bu uyarı kendi hisselerimizin kıymetini bilmemiz açısından önemli. Tabii ki ilk başta kendi yatırımcılarımızın bu fırsatları kullanmasını arzu ederiz" dedi. 
     



 EKONOMİ 


























</TEXT>
</DOC>
