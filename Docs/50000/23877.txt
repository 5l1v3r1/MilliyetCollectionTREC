<DOC>
<DOCNO> 23877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko06.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde Türkiye'nin yıldızı parlıyor, Yunan ve İspanyollar tedirgin 
</HEADLINE>
<TEXT>

     Avrupa turizm pazarında kıyasıya süren rekabette, Türkiye, Küba ve Mısır rakip tanımıyor. Türkiye'nin satışlardaki bu başarısının özellikle İspanyol ve Yunanlı turizmcileri tedirgin ettiği belirtildi. 
     Geçtiğimiz yıllarda Avrupa hava limanları son dakika satışlarında en çok bulunan Türkiye, bu yıl Avrupa turizm piyasasının aranılan ülkesi oldu. 
     Öger Holding Başdanışmanı Hüseyin Baraner, yaptığı açıklamada, Türkiye'nin satışlarda bu yılki başarısının özellikle Yunan ve İspanyol turizcileri tedirgin ettiğini belirtti. Baraner, son yıllarda Avrupa havalimanlarının Last Minute son dakika satış bürolarında en ucuz ve en çabuk bulunan ülke olan Türkiye'nin, bu sene neredeyse yok sattığını söyledi. 
     Son dakika satışlarında artık yerini diğer ülkelere bırakan Türkiye'nin, halen çok büyük talep gördüğünü bildiren Baraner, ''Bu yıl 40 milyar mark ciro yapılan Almanya paket tur satışlarında, en gözde ülkelerin başında Türkiye geliyor. Türkiye'yi Küba ve Mısır izliyor'' dedi. 
     Geçtiğimiz yıllarda Avrupa havalimanlarında son dakika satışlarla müşteri toplamaya çalışan ve çok düşük fiyatlarla ürünlerini pazarlayan Türkiye'nin yerini şimdi başka ülkelerin aldığını ifade eden Hüseyin Baraner, İspanya ve Yunanistan'ın son dakika satışlarında yüzde 14 fiyat kırdığını bildirdi. 
     Baraner, Türkiye'nin Avrupa'da ''ucuz ülke'' imajını sildiğini, fiyatlarının düşük olmadığını, Avrupa'daki tur operatörlerinin 2002 yılı için Türkiye rezervasyonları yapmaya başladığını anlattı. Baraner, Türkiye'nin, rakipleri fiyat kırmasına rağmen müşteri kaybetmediğini sözlerine ekledi. 
     
     
     






</TEXT>
</DOC>
