<DOC>
<DOCNO> 49579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun10.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD uyarıyor ''Sarı konserveler bomba, sarı paketler yiyecek'' 
</HEADLINE>
<TEXT>

     ABD, Afganistan'a yönelik radyo yayınlarında, havadan atılan yiyecek paketleriyle aynı sarı renkte olan ''misket bombası'' için uyarılarda bulunmaya başladı. 
     Peştunca ve Farsça yapılan yayınlarda, Afganistan halkına seslenilerek, havadan atılan ''sarı renkli yiyecek paketlerinin, kare şeklinde ve plastik paketler içinde, helal yiyecekler'' olduğu duyuruldu. 
     Gıda atılan yerlerden uzak alanlara misket bombaları atıldığı anlatılan yayınlarda, bu bombaların tamamen patlamadığına dikkat çekilerek, misket bombalarının da ''sarı renkte konserve kutusu ebatında'' olduğu kaydedildi. 
     Afgan halkına yapılan duyurularda, ''Yiyecek yardımlarını attığımız yerlerin yakınlarında bu bombaları kullanmıyoruz. Lütfen, yakın zamanda bombalanmış bölgelerde ne olduğu belirsiz sarı nesnelere dikkatle yaklaşın'' denildi. 
     Misket bombalarının 6'ya 16 santimetre ebatında, insani yardım paketlerininse yaklaşık 18'e 33 santimetre ebatında olduğu belirtiliyor. 
     Amerika, dün itibariyle Afganistan'a, havadan her biri 2 bin kalorilik gıdaları içeren 960 bin paket insani yardım attı. 
     Anti personel patlayıcı içeren ve zırhları delebilen 1.5 kiloluk parça tesirli misket bombalarının her biri yaklaşık 200 küçük bombacıktan oluşuyor. Misket bombalarının atıldıktan sonra, saçılan ancak patlamamış parçacıkları büyük tehlike yaratıyor. 
     






</TEXT>
</DOC>
