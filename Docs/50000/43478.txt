<DOC>
<DOCNO> 43478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur12.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi "IMF'nin teklifi ahlaksız" 
</HEADLINE>
<TEXT>

     Saadet Partisi SP Genel Başkan Yardımcısı Lütfü Esengün, Türkiye'nin kesinlikle bir savaşa sürüklenmemesi ve taraf olmaması gerektiğini bildirerek, ''IMF'nin terörizmle savaşta ön safta yer almamaz kaydıyla yardım yapmaya yönelik basında yer alan teklifleri ahlaksız bir tekliftir'' dedi. 
     Esengün, TBMM'de düzenlediği basın toplantısında, ABD'nin ülkesinde akıtılan kanların karşılığını Afganistan'da akıtılacak kanlarla almayı amaçladığını öne sürdü. Terörün çaresinin terör değil, adalet olduğunu ifade eden Esengün, ''Terörün çaresi, terörle mücadele veya teröristleri cezalandırma adına masum insanları cezalandırmak değildir'' dedi. 
     ABD'nin Afganistan'a yapacağı saldırıya ''ebedi adalet'' adını koyduğunu ifade eden Esengün, ''Sivil halkın hayatı pahasına yapılacak saldırının edebi saadeti sağlamayacağını, bunun ancak ebedi düşmanlık yaratacağını'' bildirdi. 
     Lütfü Esengün, ABD yönetiminin akıllı ve dikkatli davranmasını, Afganistan'a yapacağı müdahaleyi öncelikle BM Güvenlik Konseyi'ne götürmesini ve burada bir karar alınmasını öneren Esengün, insanların da rastgele değil kanıtlarıyla suçlanması gerektiğini söyledi. 
     Genel Başkan Yardımcısı Esengün, Türkiye'nin her adımını çok dikkatli atması gerektiğini de belirterek, sözlerini şöyle sürdürdü 
     ''Atılacak her adım TBMM'nin bilgisi dahilinde olmalıdır. Türkiye kesinlikle bir savaşa sürüklenmemelidir, taraf olmamalıdır. IMF'nin terörizmle savaşta ön safta yer almamız kaydıyla yardım yapmaya yönelik basında yer alan teklifleri ahlaksız bir tekliftir. Ulusal onurumuzu zedeleyen bir tavırdır. Maalesef IMF'nin böyle bir teklifte bulunması hükümetimizin içinde bulunduğu aczi göstermektedir. IMF'den alacağımız ek yardımla ya da borç erteleme ile bizi kimse savaşa sürükleyememeli.'' 
     Esengün, Türkiye'nin Afgan halkıyla savaşmasının ya da taraf olmasının kabul edilir bir tavır olmayacağını söyledi. Türk halkı ile Afgan halkı arasında tarihten gelen dostluk ve kardeşlik bağı bulunduğunu ifade eden Esengün, ''Türkiye, Afgan halkı ile ABD arasında bir köprüdür, arabulucudur. Yapılacak yanlışların önüne geçmede en önde olan Türkiye'dir. Türkiye bir yanlış yaparsa bunun bedelini ileride çok ağır öder'' dedi. 
     
     İddialar ispatlanırsa terörist 
     Esengün, bir gazetecinin ''Ladin size göre bir terörist mi '' sorusuna, ''Ladin, iddialar ispatlanırsa tabii ki teröristtir. Yeterli delil olmadan, yetkili makamların kararı olmadan herhangi bir kişiyi terörist ilan etmek peşin hükümdür, yargısız infazdır'' karşılığını verdi. Esengün, bir başka soru üzerine de, ''Taliban rejiminin herşeyden evvel aklını başına alması, demokrasi ve insan haklarına saygı göstermesi, teröristleri barındırıyorsa bunları barındırmaması gerektiğini'' söyledi. 
     Esengün, Anayasa Komisyonu'nda kabul edilen 37 maddelik değişiklik teklifini ''ilerisi için ümit verici'' bulduğunu kaydetti. Bu değişikliğin TBMM Genel Kurulu'nda bir sekteye uğramadan geçmesi gerektiğini ifade eden Esengün, Anayasa'da yapılması gereken daha çok değişiklik bulunduğunu bildirdi. Lütfü Esengün, şöyle konuştu ''Paket yasalaştıktan sonra Partilerarası Uzlaşma Komisyonu hemen çalışmaya başlamalıdır. Anayasa'nın değişmesi gereken daha birçok maddesi vardır. Örneğin, 24, 25, 42, 69, 75, 77, 82, 118, 125, 131, 143 ve 146. maddeler üzerinde muhakkak çalışılması, değiştirilmesi yönünde mutabakata varılması gerekmektedir.'' 







</TEXT>
</DOC>
