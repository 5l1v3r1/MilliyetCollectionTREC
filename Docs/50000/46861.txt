<DOC>
<DOCNO> 46861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sontur06.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "Asker gönderme yetkisinin iptalini isteyeceğiz" 
</HEADLINE>
<TEXT>

     Saadet Partisi SP Grup Başkanvekili Yasin Hatiboğlu, yurtdışına asker gönderme ve yurtdışından asker kabulü konusunda hükümete verilen yetkinin iptali için, Anayasa Mahkemesi'ne gideceklerini bildirdi. 
     Hatiboğlu, SP Genel Merkezi'nde düzenlediği basın toplantısında, Afganistan'a yönelik operasyonu değerlendirdi. 
     Dünyanın, 11 Eylül'de bir ''travma'' geçirdiğini, 7 Ekim'de ise ''yörüngesinden kaydığını'' ifade eden Hatiboğlu, ABD'ye yönelik saldırıyı, akıl sahibi hiç kimsenin tasvip etmediğini söyledi. 
     Terörü cezalandırmanın, terör yöntemiyle olamayacağına işaret eden Hatiboğlu, devlet imkanlarının kullanılarak cezalandırmaya çalışılması halinde, dünyanın huzursuz olacağını ve yörüngesinden çıkacağını belirtti. 
     Hatiboğlu, ''ABD ve İngiltere'nin, terörün intikamını almak için çok yanlış yol seçtiğini, bunu, aklın kabul edemeyeceğini'' savundu. 
     Terörün, kime karşı olursa olsun mutlaka cezalandırılması gerektiğini belirten Hatiboğlu, elbirliği ile insan hayatını korumaya mecbur olduklarını söyledi. 
     Türkiye'nin, 30 bin insanını teröre kurban verdiğini anımsatan Hatiboğlu, Batı'nın, buna, ''renk, din ve tarihe'' bakarak, ''Bizden değildir'' deyip, hiç ilgi göstermediğini ifade etti. Hatiboğlu, ''Sizin terörünüz, bizim terörümüz olmaz, terör, terördür'' dedi. 
     Hatiboğlu, Miraç Kandili'nde, Afganistan'dakilerin, sadece kendi bölgeleri için değil, dünya için dua ettiklerini, ''ancak bu dua eden ellere bomba yağdırıldığını'' söyledi. 
     Hatiboğlu, 11 Eylül'ün de 7 Ekim'in de yüreklerini yaktığını ifade ederek, sözlerini şöyle sürdürdü 
     ''Mehmet Akif Ersoy'un, galiba, medeniyet denilen tek dişi kalmış canavar dediği bu saldırıdır, bu mantıktır, bu akıldır. Hükümetin, haksız, hukuksuz, mantıksız, çıkarsız bir maceraya sürüklenmek suretiyle, İttihat Terakki'nin, Osmanlı İmparatorluğu'nu süreklediği maceradan farklı bir macera değildir. Analar, çocuklarının, Afganistan, Hindikuş Dağları'nda kalmasını istemiyor. Bunun, kimseye yararı yok. Bu, sadece Amerika ve İngiliz koalisyonu ve onun etrafında kümeleşen ihtirasın, yeraltı kaynaklarını sömürme hesabıdır.'' -HÜKÜMETE ELEŞTİRİ- Hatiboğlu, hükümetin ''yurtdışına asker gönderme'' yetkisi almasına ilişkin olarak da ''konusu, hedefi, çerçevesi, zamanı belirlenmiş yetkilerin alınabileceğini, ancak her türlü yoruma müsait, açılıma imkan veren yetkinin, yetki devri değil, 'yetki gaspı' olduğunu'' savundu. 
     Hatiboğlu, hükümetin, yetki gasbı yoluna gittiğini iddia ederek, yetkinin iptali için Anayasa Mahkemesi'ne gideceklerini bildirdi. 
     ''Asker gönderilmesine karşı çıkan parlamenterlerin kendilerine imza verebileceklerini'' ifade eden Hatiboğlu, bu hafta içinde dilekçeyi hazırlayıp, imzaya açacaklarını kaydetti. Hatiboğlu, ''Ot ve çekirge yiyen Afganlı çocukların acıklı hali, vicdanları harekete geçirir, 110 imzayı tamamlamamıza yardımcı olurlar'' dedi. 
     Hatiboğlu, BM'nin önderliğinde, bölge ülkelerinden temsilcilerin yer alacağı bir heyet ile hukuk heyetinin oluşturulmasını önererek, yargılanması gerekenleri, bu heyetin yargılayabileceğini söyledi. 
     






</TEXT>
</DOC>
