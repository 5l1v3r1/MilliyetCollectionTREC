<DOC>
<DOCNO> 7730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur05.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava geliyor 
</HEADLINE>
<TEXT>

     Türkiye bu geceden itibaren Balkanlar ve Karadeniz üzerinden gelen soğuk ve yağışlı havanın etkisine girecek. Hava sıcaklığı, kuzeybatıdan başlayarak, 10-12 derece azalacak. 
     Devlet Meteoroloji İşleri Genel Müdürlüğü'nden yapılan ''meteorolojik ihbar''a göre, Türkiye, bu geceden itibaren Balkanlar ve Karadeniz üzerinden gelen soğuk ve yağışlı havanın etkisi altına girecek. Yağışlar bu gece Trakya'dan başlayacak. Yarın Batı ve Orta Karadeniz, İç Anadolu, Akdeniz, Ege ve Marmara bölgeleri yağışlı olacak. Yağışların, kıyılarda yağmur, Marmara'nın doğusu ve Karadeniz kıyılarında karla karışık yağmur, iç ve doğu kesimlerde kar şeklinde olması bekleniyor. Yurdun diğer yerleri ise parçalı ve az bulutlu geçecek. 
     20 Şubat Salı günü ise yurdun kuzey ve doğu bölgelerinde devam edecek yağışların, Marmara'nın doğusu, Karadeniz, Doğu Akdeniz ile Doğu ve Güneydoğu Anadolu'da yer yer ''etkili'' olacağı tahmin ediliyor. Yağışlar kıyılarda yağmur, Marmara'nın doğusu ve Karadeniz kıyılarında karla karışık yağmur, iç ve doğu kesimlerde kar şeklinde olacak. Rüzgarın yarın ve Salı günü yurdun kuzey kesimlerinde poyrazdan kuvvetli ve kısa süreli ''fırtına'' şeklinde esmesi bekleniyor. Hava sıcaklığı ise yağışlarla birlikte kuzeybatıdan başlayarak hissedilir derecede 10-12 C azalacak. Yağışlı hava 21 Şubat Çarşamba günü yurdu terk ederken, 22 Şubat Perşembe günü Karadeniz üzerinden yeni bir yağışlı havanın gelmesi ile yağışların devam etmesi bekleniyor. 




</TEXT>
</DOC>
