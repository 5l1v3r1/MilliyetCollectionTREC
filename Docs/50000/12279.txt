<DOC>
<DOCNO> 12279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/ekonomi/eko04.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Derviş’ini yedi... 
</HEADLINE>
<TEXT>

İki hafta önce ekonomik krizi aşması için büyük umutlarla göreve getirilen Ekonomi Bakanı Murphy, kabinedeki tepkilere dayanamayarak istifa etti 
     EKONOMİ SERVİSİ 

     Arjantin’de yaşanan ekonomik krizi düzeltmesi için iki hafta önce göreve getirilen ekonomi bakanı Ricardo Lopez Murphy’nin, dün istifa ettiği öğrenildi. İstifanın ardından Arjantin Devlet Başkanı Fernando de la Rua, ekonomi eski bakanı Domingo Cavallo’yu yeniden göreve çağırdı. 
     Arjantin basınında çıkan haberlere göre Murphy, kabinede kendisine karşı oluşan tepkilere dayanamayarak görevinden ayrıldı. 
     Murphy’nin özellikle, eski ekonomi bakanı Domingo Cavallo’nun bürokrat ve bakanlar üzerinde hala etkili olmasına dayanamadığı öne sürüldü. 
     Arjantin’in Cavallo’yu göreve çağırırken "büyük yetkilerle" donattığı ifade ediliyor. 
     
     Hedef tutmadı 
     Arjantin’de 1998 Temmuz’undan itibaren girilen ekonomik durgunluktan kaynaklanan krizin şiddetlenmesinde Türkiye’deki şubat krizinin de katkısı oldu. 
     Yolsuzlukların kökünü kazımak ve ekonomide büyümeyi sağlamak vaadleriyle 1999 Aralık’ta iktidara gelen yeni Devlet Başkanı Fernando de la Rua, 2000 yılı için koyduğu ekonomik hedeflerin hiç birini tutturamadı. 
     2000 sonunda IMF ile varılan anlaşmayla sağlanan 40 milyar dolarlık mali yardım paketi 2001 yılına iyimser bir havayla girilmesini sağladı ama bankacılık sisteminden gelen kötü sinyaller yüzünden bu umutlar kısa ömürlü oldu. 
     Durum Türkiye’de 19 Şubat’ta patlak veren krizle daha da ağırlaştı. Türkiye’nin çıpa sistemini terkederek dalgalı kura geçmesi tam dünyada yükselen borsalarda yabancı sermaye çıkışına neden oldu. Bu kaçışı en ağır hisseden Arjantin’de borsa çöktü ve ülkenin kredi notu düştü. 
     
     Eski kurtarıcı yeniden 
     ABD iş çevrelerinde iyi tanınan bir siyasetçi olan Cavallo, 1991 yılında ilk kez ekonomi bakanlığına getirildiğinde yüzde 5 binlere varan enflasyonu tek haneli rakamlara çekmesiyle tanınıyor. 
     Arjantin ulusal parası pezo’nun değerini dolara endeksleyerek enflasyonu durduran Cavallo, Arjantin’i 1998’e dek sürecek bir büyüme rotasına oturtmakla birlikte, bunu, işsizliğin fırlaması ve halkın fakirleşmesi pahasına yapmıştı. 
     Cavallo, eski Devlet Başkanı Carlos Menem’in iktidarı sırasında 1991 yılında üstlendiği ekonomi bakanlığını, 1996 yılında yolsuzlukları gerekçe göstererek bırakmıştı. Cavallo’nun istifa ederken "hükümet içinde bir suç çetesinin var olduğunu" iddia etmesi Arjantin siyasetinde çalkalanmalara neden olmuştu. 
     Bakanlıktan ayrıldıktan sonra siyaseti bırakmayan Cavallo, halen muhafazakar eğilimli muhafazak r eğilimli "Cumhuriyet İçin Hareket Partisi"nin başkanı olarak parlamentoda bulunuyor. 
     


 EKONOMİ 















</TEXT>
</DOC>
