<DOC>
<DOCNO> 47067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/guncel/agun.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Star’ın yayını utanç verici 
</HEADLINE>
<TEXT>
Sibel İpekçi isyan etti 
Abdi İpekçi’nin eşi, Sabah Gazetesi’nin "Yeşil kart aldı" haberine ve Star gazetesinin "fırsatçı" röportaj teklifine tepki gösterdi. Star’ın yayınının tarihe "utanç" olarak geçeceğini belirten İpekçi, " Aydın Doğan ailemize her zaman yakın ilgi göstermiştir" dedi 
     İSTANBUL Milliyet 

     Gazetemiz eski Genel Yayın Müdürü ve Başyazarı Abdi İpekçi’nin eşi Sibel İpekçi, yeşil kartla ilaç aldığı haberlerini yalanlayarak, "Milliyet gazetesi sahibi Aydın Doğan ailemize her zaman yakın ilgi göstermiştir" dedi. 
     Sibel İpekçi, hakkındaki haberlerle ilgili dün yaptığı açıklamada şunları söyledi 
     "14 Ekim 2001 tarihli Sabah gazetesinin birinci sayfasında, Abdi İpekçi’nin eşi yeşil kart aldı’ başlığıyla bir haber yayınlandı. Başlığın altında da İpekçi’nin hasta eşi, devletin verdiği yeşil kartla ilaçlarını alabiliyor. Dostları Sibel Hanım’ın ilaç yardımına muhtaç olduğunu belgelediler’ gibi sözler yer aldı. Abdi İpekçi gibi bir gazetecinin eşi olarak ilk tepkim şu oldu 
     Keşke Sabah gazetesi yazı işleri sorumluları, bu bilgiyi Sağlık Bakanlığı’ndan doğrulatsaydılar ya da doğrudan bana sorsaydı. Hatta her ikisini birden yapıp haberde çifte kontrol ilkesine uysaydı. 
     Bu haberin önce Sağlık Bakanlığı tarafından tekzip edilmesini bekledim. Yeşil kart talebi karşılanmamış, bu kartı elde edememiş yoksul kişileri düşündüm. Bu haber nedeniyle sadece kendimin değil, Sağlık Bakanlığımız’ın da töhmet altında bırakılmış olduğunu düşündüm. Sonra Sabah grubu bünyesindeki sorumluların, yazarların, televizyon habercilerinin bu yanılgıyı düzeltmelerini, özeleştiri yapmalarını bekledim. Çünkü birinci sayfada çıkan bu yanlış başlık, Nebil Özgentürk’ün 11. sayfada çıkan imbikten geçmiş, incelikli yazısını, basın çalışanlarına örnek olarak saptamalarını da ne yazık ki gölgede bırakıyordu. 
     Tüm bunları düşünürken olanlar oldu. Star televizyonundan bir röportaj teklifi aldım. Bu acaba çok talihsiz bir rastlantı mıydı Yoksa ortada manidar bir durum mu vardı Eşimin Milliyet gazetesiyle bütünleşmiş adını Sabah gazetesinin bu biçimde yansıtması ve aynı gün içinde Star televizyonundan bir röportaj teklifi gelmesini, acaba Aydın Doğan’a karşı doğrultulmak istenen bir silah olarak mı algılamalıydım 
     Üç ay kadar önce, Sosyal Sigortalar kartımla almış olduğum ilaçların, bu biçimde kart adı değiştirilerek yansıtılmasını nasıl yorumlamalıyım 
     Bu sorularımı, başta Sabah gazetesi çalışanları olmak üzere tüm basın mensuplarına yöneltiyorum. 15 Ekim tarihli Star gazetesinin 1. sayfasındaki haberinse, basın tarihine bir utanç olarak geçeceğini düşünüyorum. 
     Eşimle birebir bağı olmadığı halde, hiç bir sorumluluk ve zorunluluk taşımadığı halde, Milliyet gazetesi sahibi Aydın Doğan, ailemize her zaman yakın ilgi göstermiştir. Star gazetesi, utanacak birilerini arıyorsa, basını böyle çirkin ilişkilere alet edenler arasında aramalıdır. 
     Sayın Nebil Özgentürk’ün yazısının son satırlarında da belirttiği gibi, Durum’ namus ve temizlik meselesidir. Namus ve temizlik arayışındaki tüm basın mensuplarının öz eleştirilerini yapmalarını diliyorum." 
     



 GÜNCEL 

















</TEXT>
</DOC>
