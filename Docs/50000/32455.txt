<DOC>
<DOCNO> 32455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/yasam/yas01.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapık peşinde 
</HEADLINE>
<TEXT>

Avustralya’da bir korku filmi gerçek oldu.. Bir sapık, önce İngiliz turist Peter'i vurdu ardından kız arkadaşını 6 saat kovaladı... Ve o sapık, şimdi her yerde ARANIYOR 
     DIŞ HABERLER SERVİSİ 

     Avustralya'da bir İngiliz turiste saldırarak 'büyük olasılıkla' öldüren, diğerini de kaçırmaya teşebbüs eden sapığın yakalanması için ülke tarihinin en geniş çaplı insan avı başlatıldı. Bir korku filmini andıran saldırı şöyle gelişti İngiliz vatandaşı Peter Falconio 28 ile 27 yaşındaki kız arkadaşı Joanne Lees, geçtiğimiz cumartesi günü karavanlarıyla kuzeydeki Barrow Creek bölgesine giderek kamp kurdu. 
     Bir süre sonra, tatilin keyfini çıkaran çiftin karavanlarının kapısı çaldı. Daha önce görmedikleri bir adam kendilerinden yardım istiyordu. Peter, hiç tereddüt etmeden karavandan dışarı çıktı. Ancak bu, Joanne'nin Peter'i son görüşüydü... 
     
Ölümün nefesi ensesindeydi..      Bir süre sonra Joanne tek el silah sesi duydu. Ardından kendilerinden yardım isteyen adam karavana girerek Joanne'ye saldırdı. Sapık, onu hemen dışarda duran cipine götürürken çıkan boğuşmada Joanne kaçmayı başardı. 
     Gecenin karanlığında Tanami Çölü'ndeki çalılık alana gizlenen Joanne, bir meşale ve av köpeği eşliğinde kendisini arayan sapığın nefesini tam 6 saat ensesinde hissetti. Sapık arayışına son verdiğinde çölden otoyola çıkan Joanne, bir motosikletli yardımıyla ulaştığı güvenlik güçlerine yaşadığı korkunç olayı anlatmayı başardı. 
     
Havadan, karadan aranıyor...      Joanne'nin ağır travma geçirdiğini söyleyen yetkililer, buna rağmen genç kadının yardımıyla sapığın bir robot resmini çizmeyi başardı. Ve 40 yaşlarındaki sapığın yakalanması için tam 900 bin kilometrekarelik bir alanda arama başlatıldı. 
     Bölge emniyet şefi Bob Field da, olayın üstünden 36 saat geçmesine rağmen izine rastlanmayan Peter'in öldürülmüş olması ihtimalinin iyice güçlendiğini söyledi. Operasyonu samanlıkta iğne aramaya’ benzeten Field, Sapığı tekrar saldırmadan yakalamak için tüm gücümüzü seferber ettik’ dedi. 
     



 YAŞAM 

























</TEXT>
</DOC>
