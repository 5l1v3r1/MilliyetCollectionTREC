<DOC>
<DOCNO> 12330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/spor/spo05.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBUL’A YAKIŞIR 
</HEADLINE>
<TEXT>

2008 olimpiyat adaylığı için en önemli sınav bugün başlayacak. IOC Değerlendirme Komisyonu, kentimizi tesisten konaklamaya, ulaşımdan sağlığa mercek altına alacak 
     MURAT AĞCA 

     İSTANBUL’UN 2008 olimpiyat adaylığında en önemli aşama olan Uluslararası Olimpiyat Komitesi IOC Değerlendirme Komisyonu’nun ziyareti, bugün start alacak. 2008 Olimpiyat Oyunları’na aday beş finalist kentten biri olan İstanbul’u tesisten konaklamaya, ulaşımdan sağlığa kadar 18 ana temada mikroskop altına alacak olan 17 kişilik komisyonun üyeleri dün kente geldi. 
     DAHA önce diğer aday kentlerden Pekin, Osaka ve Toronto’yu ziyaret eden komisyonun en popüler ismi ise sırıkla yüksek atlama Dünya rekortmeni Sergei Bubka olacak. Komisyonda sporcu temsilcisi sıfatıyla yer alan Bubka’yı dün havalimanında, Ukraynalı yıldıza ziyareti boyunca ev sahipliği yapacak olan dünya ve olimpiyat şampiyonu haltercimiz Naim Süleymanoğlu karşıladı. 
     KOMİSYONA bugün önce Olimpiyatevi’nde düzenlenecek ve Başbakan Yardımcısı Mesut Yılmaz, Spor Bakanı Fikret Ünlü, Vali Erol Çakır, Belediye Başkanı Ali Müfit Gürtuna’nın da katılacağı toplantıyla "hoşgeldiniz" denecek. Ardından komisyon üyeleri Abdi İpekçi, Ahmet Cömert ve Bağcılar salonları, Küçükçekmece Gölü ile Ataköy Havuzu’nu denetleyecek. Yarın da Olimpiyat Stadı’nı gezecek. 
     
VAN DAMME FIRTINASI      AKSİYON filmlerinin Belçikalı ünlü aktörü ve eski sporcu Jean Claude Van Damme, Bağcılar Spor Salonu’nun açılış töreni için geldiği İstanbul’da gördüğü aşırı ilgiye şaşırdı. Büyükşehir Belediye Başkanı Ali Müfit Gürtuna’yı ziyaret eden Van Damme, İstanbul 2008’e destek verdiğini söyleyerek, "Benim filmlerimi çok seven Çinliler, buna bozulacak, ama gönlüm İstanbul’da" diye konuştu. 
     GÜRTUNA Van Damme’ın İstanbul’da birkaç film çekerek kentin tanıtımına katkıda bulunması için projeler geliştirdiklerini de söyledi. Bağcılar Salonu’ndaki törende ise hıncahınç dolu salonda güvenliğin yetersizliği nedeniyle izdiham yaşandı. Van Damme’ın Dünya karate şampiyonumuz Haldun Alagaş ile kısa bir gösteri maçı yapmasının arından West Coast Ninja grubunun şovu izlendi. 
     
ZİYARET GÜNLÜĞÜ      21 MART 
     Voleybol Abdi İpekçi Spor Salonu 
     Badminton Bağcılar Spor Salonu 
     Kano - Kürek Küçükçekmece Gölü 
     Triatlon Yeşilyurt Spor Kulübü 
     Basketbol Ataköy Spor Salonu - Ahmet Cömert S.S. 
     Yüzme Ataköy Yüzme Havuzları 
     
     22 MART 
     Atletizm Atatürk Olimpiyat Stadı 
     Basın Yayın CNR Dünya Ticaret Merkezi 
     Halter Mydonose Showland 
     
     23 MART 
     Ulaşım 4.Levent Metrosu 
     Binicilik Klassis 
     Yelken Caddebostan Marina 
     Futbol Fenerbahçe Stadı 
     Modern Pentatlon ENKA Spor Kulübü 
     Sutopu ENKA Spor Kulübü 
     Atıcılık İstinye Atış Poligonu 
     Plaj Voleybolu Küçükçiftlik Parkı 
     Dağ Bisikleti Begrad Ormanı 
     Konaklama Beş yıldızlı yedi otel 
     
     24 MART 
     Sağlık Hastane ziyareti 
     Medya Basın toplantısı 
     Yemek Çırağan Sarayı 
     
     25 MART 
     Değerlendirme toplantısı ve İstanbul’dan ayrılış 
     


 SPOR 























</TEXT>
</DOC>
