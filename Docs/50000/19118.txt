<DOC>
<DOCNO> 19118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/spor/ygok.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bırakın hakem kazansın 
</HEADLINE>
<TEXT>

     ATTİLA GÖKÇE 

     Kimilerine göre yüzyılın derbisi olarak nitelendirilen Fenerbahçe - Galatasaray maçının bize göre en önemli adamı hakemdir. 
     MHK, ligin ikinci yarısında sessiz bir atak başlattı. Hakemler, psikolojik bakımdan da güçlendirildi. Prof.Dr. Acar Baltaş ve ekibinin düzenlediği seminerlere FIFA listesindeki hakemlerin tümü katıldı. Baskı ortamında sağlıklı karar verebilmek için psikolojik donanımları zenginleştirildi. MHK Başkanı Bülent Yavuz ve arkadaşlarının çalışmaları gerçekten olumlu sonuç verdi. Şimdiden "başardılar" diyebiliriz. 
     Bu yıl derbilerin hakemi Metin Tokat, düşük frekanslı itirazlara rağmen olağanüstü başarılı. Erol Ersoy, yavaş yavaş kendini toparlıyor.. Bülent Uzun, Ankaragücü - Fenerbahçe maçını yönetti, Ali Aydın, Gençlerbirliği - Fenerbahçe Türkiye Kupası maçının hakemiydi. İkisi de o zor kader maçlarından alınlarının akıyla çıktılar. FIFA listesindeki hakemleri saymaya devam edelim Mustafa Çulcu, Orhan Erdemir, Muhittin Boşat... Bir de Serdar Tatlı... Trabzon’da geçen hafta dördüncü hakemdi. Zaman zaman UEFA’nın yaptığı gibi bir sonraki maçta görevlendirilmesi akla gelebilir. Uzak olasılık. 
     Gelelim favorilere... MHK, Muhittin Boşat - Orhan Erdemir tercihi ile karşı karşıya... 
     İkisi de son haftalarda başarılı. Orhan Erdemir, Fatih Terim ile İtalya’da yaşadığı travmayı atlatmış görünüyor. Boşat, bu sezon 10 maç yönetti. 44 sarı 3 kırmızı kart gösterdi. Üç kez penaltı kararı verdi. Erdemir’in yönettiği maç sayısı 12... 47 sarı, 3 kırmızı kartı var. 7 kez penaltı noktasını gösterdi. Erdemir, Ali Sami Yen’deki Galatasaray - Beşiktaş derbisinde başarısıyla herkesin takdirini kazandı. Bu sezon tek Fenerbahçe maçı yönetmedi. Boşat, Fenerbahçe’nin Şükrü Saracoğlu Stadı’ndaki baskısını iki kez Fenerbahçe - İstanbulspor Fenerbahçe - Beşiktaş yaşadı. Erdemir, Saracoğlu koşullarına karşı daha diri ve dayanıklı olacak. 
     MHK zor kararı yarın verecek. Benim favorim Orhan Erdemir. 
     Yanılabilirim... Hakemin kim olduğu değil, başarısı önemli. Çünkü hakem başarılı olursa, adalet kazanacak... Üzülmek, sevinmek önemli değil... Vicdanlar rahat olacak 
     



 SPOR 

























</TEXT>
</DOC>
