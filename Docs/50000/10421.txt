<DOC>
<DOCNO> 10421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/guncel/gun08.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli, ekonomik kaynak olur mu 
</HEADLINE>
<TEXT>

ÇAPRAZ ATEŞ 
     İHSAN YILMAZ 

     Türkiye, Marmara’da art arda yaşadığı deprem felaketlerinin ardından, ekonomik olarak büyük kayıplara uğradı. Deprem yaralarının sarılması için kaynak aranırken, bedelli askerlik de gündeme getirildi. Kısa süre sonra TBMM’den bedelli askerlik yasası çıkarıldı. Bu uygulamayla yaklaşık 1 milyon mark para sağlandı. Son günlerde Türkiye’nin girdiği ağır ekonomik bunalımla birlikte kaynak arayışları da yoğunlaştı. ANAP Manisa Milletvekili Ekrem Pakdemirli, "bedelli askerlik" önerisinde bulundu. Milletvekilleri, ekonomiye "bedelli" desteğiyle ilgili olarak şu görüşleri bildirdiler... 
     
     Ekrem Pakdemirli ANAP Milletvekili 
1 katrilyon getirebilir      Türkiye’nin paraya ihtiyacı var. Daha fazla kaynak sağlanmalı. Hazine arazilerinin bir kısmı işgal altında, bir kısmı kirada. Bunları satmak lazım. 1 katrilyon kaynak yaratılır. Türkiye’de birçok radyo ve televizyon var. Bunlara ihaleyle frekans dağıtımı yapmak gerekiyor. Oradan da 1 katrilyon para gelir. Etrafta katrilyonlarca paramız var bunları derleyip toplamamız gerekir. Bedelli askerlik de bu kaynaklar arasındadır. Yaş durumuna göre, gelecek kaynağın büyüklüğü değişir. Bedelli yaşını aşağı çekerseniz kaynak 1 katrilyona kadar çıkar. 1979 yılından önce doğanlar bir ay temel askerlik görevlerini yaptıktan sonra 17 bin mark vererek askerliklerini tamamlamış olacaklar. Deprem için bu çıkarılmıştı. Şimdi depremden daha büyük sıkıntımız oldu. Yine bu kaynağı kullanmakta yarar görüyorum. 
     Ayrıca bu uygulama sürekli hale de getirilebilir. Böylece ordu küçülmüş olur, kaynak israfı ortadan kalkar. Türk ekonomisi daha çabuk kendine gelir. 
     Eşitlik ilkesine aykırı olduğu görüşüne katılmıyorum. Ne alakası var Parası olan çalışıyor geliyor devlete katkıda bulunuyor. O parayla hastane, yol, okul yapılıyor. Teklifimin, askerliğini yapmamış oğlumla alakası yok. Bu konuda haberler çıkıyor. Tekliften benim oğlum yararlanmayacak’ diye ilan ettim. Bunu sadece sabote etmek isteyen düşüncesiz, dar kafalı, vizyonsuz insanlar söylüyor. 
     
     Ahmet Çakar MHP Milletvekili 
Çifte standart olur      Bu eşitlik ilkesine aykırı. Memleketin paraya ihtiyacı olunca, parası olanlar hemen köşeden fırlıyor, Memleketin nasıl olsa paraya ihtiyacı var, bedelli askerlik olsun. Bu talep tepkiyle karşılanmaz’ düşüncesiyle. Bu çok yanlıştır, Türkiye’nin evlatları arasında gerçekten çifte standart uygulamak olur. Bunun getireceği üç kuruş paranın hiçbir hayrı olmaz. Ben buna karşıyım. İkilik meydana getirir, devlete olan güveni sarsar. Nasrettin Hoca’nın sözü gibi parayı veren düdüğü çalar’. Her şeyi ekonomik açıdan kıymetlendiremeyiz. Askerlik kutsal bir meslektir. Böylesi kutsal bir mesleği, bütün milletin maddi ve manevi varlığının korunmasını temin eden böyle yüce bir kurumun bünyesinde çifte standart uygulaması Türk milletinin değer yargılarına tamamiyle ters düşmektedir. Böyle bir teklife oyumuz kırmızı olur. Benim oyum şahsen kırmızı olur. 
     
     Yaşar Dedelek ANAP Milletvekili 
Dengeler bozulur      Kaynak temin etmeye Türkiye’nin ihtiyacı var. Ancak ben Ekrem beyin düşüncesinin tersini düşünüyorum. Zaten toplumun, insanımızın arasındaki uçurumun büyüdüğü bir ortamda, bari eşit olduğumuz, eğitim, askerlik gibi dalların gelir getirici tarzda düşünülerek bozulmasını istemiyorum. Ekrem Hoca ekonomik olarak ele almıştır, tenkit etmiyorum ama benim düşüncem başka kaynaklara yönelelim. Kayıt dışı ekonomiye bakmayıp askerliğe göz dikersek toplum dengeleri, sosyal dengeler açısından büyük yaralar açılır. 
     


 GÜNCEL 


















</TEXT>
</DOC>
