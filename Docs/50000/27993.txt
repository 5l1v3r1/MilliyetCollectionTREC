<DOC>
<DOCNO> 27993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/spor/spo03.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Porto, teklifi inanılmaz boyuta taşıdı, karar Rumen hocaya kaldı 
</HEADLINE>
<TEXT>
JARDEL 6 FUTBOLCU 
Portekiz Kulübü, Brezilyalı futbolcuya karşılık Chainho, Nelson, Alenitchev, Pedrosa, Ricardo Costa, Juninho Costa ve 6 milyon dolar önerdi. Cansun’un anlaşmasına rağmen Süren topu Lucescu’ya attı 
     HALİL ÖZER 

     Başkan’dan engel 
     GALATASARAY İkinci Başkanı Mehmet Cansun, Porto ile yaptığı görüşmelerde Jardel’e karşılık Chainho, Nelson, Alenitchev ve 6 milyon dolara anlaştı. Portekiz Kulübü ayrıca Salgiras takımından alacağı Pedrosa, Ricardo Costa, Juninho Costa isimli futbolcuları da önerdi. Ancak Cansun, İstanbul’a gelince Başkan Faruk Süren’in freni ile karşılaştı. Süren, bu anlaşmaya rağmen hiç tanınmayan bu oyuncular konusunda acele etmemeleri gerektiğini söyledi. 
     
     Mini zirve 
     BUNUN üzerine Süren ve Cansun dün gece biraraya geldi. Cansun, anlaşmanın tam şartlarını Süren’e anlattı ve ikna etmeye çalıştı. Süren, maddi şartların olumlu olduğunu, bu konudaki son kararı Lucescu’nun vermesini istedi. Lucescu, bugün İstanbul’a gelecek ve yönetimle görüşecek. Ayrıca ismi açıklanmayan bir kulübün de Jardel için Galatasaray’a 18 milyon dolar teklif ettiği öğrenildi. 
     
     Dmitri Alenitchev 
     1972 doğumlu Rus oyuncu, Porto’ya gelmeden önce Spartak Moskova, Roma ve Perugia’da da forma giydi. Orta sahada oyun kurucu özelliğiyle tanınan Alenitchev, isabetli pasları ve asistleriyle de pozisyon üretmede etkili oluyor. Tecrübeli futbolcu, Rusya Milli Takımı’nda 30 kez görev aldı. 
     
     Fernando Nelson 
     PORTEKİZLİ savunma oyuncusu Fernando Nelson, 1971 Porto doğumlu. Rio Tinto, Salgueiros ve Sporting’de oynadıktan sonra Aston Villa’ya transfer olan Nelson, iki sezon önce Porto’ya döndü. Dokuz kez A milli olan Nelson, birinci ligdeki sekiz sezonunda 151 maçta oynadı ve üç kez ağları havalandırdı. 
     
     Carlos Narciso Chainho 
     ANGOLA asıllı Portekizli olan Chainho, 1974 doğumlu. Savunmaya yönelik orta saha olarak görev yapan Chainho, 21 yaşaltı milli takımda dört kez forma giydi, ancak A Milli Takım’a çağrılmadı. Daha önce Estrela Amadora takımında forma giyen Chainho, birinci ligde altı yılda 163 maçta sekiz gol attı. 
     
     Olympiakos iddiası 
     YUNAN Olympiakos’un Jardel’i istediği iddia edildi. Spor gazetesi Protathlitis, Olympiakos camiasının kararlı olduğunu, Jardel’in yıllık 1.2 milyar drahmi Yaklaşık 3 milyon dolar karşılığında Yunanistan’da oynamaktan sıkıntı duymayacağını iddia etti. Eraspor Radyosu da, Olympiakos’un, ünlü futbolcunun menajeri ile görüşmelere başladığını ileri sürdü. 
     
Inter’den 8.5 trilyon      HAKAN Şükür’ün bonservis bedeli Galatasaray Kulübü hesabına yatırıldı. Uzun pazarlıklar sonrasında FIFA tarafından golcü için Cim Bom’a 16 milyon mark yaklaşık 8.5 trilyon lira ödemesi kararlaştırılan İtalyan ekibi Inter, bu parayı Sarı - Kırmızılı takıma gönderdi. Maddi açıdan rahatlayan yönetimin parayı repoda tuttuğu öğrenildi. 
     
Faruk Süren’in karar günü      GALATASARAY Başkanı Faruk Süren, bugün yapılacak yönetim kurulu toplantısında 14 Temmuz’daki olağanüstü kongrede aday olup, olmayacağı konusundaki kararını açıklayacak. Önce yöneticilerle durum değerlendirmesi yapacak olan Süren, sonra da kesin fikrini bildirecek. Yöneticilerin çoğunluğu "Devam edelim" derse Faruk Süren yeniden aday olacak. Aksi takdirde ise seçime katılmayacak. 
     
Karan’a federasyon freni      CEMAL ERSEN 

     GALATASARAY’ın Ümit Karan için hülle yoluna gitmesi, Futbol Federasyonu’nun engeliyle karşılaştı. Gençlerbirliği’nin istediği 1.8 trilyon liralık bonservis bedelini yüksek bulan ve "hülle" yapacaklarını açıklayan Sarı - Kırmızılı yöneticilere "Talimatı deldirtmeyiz" mesajı verildi. Federasyonun bir üst düzey yetkilisi, Karan’ın transferinin iki kulübün anlaşması durumunda gerçekleşebileceğini açıkladı. 
     FEDERASYON yetkilisi, "Ümit’in 15 Temmuz’dan önce yurt dışına transferi halinde serbest dolaşım hakkını elde etmesi mümkün. Ancak Türkiye’ye dönüp Gençlerbirliği’nin onayı bulunmadan başka kulübe transferi PFT’nın 30. maddesine aykırı" diye konuştu. Federasyon, FIFA’nın 15 Temmuz’daki toplantıda alacağı kararların açıklanmasından sonra kulüplerin korunması amacıyla yeni düzenlemelere gidecek. 
     



 SPOR 

























</TEXT>
</DOC>
