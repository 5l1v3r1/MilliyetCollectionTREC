<DOC>
<DOCNO> 23186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo01.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den Galatasaray'a veda yemeği 
</HEADLINE>
<TEXT>

     Galatasaray'ın bu sezon futbolu bırakacak olan futbolcusu Hagi, Yönetim Kurulu üyeleri ile takım arkadaşlarına veda yemeği verdi. 
     Trabzonspor maçı öncesinde bu akşam kampa girecek olan takım arkadaşlarına ve Kulüp Başkanı Faruk Süren ile Yönetim Kurulu üyelerine Beyti Restoran'da yemek veren George Hagi, veda etti. 
     Rumen futbolcu, Galatasaray'da çok güzel bir 5 yıl geçirdiğini belirterek, kendine her zaman destek veren yönetici ve futbolculara teşekkür etti. 
     Öte yandan, Galatasaraylı futbolcular akşam yemeğinin ardından Florya Metin Oktay Tesisleri'nde kampa girdi. 
     Sarı-kırmızılılar, Trabzonspor maçının hazırlıklarını bu akşam yaptıkları idmanla sürdürürken, sakatlığı bulunan Serkan'ın oynama şansının az olduğu öğrenildi. 






</TEXT>
</DOC>
