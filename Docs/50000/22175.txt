<DOC>
<DOCNO> 22175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/ekonomi/aeko.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurduk kendimizi çıtır çereze 
</HEADLINE>
<TEXT>

Bütün sektörler kan ağlarken bir sektör patlama yaptı Çıtır çerez Patlamanın sesi New York’taki PepsiCo. Merkezi’nden bile duyuldu. Ve şirket kriz şartlarında 100 milyon dolar ciroyu aşan yöneticisine ödül verdi 
     SOBE SERPİL YILMAZ 

     Bütün sektörlerden "battık, bittik" feryatları geliyor. Türkiye’de harcama potansiyeli ile ticari hayatın temel direği olan orta gelir grubu, tasarrufa yönelince, perakende ticaret sinek avlamaya başlıyor. Sanayi bir yandan kredi darboğazında, bir yandan talebin dibe vurmuş olması nedeniyle üretim yapamıyor. 
     Üretim ve ticaretin hemen hemen bütün alanlarında kapasite ve ticari hacimde büyük gerileme yaşanırken, yalnızca bir sektörde patlama yaşanıyor. 75 bin liraya, 250 bin liraya çıtır satanlar, çok kimsenin "ıvır - zıvır sektörü" dediği, yemek arası atıştırılan tuzlu çerezler sektöründe ciro 200 milyon dolara ulaştı. Bu sektörde pazarın yüzde 66’sını elinde bulunduran PepsiCo Grubu’na Frito Lay Türkiye’nin cirosu, kriz şartlarında ve tarihinde ilk kez yüzde 60’ın üzerinde büyüyerek 100 milyon doları aştı. Böylece Türk milletinin kriz stresi içinde çerez tüketimine ağırlık verdiği ortaya çıktı. 
     Uzay Gıda olarak bilinen Frito Lay’ın, kriz şartlarındaki bu başarısı şirkete bir de uluslararası ödül kazandırdı. Geçtiğimiz mart ayında, New York’ta düzenlenen bir törenle ödül alan Frito Lay Türkiye Genel Müdürü Ümran Beba, Frito Lay’ın 42 ülkedeki pazarlama şirketleri içinde genel müdürü bayan olan tek şirket. 
     
     Stresten yedik 
     Çıtır çerez sektöründe, kriz döneminde bile işleri patlama noktasına getiren faktörlerden birisi kriz stresi. Genellikle sigarayı bırakanların avuntusu olan çerezin, kriz stresine de iyi geldiği, sektörün cirosundaki patlama ile anlaşılmış durumda. Fakat, paketler içindeki küçük oyuncakların da özellikle çocukların ilgisini çekerek, satışa büyük katkısı olduğu belirtiliyor. 
     Frito Lay’ın Genel Müdürü Ümran Beba, başarıda, üretimde her ülkenin kendine özgü ağız tadının dikkate alınmasının ve 100’den fazla çeşidin büyük rolü olduğunu belirtiyor. Bunlardan bazıları Türkiye’de de çok tanınan Lay’s, Ruffles, Doritos, Fritos ve Rold Gold. Beba, alanında Avrupa’nın en hijyenik fabrikasına sahip olduklarını söylüyor. 
     
     Önce ödül geldi şimdi sıra bebekte 
     Ümran Beba’nın Altunizade, Mesa Konakları’ndaki evinin bahçesindeyiz. Eşi Prof.Ali Beba, Bilimsel ve Teknik Hizmetler şirketi R and R’nin sahibi. Çevre ve enerji konularında danışmanlık hizmetleri veriyor. Ali Beba da eşinin ödül aldığı törene katılmış. Ümran Beba, PepsiCo’nun kurucusu Donald M Kendall adına verilen "yüksek ciro" ödülünü almaya New York’a gittiğinde yanındaymış. 42 ülke arasından ilk 12’ye giren Frito Lay Türkiye adına ödülü alan Ümran Hanım’ın yanındaki tek erkek eş olarak geziye katılmış. Ümran Beba, şu günlerde hem başarılarının hem de ilk kez anne olacak olmanın sevincini birlikte yaşıyor. 
     



 EKONOMİ 




















</TEXT>
</DOC>
