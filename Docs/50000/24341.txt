<DOC>
<DOCNO> 24341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur05.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm fiyatlarda da patladı Türklere tatil haram... 
</HEADLINE>
<TEXT>

     Okulların kapanmasının yaklaşması ve yerli turistin tatil programı yapmaya başlamasıyla, otel fiyatları da yükseldi. Yabancı turistlerin Türkiye'ye akın ettiği 2001 yılı yazında döviz bazında hizmet veren tatil beldelerinde yerli turistin tatil yapması zorlaştı. 
     Çeşitli tatil bölgelerindeki tesislerin geçen yılın Mayıs ayı sonundaki fiyatlarına göre şu andaki fiyatları, ortalama yüzde 97 artış gösterdi. Bu oran, Belek, Side, Fethiye, Kuşadası, Alanya ve Marmaris'in de içinde bulunduğu bölgelerde daha da artıyor. 
     İç turizmde en yüksek fiyat artışı yüzde 212 ile Antalya Belek bölgesinde meydana geldi. İç turizmde fiyat artışının bölgelere göre dağılımında Belek'i yüzde 116 ile Fethiye, yüzde 108 ile Side izliyor. 
     Geçen yılın aynı dönemi ile karşılaştırmalı olarak incelemeye alınan 111 tesisten 51'inin fiyatlarının yüzde 50 ile yüzde 99 oranında arttığı belirtilen araştırmaya göre, 48 tesiste de fiyatlar yüzde yüzün üzerinde yükseldi. 
     Tesislerin iç turizm için verdikleri fiyatların geçen yıla göre, tesis bazında karşılaştırmasında, kimi tesislerin fiyatlarında üç kat artış olduğu dikkat çekiyor. Örneğin geçen yılın mayıs ayı sonunda kişi başına bir gecelik tam pansiyon fiyatı 19 milyon 900 bin lira olan Antalya Belek'teki bir tesisin bu yılın mayıs ayı sonundaki fiyatı 84 milyon 900 bin lira oldu. Bu tesisin geçen geçen yılkı 19.9 milyonluk fiyatın tam pansiyon için, bu yılki fiyatı ise herşey dahil fiyat olmasına karşın aradaki farkın çok büyük olduğu görülüyor. 
     Bölgeler itibariyle konaklama tesislerindeki fiyat artışı şöyle oldu 
     Belek 121,4 
     Fethiye 110 
     Side 108,5 
     Antalya 105,2 
     Alanya 102,8 
     Kemer 99 
     Marmaris 98 
     Kuşadası 82,1 
     Bodrum 73,6 
     İzmir 66,7 






</TEXT>
</DOC>
