<DOC>
<DOCNO> 29285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/soneko02.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanı "Türk hükümeti yükümlülüklerini yerine getirmeli" 
</HEADLINE>
<TEXT>

     ABD Hazine Bakanı Paul O'Neill, Türkiye'nin ekonomik programının başarısının, Türk hükümetinin yükümlülüklerini yerine getirmesine bağlı olduğunu söyledi. 
     O'Neill, ABD'nin endüstri merkezlerinden Detroit kentinde yaptığı konuşmada, Başkan George Bush yönetiminin, Uluslararası Para Fonu IMF ve Dünya Bankası'nda gerçekleştirilmesini istediği reformları anlatırken, Türkiye'deki ekonomik sıkıntılara da değindi. 
     Hazine Bakanı O'Neill, Türkiye'nin ekonomik programına ilişkin olarak, ''İleriye baktığımızda, Türkiye'nin başarısı, hükümetin yükümlülüklerini yerine getirmesine bağlı olacak'' dedi. 
     Bush yönetiminin göreve gelmesinden kısa süre sonra Türkiye'deki kriz durumunu ''miras olarak aldığını'' ifade eden O'Neill, şöyle konuştu 
     ''Türkiye'nin durumuyla uğraşırken, birkaç ilkeyi vurguladık. Birincisi, Türkiye'ye ek ikili finans yardımı sağlamadık. Bunun yerine, finansal istikrarsızlık veya kriz koşullarında IMF'nin uygun araç olarak seçilmesine karar verdik. İkincisi, siyasi liderlerden kesin bir söz alarak, ülkenin önceden atması gereken adımların önemini vurguladık. Siyasi liderlerin, doğrudan, kayıtlara geçen ve açık ifadeleriyle, yapılacak değişikliklerin sahipliğini üstlenmelerinin, yardımın ön koşulu olması gerektiğini düşündük. Türk hükümeti de bunu kabul etti. İleriye bakacak olursak, Türkiye'nin başarısı, hükümetin, yükümlülüklerini yerine getirmesine bağlı olacak.'' 
     ABD Hazine Bakanı O'Neill, IMF reformlarına ilişkin olarak da, IMF'nin bundan sonra ağırlığı, krizleri önceden sezerek önleme konusuna vermesi gerektiğini söyledi. 
     O'Neill, IMF'nin bundan sonra ülkelere vereceği krediler için de, Türkiye örneğinin uygulanması gerektiğini ifade etti. 






</TEXT>
</DOC>
