<DOC>
<DOCNO> 17114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur17.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliye'ye getirilen 3 tutuklu tuvalet camından firar etti 
</HEADLINE>
<TEXT>

     Kocaeli Adliyesi'nde duruşmaya getirilen cinayet ve hırsızlık suçundan tutuklu 3 kişi, tuvalet camından atlayarak firar etti. 
     Merkez Kapalı Ceza ve Tutukevi'nden bu sabah saatlerinde, 1. Ağır Ceza Mahkemesi'ndeki duruşmaları için adliyeye getirilen cinayet suçundan tutuklu Tuncay Şahin ve Yücel Demirci ile hırsızlık suçundan tutuklu Murat Kaya, beraberlerindeki jandarma erlerine, ''tuvalet ihtiyacımız var'' diyerek, zemin katta tutuklu ve hükümlüler için ayrılan kabinlere girdi. 3 tutuklu, daha sonra kabinlerin açıldığı koridorun camından atlayarak firar etti. Olay, tutukluların uzun süre çıkmamasından şüphelenen jandarma erlerinin içeri girmesiyle fark edildi. 
     Kocaeli Cumhuriyet Başsavcısı Fahri Kasırga, gazetecilere yaptığı açıklamada, firar olayını doğrulayarak, ''Tutuklu zanlıların resimleri dağıtıldı, civar il ve ilçelere de bilgi verildi'' dedi. Kasırga, soruşturma kapsamında, tutukluları adliyeye getiren jandarma erlerinin ifadesinin de alınmaya başlandığını kaydetti. Adliye binasına gelen İl Jandarma Komutanı Albay Aydın Kurudal da, idari soruşturma başlatıldığını bildirdi. Bu arada, firar üzerine adliye binası civarında yoğun önlem alan güvenlik güçleri, bölgeye çıkan bütün yollarda ve buradaki binalarda arama gerçekleştiriliyor. Eşgalleri bildirilen zanlılar için, D-100 ve E-130 karayolları polis ekiplerince araştırma yapılıyor. 




</TEXT>
</DOC>
