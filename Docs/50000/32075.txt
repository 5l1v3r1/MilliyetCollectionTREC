<DOC>
<DOCNO> 32075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/eko04.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizler düşürülemezse, program revize edilebilir’ 
</HEADLINE>
<TEXT>

Başbakan Yardımcısı Yılmaz, faizlerin aşağı çekilememesi halinde, üç - dört ay içinde ekonomik programda revizyonun gündeme gelebileceğini belirtti 
     ANKARA Milliyet 

     Başbakan Yardımcısı Mesut Yılmaz, ekonomik programın hedefinin, enflasyonun ve faizlerin aşağı çekilmesi olduğunu hatırlatarak, "Bu programı IMF'yle işbirliği halinde uyguladığımıza göre, aynı amaç için IMF'nin de üzerine düşeni yapması gerekir" dedi. 
     Yılmaz, dün parti genel merkezinde, ANAP il başkanlarıyla bir araya geldi. Burada gazetecilerin sorularını yanıtlayan Yılmaz, IMF'nin taahütlerinin yerine gelmesinden sonra, faiz piyasasının olumlu yönde değişeceğini belirtti. Yılmaz, IMF Başkan Yardımcısı Fischer'in, "Faizler düşmezse, program revize edilebilir" şeklindeki ifadesine şu yorumla katıldı 
     "Fischer haklıdır. Bu faiz oranlarıyla enflasyon hedefini tutturmamız mümkün değil. Bunun için kısa sürede faizlerin aşağı çekilmesi ve enflasyon hedefinin gerçekleşmesi lazım. Bu mümkün olmadığı takdirde, üç - dört ay içinde programın revizyonu gündeme gelir." 
     Yılmaz, Fischer'in, "Program yürüyecek. Ama ya bu hükümetle ya da başka bir hükümetle.." değerlendirmesine ilişkin olarak da şunları söyledi 
     "Sanıyorum Fischer orada, bu programın başarısında istikrarın önemini vurgulamıştır. Gayet tabii ki Türkiye hükümetsiz kalmaz. Bu programı hazırlayan, programın gerektirdiği yasaları çıkartan hükümetin, bu programın bundan sonraki uygulamasında daha başarılı olacağı açıktır." 
     
     Günlük değerlendirmeden kaçınmalı 
     Yılmaz, Derviş ve MHP arasındaki gerginliklerin hatırlatılarak, gerginliğin düşmesi ve güven ortamının sağlanması için ne yapılması gerektiğine yönelik soruya da şu yanıtı verdi 
     "Günlük değerlendirmelerden kaçınmak lazım. Elbette ki zaman zaman bazı görüş farklılıkları ortaya çıkıyor. Burada kamuoyunun dikkat etmesi gereken husus, bu görüş ayrılıklarının belli bir uzlaşma çerçevesinde aşılmış olduğudur. Hükümetin en önemli özelliklerinden birisi de budur." 
     



 EKONOMİ 


















</TEXT>
</DOC>
