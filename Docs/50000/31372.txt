<DOC>
<DOCNO> 31372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sontur10.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret komisyonu toplandı...Yeni asgari ücret belirlenecek 
</HEADLINE>
<TEXT>

     Asgari Ücret Tespit Komisyonu, halen 146 milyon 947 bin 500 lira olan brüt asgari ücreti iyileştirmek üzere çalışmalarına başladı. 
     Komisyonun açış konuşmasını yapan Çalışma ve Sosyal Güvenlik Bakanı Yaşar Okuyan, Asgari Ücret Tespit Komisyonu'nun mevcut gelişmelerin ışığında asgari ücreti yeniden tespit etmek için çalışmalara başladığını kaydetti. 
     Asgari ücretteki rakamsal gerçeğin Türkiye'nin mevcut gerçeği karşısında fevkalade yetersiz kaldığını belirten Okuyan, asgari ücretin aynı zamanda ücretin temeli olduğu kadar ekonomik ve sosyal hayatın çoğu alanını da yakından ilgilendiren bir ücret olduğunu söyledi. 
     Okuyan, bugün, ekonomik ve sosyal hayatta asgari ücretle bağlantı kurulmuş birçok yasa bulunduğunu hatırlatarak, asgari ücretin tespitinde en zorlanılan hususlardan birinin de asgari ücretle bağlantılı olan yasalardaki para cezaları olduğunu bildirdi. 
     Asgari ücrete bağlı olan birçok yasadaki para cezalarını bu yasalardan ayıklamak için çalışma başlattıklarını anlatan Okuyan, bu para cezalarının yasalardan ayıklanmasıyla birlikte Asgari Ücret Tespit Komisyonu'nun daha sağlıklı bir çalışma yapacağını ve karar vereceğini söyledi. 
     Okuyan, yasalardaki asgari ücretle bağlantılı olan para cezalarını maliyenin her yıl yeniden değerlendirme katsayısına çevrilmesinin öngörüldüğünü belirterek, bu yönde yaptıkları çalışmaları Meclis açıldığında yasa tasarısı olarak TBMM'ye sevk edeceklerini kaydetti. 
     Okuyan, şöyle devam etti 
     ''Bu en fazla hepimizi rahatsız eden bir durumdur. Buradaki artış ister istemez ekonomik ve sosyal hayatı doğrudan etkilemektedir. Birçok yöndeki artışı da beraberinde getirmektedir. Bugünkü şartlar altında asgari ücret pazarlık sonucu oluşturulan bir ücret değildir. Bunun kriterleri vardır. Bu kriterler doğrultusunda bunlar yeniden değerlendirmeye alınmaktadır. Bugün gelinen noktada enflasyon karşısında paranın iyice değer yitirdiğini görüyorsak, bugünkü gelinen noktada asgari ücretin hiç olmazsa yeniden değerlendirilmesi, mümkün olabildiği ölçüler içerisinde yeni bir ücretin tespit edilmesinde kamusal yarar gözükmektedir. Bu amaçla komisyonu toplantıya çağırdık.'' 
     
     
     






</TEXT>
</DOC>
