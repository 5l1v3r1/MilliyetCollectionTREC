<DOC>
<DOCNO> 33585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/spor/yuru.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi’ne 
</HEADLINE>
<TEXT>

     ÖMER ÜRÜNDÜL 

     Fenerbahçe ile Galatasaray’ın Şampiyonlar Ligi’ne girebilmek için son eleme turunda mücadele edecekleri rakipleri geçtiğimiz cuma günü belirlendi. 
     Seribaşı olmayan Fenerbahçe’ye çok zorlu torbadan dişe göre rakip çıktı. Tabii ki, futbol sürprizlere açık bir oyun. Ancak büyük ihtimalle Glasgow Rangers, Maribor’u geçecek. İskoçlar’ın deneyimli ekibini hem Tugay’dan dolayı, hem de geçen sezon Galatasaray’ın grubunda olduğundan, yakından tanıyoruz. 
     Teknik Direktör Dick Advocaat’ın temel ilkesi, Hollanda modelini uygulatmak. Zaman zaman Ada futbolunun tipik özellikleri karışsa da Rangers’ın genel oyun anlayışı Hollanda modeli. Sahanın bütününü, ayağa yerden çabuk paslarla kullanmaya çalışıyorlar. Fizik kondisyonları yeterli olduğu dönemlerde sistemleri iyi işliyor. Tempoları düşük olduğu zamanlarda ofansif ve defansif saha içi arızaları gösteriyorlar. Ağustos ayında fizik güçlerini istenilen düzeye çıkarmaları mümkün değil. İşte Fenerbahçe’nin en büyük avantajı bu. Deplasmandaki ilk maç çok önemli. İyi motivasyon ve disiplinli oyun planıyla istenilen neticeyi alıp, rövanşı zora sokmamak gerekir. 
     Galatasaray mesaiye yarın gece başlıyor. Önce Arnavutluk temsilcisini saf dışı bırakmak gerekiyor. Rakibi küçümsememek turun garantisidir. Sonra Levski Sofya - Brann Bergen galibi ile karşılaşacaklar. İki takım da Galatasaray’ın klasında ve deneyiminde değil. Ancak yine dikkat etmek gerekir. Norveç ekolü disipline ve kondisyona dayalı düz futbol. Takım savunmaları sağlam, hücum güçleri sınırlı. 
     Levski Sofya ise akılcı ve basit oynuyor. Geçen sene Beşiktaş önünde İnönü Stadı’nda pozisyon bulup, pozisyon vermediler. Son dakikalarda bir gol yediler. Rövanş çok zor başlamıştı. Ancak Beşiktaş ilk devre ortasında skor avantajı yakalayınca artık yemeden üç gol atma mecburiyetindeki Levski’nin direnci ve moral motivasyonu bitiverdi. 
     Futbolumuz için çok önemli Şampiyonlar Ligi’ne katılabilme sınavlarında, iki takımımıza da başarılar diliyoruz. 
     Adana Demirspor’un sembol yöneticilerinden dünya iyisi insan Orhan Demirdal’ı kaybettik. Üzüntüm sonsuz. Kendisine Allah’tan rahmet, kederli ailesine başsağlığı dilerim. 
     



 SPOR 

























</TEXT>
</DOC>
