<DOC>
<DOCNO> 5949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sonspo03.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutto Sport gazetesinden "Emre İnter’le anlaştı" iddiası 
</HEADLINE>
<TEXT>

     İtalyan Tutto Sport gazetesi bugün verdiği haberde, Galatasaray ile İnter takımlarının anlaştığını Emre’nin Haziran ayında Inter takımına transfer olacağını öne sürdü. 
     "Emre, İnter’de yerini ayırttı" başlığıyla verilen haberde, Galatasaray’ın orta saha oyuncusu Emre Belezoğlu’nun gelecek sezon İnter formasını giyeceği ifade edilirken, "İnter Külübü Emre’ye yapılan diğer teklifleri de göz önünde bulundurarak, yıldız futbolcuyu renklerine bağlamak için elini çabuk tutma kararı aldı" denildi. 
     Haberde, İnter yöneticilerinin son dönemlerde Emre’yi sık sık izledikleri belirtilirken, transferin 20 milyar İtalyan lireti yaklaşık 10 milyon dolar civarında gerçekleşeceği öne sürüldü. İnter Kulübü Başkanı Massimo Moratti’nin genç oyuncuyu beğendigi ve almakta ısrar ettiği kaydedilirken, Emre’nin menajeri Romen Ion Becali ile bir çok kez kontak kurulduğu ve anlaşma sağlandığı ifade edildi. 
     Haberde, Fiorentina Teknik Direktörü Fatih Terim’in sezon sonunda Floransa’dan ayrılacağı göz önünde tutularak, Emre’nin mor menekşeli formayı giyme şansının bulunmadığı da dile getirildi. 
     




</TEXT>
</DOC>
