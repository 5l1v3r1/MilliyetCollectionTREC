<DOC>
<DOCNO> 27162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/spor/spo03.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da çifte imza 
</HEADLINE>
<TEXT>

Kolombiyalı kaleci ile ilk yılı kiralık olmak üzere üç yıllık anlaşma yapan Sarı - Kırmızılı kulüp, gurbetçi futbolcu Berkant’ı da yine üç yıllığına bir milyon mark karşılığı transfer etti 
     ERHAN TELLİ 

     Protokol imzaladı 
     GALATASARAY Lübnan doğumlu Kolombiyalı kaleci Faik Ali Mondragon ile ön protokol imzaladı. Dün sabah başlayan ve gece sona eren görüşmeler sonucunda Futbol Şubesi Sorumlusu Ali Dürüst, "Kendisi ile anlaştık. Bir yıllığına kiraladık. Ancak kulübü Metz ile ayrı bir sözleşme yapması gerekiyor. Resmi imzayı o nedenle atmadık" diye konuştu. 
     
     "Bu iş bitti" 
     DÜRÜST, Kolombiyalı kaleciye tam not verdiklerini belirterek "Kendisi ile görüştüm. Türkiye’de Faik Ali ismini kullanacak. Olağanüstü bir hal çıkmazsa bu iş bitti" dedi. Yönetim, Mondragon ile üç yıllık sözleşme imzalayacak. Bunun ilk yılı kiralık olacak. Gelecek yıl Galatasaray isterse bonservisi ile bu futbolcuyu alacak. 
     
     Berkant tamam 
     MONDRAGON, Kolombiya Milli Takımı’nın hazırlık maçlarına ise gitmeyecek. Sadece resmi maçlarda oynayacak. Eğer Şampiyonlar Ligi ile resmi maçlar çakışırsa öncelik Galatasaray’da olacak. Sarı - Kırmızılılar her ihtimale karşı da Romen Stelea’yı yedekte tutuyor. Yönetim gurbetçi Berkant ile de üç yıl için 1 milyon mark karşılığı sözleşme yaptı. 
     
Hayallerim gerçek oldu      Yeni Galatasaraylı Berkant, "Mutluluktan uçuyorum. Rüyada gibiyim" diye konuştu 
     CENGİZ MALGIR 

     Yıllarca bekledim’ 
     GALATASARAY’ın yeni futbolcusu gurbetçi Berkant, sözleşme imzalar imzalamaz Milliyet’in sorularını yanıtladı. Babası Fahrettin Göktan ve Alman kız arkadaşı ile birlikte ev bakan Berkant, "Galatasaray rüyalarımı süslüyordu. Şimdi hayallerim gerçek oldu. Rüyada gibiyim. Yıllardır Galatasaray’ın formasını giyeceğim anı bekledim. Mutluluktan uçuyorum" dedi. 
     
     Emre’den farklıyım’ 
     ÜMİT Milli Takım’da birlikte forma giyen arkadaşı Emre’nin ayrılmasına çok üzüldüğünü belirten Berkant, "Ondan farklı özelliklerim var. Ben forvete dönük oynuyorum. İnşallah atacağım gollerle Galatasaray camiasına ve taraftarına layık olacağım. Bana güvenenleri mahcup etmeyeceğim. Emre’nin de Inter’de çok başarılı olacağına inanıyorum" ifadelerini kullandı. 
     
     Kupa bırakmayacağız’ 
     BERKANT, Galatasaray’ı tercih etmesindeki en büyük faktörün kazanılan UEFA Kupası ve Şampiyonlar Ligi’ndeki başarılar olduğunu söyledi. Genç yıldız, "Yeni sezonda da Şampiyonlar Ligi’nde eseceğiz. Türkiye’de de kupa bırakmayacağız. Bütün bu başarıları kazanırken, ben de bu takımın bir parçası olacağım için kendimle gurur duyacağım" diye konuştu. 
     
Sergen’e çifte darbe      CEMAL ERSEN 

     GALATASARAY’ın prensipte anlaştığı Sergen Yalçın’ın Siirt Jetpa ile yaptığı sözleşmenin özel hükümler bölümünde çifte tazminat öngörüldüğü ortaya çıktı. Futbolcu tarafından tek taraflı fesih halinde 1 milyon 200 bin dolarlık tazminatın yanı sıra, kulübün haklı fesih hakkını kullanması durumunda da Sergen Yalçın’ın aynı miktarda tazminat ödeyeceği sözleşmede kabul edildi. 
     SİİRT Jetpaspor, özel hükümlere göre bu oyuncuyu başka hiçbir ücret ödemeden üçüncü bir kulübe kiralayabilecek. Sözleşme süresi dolmadan isterse üçüncü bir kulübe satabilecek. Bu satıştan dolayı da Sergen’e herhangi bir ücret ödenmeyecek. 31 Mayıs 2003 tarihine kadar Siirt Jetpa ile sözleşmesi bulunan Sergen’in, bu sürede ayda 50 bin dolar alması da hükümler arasında yer aldı. 
     
Okan’a destek      Ümit, Inter’e giden takım arkadaşını savundu, hizmetlerinin bir anda silinip atılmamasını istedi 
     GALATASARAYLI yöneticilerin Inter’e bedelsiz gittiği için eleştirdiği Okan’a Ümit Davala tam destek verdi. İnternetteki sitesine Okan’ı konuk eden Ümit Davala, ona nankörlük yapıldığını savunurken, insanların hizmetleri bir kalemde silip atmamalarını istedi. Ümit’in sorularını yanıtlayan Okan Buruk "Bazı köşe yazarları hakkımda söylemediklerini bırakmıyorlar. Vicdanen çok rahatım. Ekmeğini yediğim ve canımdan çok sevdiğim kulübüme asla ihanet etmedim" dedi. 
     
Teşekkür plaketi      ŞİŞLİ Belediye Başkanı Mustafa Sarıgül eğitime katkılarından dolayı Galatasaray Asbaşkanı Mehmet Cansun’a teşekkür plaketi verdi. Şişli Nilüfer Hatun İlköğretim Okulu’nun tadilat ve onarımını yaptıran Cansun’a düzenlenen törenle plaketi sunuldu. 
     
Ateş olmayan yerden      Süren ile Uzan el ele 
     Geri sayım sürüyor. Galatasaray camiası 14 Temmuz’daki olağanüstü kongreyi beklerken, dedikodular da almış başını gidiyor. 
     İddialarda en önemli yeri Göcek’te Faruk Süren ile Cem Uzan arasında yapıldığı ileri sürülen görüşme alıyor. 
     Buna göre Divan Kurulu’ndan da kalması yolunda destek olan Başkan Faruk Süren, mart ayındaki olağan kongreye kadar göreve devam edecek. Sponsorluğu ise Cem Uzan yapacak. Uzan bu süreçte tüzük konusundaki sıkıntılarını tamamen giderecek ve Mart 2002’deki olağan kongrede başkanlık için soyunacak. 
     
     Doğan’a 20 milyon 
     Adaylar arasında adı geçen ve duayenlerden destek alan İzzettin Doğan, henüz kesin kararını açıklamış değil. Ancak Doğan’ın eski başkanlardan Selahattin Beyazıt ve adı sır gibi saklanan camianın önde gelenlerinden, etkili bir ismin 10’ar milyon dolarlık taahhütte bulundukları belirtiliyor. 
     Herkes biliyor Galatasaray’ın maddi sorunları dağ gibi... 
     İşte bu yüzden deniyor ki "Böyle bir ortamda 20 milyon dolarlık nakit İzettin Doğan’a kongrede büyük avantaj sağlar." 
     
     Cansun kararsız 
     Mehmet Cansun, Faruk Süren’in başkanlığı bırakacağını açıklamasıyla birlikte öne çıkmış, hazırlıklarına da hemen başlamıştı. 
     Ne var ki Faruk Süren’in kalma ihtimalinin yeniden ortaya çıkması Cansun’u kararsızlığa düşürdü. Cansun, Süren’in devam etmesi halinde ne yapacağı konusunu da netleştiremedi. 
     Cansun cephesinde kesin olan tek şey var, o da şu İzzettin Doğan başkanlığındaki yönetimde yer alabilir. 
     
     Spor dünyası cenazede 
     GALATASARAY Kulübü eski yöneticilerinden Ergun Gürsoy’un annesi Sakine Gürsoy’un cenazesi Kadıköy Söğütlüçeşme Camii’nde öğleyin kılınan namazın ardından, Karacaahmet aile kabristanında toprağa verildi. Törende spor dünyasının ünlü isimleri yer aldı. Haluk Ulusoy, Faruk Süren, Aziz Yıldırım ve Mehmet Cansun’un da bulunduğu grupta, Süren, Cansun ve Yıldırım arasında naklen yayınlarda uygulanacak döviz kuru konusunun konuşulduğu gözlendi. 
     
     Terim gün sayıyor 
     TEKNİK Direktör Fatih Terim’in salı sabahı Milan’la sözleşme imzalayacağı belirtildi. Milan İkinci Başkanı Galliani ise her zamanki gibi, "Milan’ı Terim’in mi yoksa Maldini’nin mi yöneteceği pazar akşamı veya pazartesi sabahı açıklanacak" dedi. Öte yandan Milan, iç transferde Gennaro Gattuso’nun 2005, Francesco Coco’nun 2004 ve Serginho’nun da 2005 yılına kadar sözleşmelerini uzattı. İtalyan gazeteleri Serginho’ya imzayı Terim’in attırdığını yazdılar. 
     



 SPOR 




















</TEXT>
</DOC>
