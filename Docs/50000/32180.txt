<DOC>
<DOCNO> 32180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/soneko07.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin IMF'den ek kredi istemedi 
</HEADLINE>
<TEXT>

     Arjantin Ekonomi Bakanı Domingo Cavallo, Uluslararası Para Fonu'ndan IMF ek kredi istemediklerini bildirdi. 
     Cavallo, Reuters'e verdiği demecinde, Arjantin'in IMF ile programı olup, hedeflerinin tamamına ulaşmakta olduğunu, IMF ve Dünya Bankası'nın vaad ettiği ödemeleri yerine getirdiğini, dolayısıyla da, şimdilik taze para talep etmediklerini söyledi. 
     IMF'den bir yetkili de, daha önceki açıklamasında, Arjantin'e kredilerin hızlandırılmayacağını ve yeni kredi de açılmayacağını bildirmişti. 
     
     1.2 milyar dolarlık vergi avansı... 
     Cavallo, ülkenin cidden acil durumunu dikkate alan özel sektördeki bazı şirketler ve bankaların 1.2 milyar dolarlık vergi avansı tekliflerine karşın, Arjantin hükümetinin kemer sıkma planına uyduğunu belirtti. 
     Cavallo, özel sektörün, kamu finansmanının, bilhassa da sosyal programların desteklenmesi, güçlendirilmesi için vergi avansı ödemesinin hükümetçe talep edilmediğini, ancak, teklif ediliyorsa, kabul edeceklerini kaydetti. 
     Vergi avans ödemelerinin 2001 ve 2002 yılları için öngörülen ''sıfır bütçe açığı'' planlarını kesinlikle değiştirmeyeceğini, kamu harcamalarının mali gelirlerle sınırlandırılacağını vurgulayan Cavallo, ''Denk bütçe politikamızı terketmeyi hiçbir şekilde düşünmüyoruz'' dedi. 
     ''Sıfır bütçe açığı'' planında kamu kesimi çalışanları ile emeklilerin ücret ve maaşlarında önemli ölçüde kesintiler öngörülüyor.Hükümet, borçların ödenemez hale gelmesi ya da peso'nun devalüe edilmesinden kaçınılması için vergi gelirleri kadar kamu harcaması yapılması gerektiğini savunuyor. 
     Bu arada, uluslararası kredi derecelendirme kuruluşu Moody's Investors Service, kamu harcamalarındaki kısıntıların ekonomiyi daha da zayıflatacağı gerekçesiyle, Arjantin'in döviz cinsinden ülke kredibilite derecesini B2'den B3'e düşürdü. Böylece, Arjantin borçlanma tahvillerine yatırım yapmanın riski, Ekvador, Rusya ve Türkiye'ninkinden daha yüksek oldu. 






</TEXT>
</DOC>
