<DOC>
<DOCNO> 42250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/guncel/gun20.html </URL>
<DATE> 2001/09/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Manisa’nın tuzu kuru 
</HEADLINE>
<TEXT>

Toprağından ve sanayisinden çıkan refah kişi başına 5 bin dolar gelirle Türkiye ortalamasının çok üzerinde 
     Manisa'nın bereketli topraklarından sadece üzüm, incir, tütün değil, fabrika da fışkırıyor desek abartmış olmayız. 
     Böylesine bereketli topraklara doğduğu için Manisa'nın tuzu kuru. 
     Hava sahası, "ihracat kalkanı"yla korunduğu için de tuzu ıslanmıyor. 
     Türkiye'nin bölgesinde üçüncü organize sanayii bölgesine sahip nadir illerinden biri Manisa. 
     Toprağından ve sanayisinden çıkan refah kişi başına 5 bin dolar gelirle Türkiye ortalamasının çok üzerinde. 
     Manisa bu özellikleriyle, "dünyalığını yapmış" illerimizin başında geliyor. 
     Manisa'nın dikkat çeken özelliklerinden biri de sanayisinin hem ileri teknolojiye dayanması, hem de kendini yenileyebilecek kaynaklara sahip olması. Örneğin, yüksek teknolojinin gerektirdiği kaliteli enerjiyi kendisi üretebiliyor. Organize sanayii bölgesinde devletten hiç yardım almadan kurdukları 50 megavat gücündeki elektrik santralı bu örneklerden biri. Manisa, eli - kolu serbest bırakılsa, bu örnekleri çoğaltacak ama söz konusu elektrik santralını devreye sokmak için Ankara'da atılması gereken bir imzayı 8 ay beklemiş olması yılgınlık yaratıyor. 
     
     İhracatın temel taşları 
     Vestel, Raks, Polisan gibi teknoloji ürünü ihraç edebilen, ileri teknoloji kullanan büyük sanayii kuruluşlarına sahip olan Manisa, Türkiye'nin sanayii ihracatında temel taşlardan birini oluşturuyor. 
     Bu güçlü altyapıya 5 fakülte ve 17 bin öğrencisi ile Celal Bayar Üniversitesi de eklenince, Manisa, 21. yüzyıla en hazırlıklı illerden biri haline gelmiş. 
     Manisa'nın bu zenginliğini ve üstünlüğünü değerlendiren kent yöneticileri, 2040 yılının Manisa'sını şimdiden şekillendirmeye koyulmuşlar. 2040 yılında kent merkezi nüfusunun 750 bin olacağı varsayımıyla hareket ederek, altyapıyı yenileme ve geliştirme çalışmalarına başlamışlar. 
     Bu yapısı ve gücüyle Manisa'nın ekonomik krize en kolay direnen kentlerden biri olduğunu söylemek mümkün. Kriz nedeniyle kapanan iş yerinin toplam iş yerlerine oranı yüzde 2 - 2.5 düzeyinde kalmış. Özellikle krizden çok küçük işletmelerin etkilendiği Manisa'da tarımsal ve sınai üretim gücü açığa çıkan iş gücünü kısa bir süre sonra yeniden istihdama sokabilecek kapasiteye sahip görünüyor. 
     
     En önemli kaygı kirlenme 
     Manisa'nın geleceğe dönük en önemli kaygılarından biri kirlenme. Yoğun sanayileşmenin yaşandığı bölgede Gediz nehri geçtiği her merkezi kirleten bir su yolu niteliğinde. Uşak ve Kütahya'dan başlayarak topladığı sınai atıklarını bütün yöreye ulaştırarak İzmir'de denize kadar taşıyor. 
     Manisalılar, 15 yıl önce balık avladıkları Gediz'de şimdi sınai atıkları arıtmak için uğraşıyorlar. Bu konuda Ankara'ya önerileri bölgesel bir kalkınma planı geliştirilmesi. Bu plan içinde bölgenin 21. yüzyıla hazırlanması ve Gediz'in geçtiği yerleri kirleten değil, temizleyen bir akarsu haline getirilmesinin yer almasını istiyorlar. 
     Manisalıların üzerinde durdukları bir konu da üzüm ihracatı. 8 bin yıldır dünyanın en iyi üzümünün üretildiği Manisa, üzüm ihracatında dünya birincisi konumunda. Ankara'nın Manisa'nın bu üstünlüğünü göremediği ve değerlendiremediğini düşünen Manisalılar, Türkiye'nin iyi bir ihracat politikası ile dünyada üzüm fiyatlarını belirleyen ve pazarı kontrol eden tek güç olabileceğini düşünüyorlar. 
     Manisa'nın tarımıyla, sanayisiyle, üniversitesiyle örnek alınması gereken bir kent olduğu rahatlıkla söylenebilir. 
     
     



 GÜNCEL 


























</TEXT>
</DOC>
