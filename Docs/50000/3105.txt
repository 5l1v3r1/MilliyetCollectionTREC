<DOC>
<DOCNO> 3105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sondun04.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler bu kez Amerika'da harekete geçti 
</HEADLINE>
<TEXT>

     ABD'deki Ermeni toplumunu temsil eden Amerika Ermeni Ulusal Komitesi ANCA, bugün yemin ederek resmen ABD Başkanı sıfatını alacak George W. Bush yönetiminden, Bakü-Ceyhan politikasında değişiklik beklediğini belirtirken, Enerji Bakanlığı'na Spencer Abraham'ın atanmasını olumlu bir işaret olarak değerlendirdi. 
     ANCA'dan yapılan açıklamada, Ermeni tezlerinin savunucusu Abraham'ın, Senato enerji komitesinden onay almasının memnuniyetle karşılandığı bildirildi. Abraham'ın Enerji Bakanlığı'nın kesinleşmesi için, 7 Kasım seçimleriyle belirlenen 107'inci ABD Kongresi'nden onay alması gerekiyor. 
     ANCA İcra Kurulu Direktörü Van Kirkorian, açıklamasında, ''Demokrat Başkan Bill Clinton yönetimi, genel kanıyı görmezden geldi ve Ermenistan'ı by-pass eden, ABD'nin bölgedeki çıkarlarına aykırı olan Bakü-Ceyhan boru hattına destek verdi. Abraham'lı Bush yönetiminin, Ermenistan ve ABD arasında ilişkilere zarar veren değil, karşılıklı yarar ilişkisini güçlendiren politikalar geliştirmesini umuyoruz'' dedi. 
     İcra Kurulu üyesi Edgar Hagopian da ''Abraham'ın atanmasını büyük memnuniyetle karşılıyoruz. Bush yönetimine ve Enerji Bakanlığı'na çok değerli katkılarda bulunacağından eminiz'' ifadelerini kullandı. 




</TEXT>
</DOC>
