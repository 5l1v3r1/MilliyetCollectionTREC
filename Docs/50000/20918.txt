<DOC>
<DOCNO> 20918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/dunya/dun01.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabineyi haremi sandı 
</HEADLINE>
<TEXT>

Sırp Başbakan Yardımcısı Obradoviç, kadın bakanlara cinsel tacizde bulunduğu için görevden alındı 
     DIŞ HABERLER SERVİSİ 

     Sırbistan’da eski devlet başkanı Slobodan Miloşeviç’in devrilmesini sağlayan ittifakın önde gelen isimlerinden Başbakan Yardımcısı Vuk Obradoviç, bazı kadın bakanlara ve partisindeki kadınlara cinsel tacizde bulunduğu gerekçesiyle görevden alındı. Haftalardır taciz suçlamalarıyla yüzleşen Obradoviç, önceki gün bu konuyu masaya yatırmak üzere bir araya gelen koalisyon liderlerinin kararı doğrultusunda görevinden istifa etti. 
     Sırp koalisyon hükümetindeki parti liderlerinden Cedomir Jovanoviç, önceki gün yapılan Sırbistan Demokratik Muhalefeti DOS toplantısında, DOS liderlerinin büyük bölümünün Obradoviç’in görevinden istifa etmesine karar verdiğini söyledi. 
     Toplantıya, Yugoslavya Devlet Başkanı Voyislav Koştunitsa ve Sırbistan Başbakanı Zoran Cinciç de katıldı. 
     
Eski general      Miloşeviç’in devrilmesini sağlayan 18 partili ittifakın en önemli isimlerinden olan 54 yaşındaki Obradoviç’in cinsel tacizle suçlanması ülkede şok etkisi yaratmıştı. Aynı zamanda eski bir general olan Obradoviç, geçen Ekim ayında düzenlenen bir dizi Miloşeviç karşıtı gösteri sırasında orduya müdahale emri vermeyerek halkın büyük beğenisini kazanmıştı. 
     Son ana kadar görevini bırakmamakta direnen Obradoviç ise, istifa etmesine neden olan iddiaları, yolsuzlukla yaptığı mücadeleyi engellemek için kurulmuş bir komplo olarak nitelendirdi. 
     



 DÜNYA 













</TEXT>
</DOC>
