<DOC>
<DOCNO> 14276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sontur13.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu, meclisin haftanın yedi günü çalışmasını istedi 
</HEADLINE>
<TEXT>

     Bakanlar Kurulu toplantısında, ekonomiyle ilgili kanunların çıkarılabilmesi için Türkiye Büyük Millet Meclisi'nin gece fazla mesai yaparak, Cumartesi Pazar günleri de çalışması konuları ele alındı. 
     Başbakan Bülent Ecevit'in başkanlığında yaklaşık 4 saat süren Bakanlar Kurulu toplantısından sonra, Devlet Bakanı ve Hükümet Sözcüsü Rüştü Kazım Yücelen bir açıklama yaptı. 
     Yücelen, toplantıda, geçen hafta yapılan Yüksek Planlama Kurulu ile Ekonomik Sosyal Konsey toplantılarında ele alınan konuların detaylıca görüşüldüğünü bildirdi. Bu konuda bakanların fikirlerinin alındığını anlatan Yücelen, şunları söyledi 
     ''Geçen hafta yapılan görüşmelerin de ışığı altında, dış kaynakların yanı sıra iç kaynaklara hassas bir şekilde eğilerek yeni gelir getirici işlemlerden ziyade, tasarruf ağırlıklı kaynak arayışlarına yönelineceği ve geçen hafta içerisinde işçi-işveren temsilcileri başta olmak üzere sivil toplum kuruluşları ile yapılan görüşmelerden duyulan memnuniyet, önümüzdeki günlerde toplumun öncelikli ve hassasiyetlerini gözönüne alarak programa ve niyet mektubuna son şeklinin bir an önce verilmesi, Bakanlar Kurulu'nda görüşülmüştür.'' 
     Yücelen, toplantıda ayrıca, ekonomiyle ilgili kanunların da Bakanlar Kurulu toplantısında bir kez daha gözden geçirildiğini belirtirken, bu konuda şunları söyledi 
     ''Bütçe Kanunu'nda değişiklik yapan kanun, Yetki Kanunu, Doğalgaz Kanunu, Şeker Kanunu'nun bu hafta TBMM'de Komisyon ve Genel Kurul'da görüşülmesi için gerekli çalışmaların yapılması, koalisyonu oluşturan siyasi partilerimizin grup başkanvekillikleri aracılığıyla Danışma Kurulu'nda konunun görüşülmesinin sağlanması ve Danışma Kurulu'nun alacağı karar gereği, TBMM'nin fazla mesaiyle gece çalışarak Cumartesi-Pazar çalışarak, bu kanun tasarılarının bir an önce yasalaşmasına çalışılması Bakanlar Kurulumuzda görüşülmüştür." 




</TEXT>
</DOC>
