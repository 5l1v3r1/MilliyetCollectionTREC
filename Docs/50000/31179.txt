<DOC>
<DOCNO> 31179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sontur06.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı'nın vetosunu Bakan Karakoyunlu inceliyor 
</HEADLINE>
<TEXT>

     Devlet Bakanı Yılmaz Karakoyunlu, Cumhurbaşkanı Ahmet Necdet Sezer tarafından, bir kere daha görüşülmek üzere TBMM'ye iade edilen Tütün Yasası'nın iade gerekçelerini incelediğini, hazırlıklarını sürdürdüğünü belirterek, ''Tütün Yasası'nın veto gerekçelerini okudum. Hukuki ve ekonomik içerikleri yönünden inceledim. Bakanlar Kurulu'na, o konuda bilgi arz edeceğim'' dedi. 
     Karakoyunlu, Türk-İş Başkanı Bayram Meral'i, Konfederasyon Genel 
     Merkezinde ziyaret etti. Karakoyunlu, daha sonra gazetecilerin sorularını yanıtladı. Tütün Yasası'nın, iade gerekçelerini inceleyip incelemediğinin sorulması üzerine, şunları söyledi 
     "Böyle bir ihmal göstereceğime ihtimal verdiğiniz için üzüldüm. Çıkar çıkmaz, internetten aldım, uçakta sonuna kadar okudum, tek tek, kelime kelime inceledim. Tütün Yasası'nda, Sayın Cumhurbaşkanımızın, Anayasa'dan kaynaklanan haklarını kullanarak, yeniden görüşmek üzere Meclis'e göndermeleri, çok doğal haklarıdır. İşaret ettikleri gerekçeler, hukuki müştemilat tartışmalarından daha çok, sosyal içerikli, ekonomi değerlendirmelerine dayanmaktadır. Meseleyi, her iki çerçeve içerisinde ele aldım. Buna bağlı olarak da hazırlıklarımı sürdürdüm. Zannediyorum, Perşembe günü yapılacak toplantı sırasında, bununla ilgili detay bilgileri de sunacağım.'' 
     Başbakan Bülent Ecevit'in, iade gerekçelerini, siyasi olarak değerlendirdiğinin anımsatılması üzerine Karakoyunlu, Başbakan'ın takdirlerine karşı kendisinin söyleyeceği bir şeyin olmayacağını kaydetti. Karakoyunlu, ''Ben sadece gerekçeleri okudum, dayanakları itibariyle hukuki ve ekonomik içerikleri yönünden inceledim, o konuda bilgi arz edeceğim'' dedi. 
     Sezer'in, Tütün Yasası'nda, dışa bağımlılığı artıracağı yönünde eleştirisinin de bulunduğunun hatırlatılması üzerine Karakoyunlu, şöyle konuştu 
     ''1986 yılından itibaren Türkiye'de, Tütün ithalatıyla ilgili olarak yeni düzen geldi. Zannediyorum, gazeteci arkadaşlarımız, buna bakmadan, bu meselenin üzerinde duruyorlar. Tütünle ilgili olarak, gazeteci arkadaşlarımızın yapacağı bütün çalışmalarda 1986'dan bu yana yapılmış olan tütüne yönelik konuları, bir kitapçıkta temin edilebilir. Bu yasada getirilmiş olanların, hiçbirisi yeni değil. Çeşitli vesilelerle, çeşitli tarihlerde, çeşitli kanun başlıkları adı altında çıkarılmış olanların toplanmasından ibaret. Yeniymiş gibi değerlendirmeniz, çok isabetli değil.'' 
     
     






</TEXT>
</DOC>
