<DOC>
<DOCNO> 1742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur27.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenim kredisi arttırılıyor 
</HEADLINE>
<TEXT>

     Yüksek Öğrenim Kredi ve Yurtlar Kurumu tarafından üniversite öğrencilerine verilen öğrenim kredileri 2000 - 2001 öğretim yılından itibaren arttırılıyor. 
     Yüksek Öğrenim Kredi ve Yurtlar Kurumu Kuruluş ve Teşkilat Kanunu'nu yeniden düzenleyen yasa tasarısı, TBMM Milli Eğitim, Kültür, Gençlik ve Spor Komisyonu'nda benimsendi. Alt komisyon raporu çerçevesinde komisyonda ele alınarak benimsenen tasarının, Genel Kurul'da aynen kabul edilmesi halinde, yüksek öğrenim öğrenci kredi miktarı 2001-2002 öğretim yılından itibaren net asgari ücret tutarının yarısından az olamayacak. 
     Tasarının komisyonda görüşülmesi sırasında konuşan Milli Eğitim Bakanı Metin Bostancıoğlu, 2000 - 2001 öğretim yılında kredi için Kurum'a başvuran 284.000 öğrenciden sadece 124 bin 100'üne kredi verilebileceğini söyledi. 
     Bostancıoğlu, 2000 yılında kredi için ayrılan ödeneğin 74 trilyon lira olduğunu belirterek, 2001 yılı için bu rakamın 134 trilyon lira olarak belirlendiğini bildirdi. 
     Komisyonda, aylık öğrenim kredisi miktarının asgari ücret net tutarının altında olamayacağına ilişkin alt komisyon raporuna karşı çıkan Bostancıoğlu, asgari ücretin içinde ev geçindirme kriterleri bulunduğunu, öğrencinin aile reisi gibi düşünülemeyeceğini söyledi. 
     Bunun üzerine madde metni, aylık öğrenim kredisi miktarının asgari ücret net tutarının yarısından az olamayacağı şeklinde değiştirilerek kabul edildi. 
     Tasarıya göre, Kurum'dan, öğrenim kredisi veya katkı kredisi alan öğrencilerin borcu, kredilerin verildiği tarihten, normal öğrenim süresinin bitimine kadar geçen süre için kredi olarak verilen miktarlara, DİE Toptan Eşya Fiyat Endeksi'ndeki artışlar uygulanarak hesaplanacak miktarın ilave edilmesi suretiyle belirlenecek. 




</TEXT>
</DOC>
