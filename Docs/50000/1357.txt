<DOC>
<DOCNO> 1357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sondun02.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Müzik Ödülleri dağıtıldı, zafer Toni Braxton'ın 
</HEADLINE>
<TEXT>

     Müzikseverler tarafından belirlenen ve bu yıl 28. kez verilen Amerikan Müzik Ödülleri sahiplerini buldu. 
     Toplam 26 dalda dağıtılan ödüller, Los Angeles'ta düzenlenen törenle sahiplerine verildi. Gecenin en çok ödül alan şarkıcıları country türünde müzik yapan Faith Hill ve soul şarkıcısı Toni Braxton oldu. 
     Törende 4 dalda ödüle aday gösterilen Faith Hill, ''Breathe'' adlı albümüyle ''En çok sevilen country albümü'' ve ''En çok sevilen bayan country sanatçısı'' ödüllerini aldı. Toni Braxton ise 1995 ve 1997 yıllarında aldığı Amerikan Müzik Ödülü'nü, bu yıl da ''en çok sevilen soul albümü'' dalında kazandı. 
     Bu yıl dinleyiciler ilk kez internet aracılığıyla oylamaya katılarak, NSYNC müzik grubunu ödüle layık gördü. Eminem ise aday gösterildiği dallarda ödül alamadı. Gecenin özel ödüllerini ise Janet Jackson ve Aerosmith grubu aldı. Janet Jackson'a Yaşam Boyu Başarı Ödülü, Aerosmith'e rakipsiz Uluslararası Artist Ödülü verildi. 




</TEXT>
</DOC>
