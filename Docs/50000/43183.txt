<DOC>
<DOCNO> 43183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun01.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'daki ateşkese darbe... 
</HEADLINE>
<TEXT>

     Filistin Devlet Başkanı Yaser Arafat'ın lideri olduğu El Fetih Örgütü'ne yakınlığıyla bilinen silahlı bir grup, Batı Şeria'daki İsrail karşıtı saldırıları üstlendi. 
     'Halk Kurtuluş Ordusu Cephesi-Dönüş Taburu'' isimli gruptan yapılan açıklamada, ''örgüt üyelerinin bugün Oranit Yahudi yerleşkesinin başkanının içinde bulunduğu aracın geçişi sırasında patlattıkları bombanın, aracı tamamen tahrip ettiği ve yolcularını da yaraladığı'' belirtildi. 
     Grup ayrıca El Halil Yahudi yerleşim mahallesi yakınındaki İsrail ordu mevzilerine bombalı saldırı düzenlediklerini ve El Halil'deki başka bir İsrail askeri mevziine otomatik silahlarla ateş açtıklarını bildirdi. Batı Şeria'nın kuzeyindeki Oranit Yahudi yerleşkesi yakınlarında dün akşam patlayan bir bomba, 1'i ağır 2 yerleşimcinin yaralanmasına neden olmuştu. İsrail askeri kaynakları, patlamanın, Filistin Lideri Yaser Arafat'ın dün ilan ettiği ateşkesten bu yana, bölgedeki en ciddi olay olduğunu belirtmişlerdi. İsrail ordusu, patlamadan kısa bir süre önce Filistin Lideri Yaser Arafat'ın dün ilan ettiği ateşkese genelde uyulduğunu, Filistin topraklarında bugün sadece tek bir silahlı olayın meydana geldiğini bildirmişti. 







</TEXT>
</DOC>
