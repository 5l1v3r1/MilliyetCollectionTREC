<DOC>
<DOCNO> 46806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/yazar/temelkuran.html </URL>
<DATE> 2001/10/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kutsal örtülerin altında ne var 
</HEADLINE>
<TEXT>

Örtü hakikaten "kutsal" mıdır İngiliz gazeteci Ridley neden yakalandı İrep neden korkuyor "Allah baba" kadınları sever mi Vesaire vesaire... 
     Kanal D muhabiri İrep Güner, Pakistan’da Usame Bin Ladin yanlısı gösterilerin tam göbeğinde haber yapıyor. Adamların ortasında hiç nefes almadan anlatıyor. Başında da bir örtü Ama çok hareketli olduğu için örtü başından kayıp duruyor Sarı saçları görünüyor Adamlardan bazıları gösteriyi bırakıp İrep’e bakıyor, ürkütücü bir biçimde ona yaklaşmaya çalışıyor. Erkekler pervasızca ona yaklaştığında İrep’in yüzünde, bir korku bulutu... Hiç kimsenin sakinleştiremediği el kol hareketleri, haberin heyecanının altını çizen mimikleri donuyor ara sıra, bedeni kasılıyor. Erkek muhabirlerin sadece "Maymunlar Cehennemi"nde haber yapmaya gittikleri zaman anlayabilecekleri, anlasalar bile tam şuralarında hissedemeyecekleri o korku bulutunda bütün dünya kadınlık tarihi yazılı aslında. 
     
Kadının içi örtülüdür      İngiliz gazeteci Yvonne Ridley, Afganistan’a yasadışı yollardan girdiği için yakalanıp hapse atıldı. Oysa Afgan kadınları gibi örtünmüştü. Hiçbir yeri görünmemesine rağmen yakalandı. Neden "Onlardan biri" olmadığı nasıl anlaşıldı 
     Hiçbir Batılı kadın, Doğulu kadınlar "gibi yapamaz" çünkü. Doğulu kadınların doğumlarından başlayarak öğrendikleri o içselleştirilmiş korku ve sakınım mekanizmasını Batılı bir kadın -istediği kadar zeki olsun -taklit edemez. Yürüyüşünde, duruşunda, salınımında bir şey ele verir onu. Örtü, sadece kadınların üzerine geçirilmiş değildir çünkü içeride, içtedir "Örtülü" olmak için örtü takmak yeterli değildir ve çoğu kez kadınlığı kapatan da tek başına örtü değildir. Görüntüleri tıpatıp Türk kadınlarına benzeyen, eski SSCB’den gelen kadınları düşünün. Küçük bir yadırgamayla hissetmiyor musunuz onların "rahat yabancı" kadınlar olduğunu Çünkü onlar bizim gibi içlerinde yirmi yedi bin hesap mekanizmasıyla dolaşmıyorlar. Bizim giysilerimizi ve kadınlıklarını bizim gibi taşımıyorlar. Ridley bu yüzden yakalandı işte. Örtü içine işlememişti dışındaydı... 
     Corriera della Sera’da "Öfke ve Gurur" başlıklı yazısıyla tartışma yaratan Orianna Fallacci’yi öfkelendiren de işte buydu. 
     
Yayılmacı örtü      Türkiye’de "Doğmamış Çocuğa Mektuplar" kitabıyla tanınan Fallaci yazısında İslam’a karşı müthiş öfkeliydi. "Onlar bizi ele geçirecek" diye çığlık atıyor. Batılı kadınların bu tehlikeden korunması için İslam tehlikesinin Haçlı Seferi benzeri bir yöntemle ortadan kaldırılması gerektiğini savunuyordu. Fallaci’ye Müslümanların ötekileştirilmesi operasyonunun tuzağına düştüğü için kızılmalı mı 
     Fallaci, İrep’in yüzünden geçen korku bulutuna, o bulutun imal edildiği dini tezgahlara karşı "meşru müdafaa" yapıyordu aslında. "Örtü"nün yayılmacı doğasını biliyor ve kendini korumaya çalışıyordu. Kadınları doğar doğmaz paketleyen, mezara kadar açmayan, kadınlığını bir suç gibi saklatan, din etrafında örgütlenmiş bu düzene öfkesini sakınımsız dile getiriyordu. Hatası, tanrının "baba" yani erkek olarak tarif edildiği hiçbir dinin kadınlara insan muamelesi yapmadığını unutmasıydı... 
     
Örtü. Niçin      "Örtü"nün gerekçelerini yücelten, mistifiye eden hikayelere inanıyor olabilirsiniz. Kadının içini ve dışını kaplayan örtü, hiç de tanrısal değildir oysa. Aksine, oldukça beşeridir. Toplumsal düzeyde erkek işbirliğinin çözüldüğü noktalarda, var olan hassas ve ince bağları koruyabilmek için kadın gizlenmelidir. Kadın, bir toplumun erkekleri arasındaki problemli ilişkileri yeni bir rekabet alanı açarak iyice karmaşıklaştırmamak için "görünmez" olmalıdır. Toplumlar ne zaman arıza yapsa, bütün insanlık tarihi boyunca, kadın günah çukuru ilan edilmiştir. Üstelik bu kural, sadece Doğu için değil Batı için de geçerlidir. 
     Kadınlar, tarih boyunca bütün toplumsal projelerin en mühim "nesnesi" olmuşlardır. Rejimlerin vitrininde kadınlar durduğu için en çok onlara "çeki düzen" verilmiştir. Her yeni sistem yeni taleplerini kadınlara "emir büyük yerden" tadında yücelterek, kutsallaştırarak vermiştir. Leonard Cohen’in "Kadın, erkeğin nesnel dünyasıdır. Çünkü kadın, erkek olmayandır" sözündeki gibi, nesnelliğini kaybetmiş erkek dünyasının icadı bir rejim kadınların "üzerini örtmek" niyetindeyse bu tanrısal değil, beşeridir. Budur, başka da bir şey değildir. 
     
     







Savaş gülleri 


İrtibat subayları bekleniyor 


Kuzey Irak'ta Kürt devleti hikayesi 


Bir aşk hikayesi 


Amerika savaşı kaybediyor 


İkinci üniversite başvuruları 


Aşkın ömrü kaç yıldır 2 


Kıssadan hisse 


Turizmci valinin suçu 


Halk Bankası bile yerli firmaları ihaleden dışlarsa... 


Kutsal örtülerin altında ne var 


Biraz sıkıntıdasınız 


Başı serin tutma zamanı 


Ek kaynak bayramı neleri gösterdi 


2002'de gelir de tüketim de artamayacak 


Global ürün, yerel kültür 


</TEXT>
</DOC>
