<DOC>
<DOCNO> 33022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yazar/uras.html </URL>
<DATE> 2001/07/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bayan Graham öldü 
</HEADLINE>
<TEXT>

     Babam 70 yaşına gelmişti. Biz karı koca gazetede çalışıyorduk. Babam yaşlılık nedeniyle gazete yönetiminden ayrılmaya karar vermişti. Aile içinde benden ve kocamdan başka gazete ile ilgilenen olmadığından hisseleri bizlere devretti. Fakat, "Hiçbir erkek karısının patronluğunda iş yapmaktan hoşlanmaz" diyerek, hisselerin çoğunu kocama verdi. Kocam 33 yaşında idi. Ben 31 yaşında idim. Vasser Koleji'ni bitirmiştim. Harvard mezunu Phil ile 1940 yılında evlendik. Kocam evlilik kararını babasına şöyle duyurmuştu "Katherine Mayer ile evleneceğim. Babası Eugene Mayer'in ismini duymuşsunuzdur. Merkez Bankası Başkanı idi. Şimdi Washington Post'un sahibi. Yahudi, Cumhuriyetçi ve kafiden fazla zengin .." 
     Önceki gün 84 yaşında ölen Bayan Katherine Graham Amerika'da tirajda beşinci, saygınlıkta birinci sırada yer alan Washington Post gazetesini babasından devralışlarını böyle anlatıyor. 
     
Phil Graham      Phil Graham askerlik hizmeti dönüşü kayınpederinin daveti ile Washington Post'ta çalışmaya başladıktan sadece beş ay sonra, kayınpederinin hisselerin çoğunu kendisine devretmesi ile 1947 yılında gazetenin başına geçti. New York Times'ın yüksek tirajını ünlü yazarlara bağlı gördüğünden bu yazarları transfer etti. 1954 yılında Washington'da yayımlanan Times Herald'ı satın alarak "The Washington Post" ile birleştirip iki gazeteyi birlikte piyasaya sürünce tiraj iki yüz binden dört yüz bine fırladı. 
     Washington Post devamlı zarardan ilk defa 1957 yılında kara geçtiğinde Phil de hastalanmıştı. O yıllar Washington Post artık saygın bir gazete olmuştu. ABD'nin her konuda önde gelen kişileri gazeteyi ziyaret etmeyi, gazetede yazarlarla yemek yemeyi bir ayrıcalık olarak görür hale gelmişti. Akli dengesini kaybeden, alkolün de etkisiyle giderek kötüleşen Phil evde tabanca ile intihar etti. 
     
Kay Graham      Kocasının ölümü ile Kay Graham 1969 yılında Washington Post ile gruba bağlı tüm yayın işletmelerinin başına geçti. 1979 yılına kadar icranın başında kaldı. 1979 yılında "Yönetim Kurulu Başkanlığı" görevini koruyarak icrayı oğlu Donald Graham'a devretti. Grup halen gazete, dergi, radyo, TV istasyonları ile yılda 2 milyar dolar kazancı olan en karlı basın kuruluşu. Diğer oğullarından biri Post'un başında, öbürü hukukçu. En küçüğü sinemacılık yapıyor. 
     Bayan Graham'ın, hayat hikayesi 1977 yılında "Kişisel Tarih" başlığı ile yayımlandı. Katherine Graham, Personal History, Alfred A. Knopf New York 1997, 642 sayfa, 29.95 dolar 
     
Bir gazete için 7 ilke      Eugene Mayer'in 5 Mart 1935 tarihinde gazete çalışanları ile yaptığı bir konuşmada sıraladığı 7 temel ilkeyi kızı Kay, "Kişisel Tarih"inin 63'üncü sayfasında şöyle naklediyor 
     1 Bir gazetenin ilk sorumluluğu gerçek olduğuna inanılanları okuyucularına aktarmaktır. 
     2 Gazete sadece Amerika'da değil dünyada da olup biten her türlü olayın tamamı hakkında okuyucularına bilgi vermek zorundadır. 
     3 Gazete olayları izler ve aktarırken adileşmemek, saygın olmak, kibar olmak zorundadır. 
     4 Gazete hem gençlerin, hem yaşlıların ilgi duyacakları haberleri vermelidir. 
     5 Gazete, sahibi ve belli çıkar grupları için değil halk için haber vermelidir. 
     6 Gazete halk için, kamu yararı için yapacağı yayınların faturasını ödemeye hazır olmalı, bundan çekinmemelidir. 
     7 Gazete hiçbir zaman belli kişilerin ve çıkar gruplarının yanında yer alamaz, halkın yanında olur, kamu yararını gözetir. 
     
     







Yarı başkanlık sistemi 


Turist var da... 


Yeni tarz siyasetin doğum sancıları... 


El yakmak 


ÖSS sonuçları açıklanıyor ama... 


Dans pistinin yeri nerede 


İçte kriz, ya dışta 


Vadeli döviz piyasası... 


Küçülmezsek değişemeyeceğiz 


Aynı dükkanlara ayrı kararlar 


Cenova İnisiyatifi 


Böyle dalga olmaz 


Hayat 


Satış noterde yapılır 


Bayan Graham öldü 


</TEXT>
</DOC>
