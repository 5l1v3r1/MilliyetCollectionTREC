<DOC>
<DOCNO> 35123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo12.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
En zor transferin kahramanı Hakan "Artık özlem bitti" 
</HEADLINE>
<TEXT>

     Fenerbahçe ile Gaziantepspor arasında süren transfer krizinin dün akşam anlaşma ile sonuçlanması üzerine, bugün sarı-lacivertli takımla 3 yıllık sözleşme imzalayan Hakan Bayraktar, ''Artık özlem bitti'' dedi. 
     Hakan Bayraktar, Fenerbahçe'nin çok büyük bir camia olduğunu belirterek, ''Bu büyük camiaya daha önce gelmek istiyordum fakat olmadı. Ama artık özlem bitti. Bu transferin gerçekleşmesinden dolayı başkanlarım Celal Doğan'a ve Aziz Yıldırım'a çok teşekkür ederim. Hedefim, Fenerbahçe'de kalıcı olmak. Artık bundan sonra herşey benim elimde. Sorumluluğumu biliyorum. Ben buraya tatil yapmaya değil Fenerbahçe'ye hizmete geldim'' dedi. 
     Hakan Bayraktar, sezon başı hazırlık çalışmalarına katılamadığını ve tam hazır olması için 1 aylık bir zamana ihtiyacı olduğunu da kaydederek, ''Transferimden dolayı 2 aydır yaşananlar nedeniyle fiziksel ve beyinsel olarak çok etkilendim'' diye konuştu. 
     Bugün yapılan imza törenide hazır bulunan kulüp başkanvekili Ugur Dündar ise transfer sezonunu en flaş ismini renklerine kattıklarını söyledi. 
     Dündar, Hakan Bayraktar'ın uzun yıllar sarı-lacivertli renklere hizmet edeceğini ifade ederek, ''Bu sorunu dostluk çerçevesi içinde çözümleyen başkanımız Aziz Yıldırım, Gaziantepspor Kulübü Başkanı Celal Doğan ile eski başkanımız Ali Şen'e ve ayrıca bu transferde yoğun çaba sarfeden Nihat Özdemir ve Sadettin Saran'a çok teşekkür ediyoruz. Bu sezonun en flaş ismini renklerimize kattık'' dedi. 
     Dündar, ayrıca Gaziantepsporlu Batista ile hiçbir ilgileri olmadığını ve bu konunun gündeme gelmemesini istedi. 
     Hakan Bayraktar'ın transferinin gerçekleşmesinde büyük emek sarfeden asbaşkan Nihat Özdemir ise, bu transferin 2 aydır kamuoyunu meşgul ettiğini söyleyerek şöyle konuştu 
     ''Sonunda mutlu sona ulaştık. Bu transferde Gaziantepspor Kulübü Başkanı Celal Doğan'ın büyük jestiyle anlaşma sağlandı. Kendisine teşekkür ederiz. Ayrıca eski başkanımız Ali Şen'e de bu transferin gerçekleşmesindeki katkılarından dolayı teşekkür ediyoruz.'' 
     
     







</TEXT>
</DOC>
