<DOC>
<DOCNO> 23409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur03.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş Gazeteciler Derneği Yılın Gazetecilerini seçti 
</HEADLINE>
<TEXT>

     Çağdaş Gazeteciler Derneği'nin ÇGD düzenlediği ''Yılın Gazetecileri Yarışması 2000''de dereceye girenler ödüllerini aldı. Anadolu Ajansı Foto Muhabiri Ali Güreli, yılın Foto Muhabiri ödülünü aldı. 
     Bilkent Otel'de yapılan ödül törenine, Devlet Bakanları Rüştü Kazım Yücelen, Şükrü Sina Gürel, Hasan Gemici, Fikret Ünlü, ÖDP Genel Başkanı Ufuk Uras, DSP Genel Başkan Yardımcıları Zeki Sezer, Tayfun İçli, Çankaya Belediye Başkanı Haydar Yılmaz, A.A Yönetim Kurulu Başkanı ve Genel Müdür Mehmet Güler, bazı milletvekilleri ve gazeteciler katıldı. 
     ÇGD Genel Başkanı İsmet Demirdöğen, törende yaptığı konuşmada, gazetecilerin güçlenmesinin demokrasinin güçlenmesi olduğunu söyledi. Yaşanan krizin faturasının basın sektöründe de gazetecilere çıkarıldığını söyleyen Demirdöğen, salondaki siyasilere seslenerek, ''Eğer siz, televizyonlarınızdan demokrasi ve dostluk şarkılarının yükselmesini istiyorsanız, gazetelerden bunları okumak istiyorsanız, gazetecileri güçlendireceksiniz, gazete patronlarını değil. İnanıyoruz ki demokrasi kazanacak. Umudumuzu yitirmedik'' diye konuştu. 
     Daha sonra ödül alanlar açıklandı ve ödüller sahiplerine verildi. 
     ''ÇGD Dayanışma Ödülü'', bu yıl yaptığı değerlendirmede basında son aylarda yaşanan ''kitlesel gazeteci kıyımına'' karşı gazetecilerin dayanışması için meslektaşlarını birlikte hareket etmeye çağıran Sabah Gazetesi Uşak Muhabiri Mustafa Yılmaz'a, tüm işsiz gazeteciler adına verildi. Yılmaz, ödülünü Anadolu Ajansı Yönetim Kurulu Başkanı ve Genel Müdür Mehmet Güler'in elinden aldı. 
     ''ÇGD Onur Ödülü'' ise ''basındaki tüm yozlaşmaya karşın etik değerlerden hiçbir ödün vermeden yayın hayatını sürdüren ve kirliliğe karşı toplumsal direnişin simgesi haline gelen'' Leman dergisi çalışanlarına verildi. Leman dergisi çalışanlarına ödüllerini, Yazar Eşber Yağmurdereli sundu. 
     ''Mustafa Ekmekçi Gazetecilik Ödülü'', gazetecilik yaşamı boyunca üzerine titrediği değerlere ''Onuncu Köy'' köşesindeki yazılarıyla sahip çıkan Hürriyet Gazetesi yazarı Bekir Coşkun'a verildi. Coşkun, ödülünü Devlet Bakanı Fikret Ünlü'nün elinden aldı. 
     ÇGD'nin eski genel başkanlarından Mahmut Tali Öngören'in anısını yaşatmak amacıyla bu yıl ilk kez verilmesi kararlaştırılan ''Mahmut Tali Öngören TV Ödülü''ne, CNN Türk'ten ''5N 1K'' programıyla Cüneyt Özdemir layık görüldü. Özdemir'e, ödülünü Esin Öngören verdi. 
     ''Uğur Mumcu Araştırmacı Gazetecilik Ödülü'' dalında ise ödüle değer çalışma bulunamadı. 
     İzzet Kezer Fotoğraf Ödülünü, Radikal Gazetesi'nden ''Göstericiye Polis Copu'' fotoğrafıyla Adem Altan alırken, Haber Ödülü, ''Batman Silah Bataklığı'' haberiyle Sezai Şengün ve Saygı Öztürk'e verildi. Fotoğraf Ödülünü de, Anadolu Ajansı Adana Bölge Müdürlüğü'nde Foto Muhabiri Ali Güreli, ''Hizbullah Vahşetinin Sergisi'' fotoğrafıyla aldı. Güreli'ye, ödülünü Devlet Bakanı Hasan Gemici verdi. 
     Ödül alan diğer gazeteciler ve basın kuruluşları da şunlar 
     TV Haber Ödülü ''Umut Operasyonu Fiyaskosu'' haberiyle ATV Adnan Gerger, 
     TV Program Ödülü ''Kriter'' Ahmet Sever, CNN Türk 
     TV Belgesel Ödülü ''Kendini Hatırlayan Anadolu'' Okan Konuralp, Semra Aramay, Kutluhan Aykut CNN Türk , ''Yolun Sonu Belgeseli'' Zafer Akturan TRT , 
     Kent Haberi Ödülü ''Hastasının Hayatını Şansa Bırakmadı'' Halime Sürek Kahveci Ege Sabah , ''AOÇ Talanı'' Yelda Ataç Hürriyet , ''Başkent Hastanesi'nin Kaçak Katı'' Behzat Miser Milliyet , 
     Yerel Basın ''İntiharlar Kader Oldu'' Arif Aslan Batman Çağdaş , 
     Radyo Program Ödülü ''Tartışa Tartışa Programı'' TRT Ankara Radyosu . 







</TEXT>
</DOC>
