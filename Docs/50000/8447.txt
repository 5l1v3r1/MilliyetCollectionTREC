<DOC>
<DOCNO> 8447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/ekonomi/eko02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey G-20’de kararlaştırıldı 
</HEADLINE>
<TEXT>

Dalgalı kur kararı, IMF Birinci Başkan Yardımcısı Fischer’in de katıldığı, İstanbul’daki G - 20 toplantısında alındı. Fischer’e bu doğrultuda sekiz maddelik bir mektup verildi 
     HARUN GÜREK Ankara 

     MGK’daki tartışmanın ardından başlayan mali kriz üzerine Başbakan Bülent Ecevit’in başkanlığında yapılan 13 saatlik tarihi ekonomi zirvesinin perde arkası aydınlanmaya başladı. Toplantıda alınan "dalgalı kur" sistemine geçiş kararının G - 8 zirvesine kadar uzandığı anlaşıldı. 
     "IMF yeni sisteme geçilmesi için rest çekti" havası verilen yeni sisteme ilişkin kararın İstanbul’daki G - 20 toplantısında alındığı kaydedildi. Hazine ve Merkez Bankası’nın IMF’ye sekiz maddelik bir mektup verdiği de öğrenildi. IMF Türkiye Masası Şefi Carlo Cottarelli de Amerika’ya hiç gitmedi ve ekonomi zirvesinden çıkacak karar için Frankfurt’ta bekledi. Kararlar açıklanınca da dün sabah Ankara’ya geçti. 
     Başbakanlık’ta önceki gece yapılan zirvedeki değerlendirmeler sırasında, Hazine ve Merkez Bankası’nın, bu haftabaşında İstanbul’da yapılan G - 20 toplantısında IMF 1. Başkan Yardımcısı Stanley Fischer ile yapılan görüşmede dalgalı kur sistemine geçilmesi konusunda mutabakata vardığı ortaya çıktı. 
     
     Fischer’e mektup verildi 
     Hazine ve Merkez Bankası yöneticilerinin toplantıda verdiği bilgilere göre, Erçel ve Demiralp söz konusu mutabakatın ardından Fischer’e dalgalı kur sistemine geçişi öngören sekiz maddelik bir mektup da verdi. 
     Toplantıya katılan bir yetkili, Milliyet’e, "Bu olay ta İspanya’daki G - 8 toplantısında kararlaştırılmış. Bu toplantıda, Türkiye’nin uyguladığı enflasyonla mücadele programı değerlendirilmiş. Türk Lirası’nın aşırı değerlenmesinin programı tehlikeye soktuğu sonucuna varılmış ve IMF bu toplantıdan bu yana dalgalı kur sistemine geçilmesine ısrar ediyormuş. Olayı İstanbul’daki G - 20 toplantısında noktalamışlar" dedi. 
     
IMF’den büyük destek      YASEMİN ÇONGAR Washington 

     Türkiye’de nominal değere bağlı döviz kuru uygulamasının terkedilmesi, Uluslararası Para Fonu’nun IMF bilgisi ve onayıyla gerçekleşti. IMF yönetimi, döviz kuru politikasındaki değişikliğe "tam desteğini" dün Türkiye saatiyle sabah 5’te duyurarak piyasalara "olumlu mesaj" verdi. 

</TEXT>
</DOC>
