<DOC>
<DOCNO> 24295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko17.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikveşli'nin yaratıcısı öldü... 
</HEADLINE>
<TEXT>

     Doğadan Gıda Sanayi A.Ş. Yönetim Kurulu Başkanı Doğan Vardarlı, geçirdiği kalp yetmezliği sonucu yaşamını yitirdi. 
     Doğan Vardarlı, 22 Mayıs Salı günü geçirdiği beyin kanaması sonucunda kaldırıldığı Kadıköy Vatan Hastanesi'nde bir operasyon geçirdi. Ameliyatın ardından yoğun bakıma alınan Vardarlı, dün gece geçirdiği kalp yetmezliği sonucunda hayata gözlerini yumdu. 
     Vardarlı'nın cenazesi, Kadıköy Sahrayı Cedid Camii'nde yarın öğleyin kılınacak namazın ardından, İstanbul'da toprağa verilecek. 1943 yılında İstanbul'da doğan Vardarlı, Haydarpaşa Lisesi'nde okurken babasının yanında iş hayatına atıldı. 
     Türkiye'nin önemli markalarından Tikveşli'nin yaratıcısı olan Vardarlı, 1996 yılında şirketini Sabancı DanoneSa ortaklığına satmasından sonra, Doğadan markasıyla yeniden iş dünyasına döndü. Vardarlı, Kıbrıs ve Çanakkale Çan'da peynir, Erzincan ve Urfa'da su ve soda, Adıyaman'da kağıt fabrikası kurdu. 
     Son krizden etkilenen Vardarlı, geçtiğimiz günlerde peynir fabrikalarını kriz geçinceye kadar geçici olarak kapatmıştı. 
     Türkiye Süt ve Et Üreticileri Birliği'nin SET-BİR bir dönem başkanlığını da yapan Vardarlı, halen bu kuruluşun Danışma Kurulu Üyeliği'ni yürütüyordu. 
     
     







</TEXT>
</DOC>
