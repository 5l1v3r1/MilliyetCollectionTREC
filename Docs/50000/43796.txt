<DOC>
<DOCNO> 43796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/yasam/yas03.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursunda SKANDAL 
</HEADLINE>
<TEXT>

Taciz, tecavüz, yolsuzluk, irticai bağlantılar, Nakşibendi usulü Arapça eğitim... Tüm bunların Bayrampaşa’daki Yeşil Camii Kuran Kursu’nda yaşandığı ortaya çıkınca dava açıldı 
     ŞÜKRAN ÖZÇAKMAK İstanbul 

     Bayrampaşa’daki Yeşil Camii Kuran Kursu’nda, medrese usulü Arapça eğitim verildiği, taciz ve tecavüz olaylarının yaşandığı iddia edildi. İddialarla ilgili Eyüp Cumhuriyet Savcılığı tarafından dava açıldı. Caminin imamı olan, İsmailağa Cemaati lideri Mahmut Ustaosmanoğlu’nun amca oğlu Abdullah Ustaosmanoğlu’nun da, topladığı paralarla İstanbul Taşoluk’ta 6 bin metrekarelik alana külliye yaptırdığı ve son 5 yılda servetine servet kattığı ileri sürüldü... 
     
     Zehirlenmeyle ortaya çıktı 
     İddiaya göre olay Bayrampaşa Yeşil Camii Kur’an Kursu’nda yatılı olarak kalan 60 öğrencinin 2 Haziran 2000’de akşam yemeğinden zehirlenmesiyle patlak verdi. Öğrencilerin 20’sinin kursa kaydı olmadığı görüldü. Polis, kursa devam eden 100 öğrencinin daha kaydının olmadığını tespit etti. 
     Bu arada resmi hafızlık eğitimi dışında, öğrencilere programlı olarak Arapça dersi verildiği, Nakşibendi tarikatı esaslarına göre medrese usulü yetiştirildiği, dayak, taciz gibi kötü muamelelerde bulunulduğu yönünde de kaymakamlığa ihbarlar gelmeye başladı. 
     
     18 trilyonluk servet 
     Durumun bildirildiği Eyüp Cumhuriyet Savcılığı ve Diyanet İşleri Başkanlığı soruşturma açtı. Diyanet raporunda, Ustaosmanoğlu’nun son 5 yıl içinde mal varlığında hızlı artış olduğunu ve haksız mal edindiğini bildirdi. 
     Ustaosmanoğlu’nun 1997’de de Diyanet’ten izinsiz gizlice Kuveyt’e gittiği iddia edildi. 1997’de İçişleri Bakanlığı’na yapılan ihbarda ise, Ustaosmanoğlu’nun şeriatçı Rabıta teşkilatının davetlisi olarak Kuveyt’e gittiği, burada Darul-eytam kuruluşu ile ilişkiye girerek yasal olmayan yollardan yardım topladığı ve servetinin 18 trilyonu bulduğu ileri sürüldü. 
     
     Davalar açıldı 
     Kırklareli Koçfaz ilçesine Merkez Camii imam hatipliğine sürülen Ustaosmanoğlu hakkında haksız mal edindiği, İnkıl p Yasası’nda belirtilen yasaklara uymayıp Nakşibendi tarikatı esaslarına göre öğrenci yetiştirdiği, Arapça eğitim verdiği gibi iddialar nedeniyle çeşitli davalar açıldı. 
     Görevini kötüye kullandıkları, öğrencilerin dövülmesi ve görevlerini ihmal ettikleri iddiasıyla kurs yöneticisi Ali Ulvi Uzunlar ve Ahmet Alim hakkında da Eyüp Asliye Ceza Mahkemesi’nde açılan davalar da devam ediyor. 
     
Küçük çocuklara taciz ve tecavüz      21 Haziran 2000 tarihinde, Bayrampaşa’daki Yeşil Camii Kuran Kursu’nda okuyan A.S. isimli bir genç, erkek öğrenciler arasında taciz ve tecavüz olaylarının yaşandığını iddia ederek Bayrampaşa Kaymakamlığı’na yazılı olarak başvuruda bulundu. Mektupta, Arapça sınıflarında okuyan erkek çocuklarının, hafızlıkta okuyan ve yaşları daha küçük olan erkek çocuklarını taciz ettikleri ve cinsel ilişkiye girdikleri iddia ediliyordu. 
     Eyüp Cumhuriyet Savcılığı’nın olayı soruşturması sonucunda, Arapça 3’te okuyan H.’nin hafızlıkta okuyan Y.E.K. isimli öğrenciyi taciz ettiği, Arapça 1’de okuyan A.K.’nın diğer bazı talebelerle cinsel ilişkiye girdiği tespit edildi. Öğrencilerin yaşlarının küçük olması nedeniyle dosya İstanbul Çocuk Mahkemesi Savcılığı’na sevk edildi. 22 Aralık 2000’de, fili livata iddiasıyla A.K. isimli öğrenci hakkında İstanbul Çocuk Mahkemesi’nde dava açıldı. 
     



 YAŞAM 




















</TEXT>
</DOC>
