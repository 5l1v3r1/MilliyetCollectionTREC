<DOC>
<DOCNO> 32351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sonspo09.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Açılışta Terim'e övgü "Taraftarların vazgeçemediği tek teknik direktör" 
</HEADLINE>
<TEXT>

     Teknik direktörlüğünü Fatih Terim'in yaptığı AC Milan takımı, bugün sezon açılışını yaptı. 
     İtalya'nın Milano kentinin merkezindeki Duca D'Aosta Meydanı'ndaki Otel Gallia önünde yapılan sezon açılışında, teknik direktör Fatih Terim ve futbolcular, teker teker çağırılarak, yaklaşık 3 bin taraftara tanıtıldı. 
     Sunuculuğunu, İtalya'nın ünlü şarkıcılarından ve şovmenlerinden olan Claudio Lippi'nin yaptığı açılışta, futbolculardan yeni transfer Rui Costa ve Inzaghi, taraftarlardan büyük ilgi gördü. 
     ''İmparator, İstanbul ve Floransa'nın Fatih'i ve taraftarların vazgeçemediği tek teknik direktör'' sloganlarıyla sunulan Terim'in, oldukça heyecanlı olduğu gözlendi. 
     Türk teknik direktörün eşi Fulya Terim ise açılışı, otel balkonundan AC Milan Kulübü İkinci Başkanı Adriano Galliani ve diğer yöneticilerle birlikte izledi. 
     Yaklaşık yarım saat süren sunum sırasında konuşan takım kaptanı Maldini ''Takım güçlü, taraftarlar heyecanlı, bize güvenin ve rahat olun'' dedi. 
     AC Milan Kulübü'nün özel kanalı olan Milan Channel, takımın taraftarlarla buluşmasını canlı olarak yayınlarken, kanalın gün boyunca 10 saat canlı yayın yaparak, taraftarların heyecanını ve takımın durumunu anlatacağı belirtildi. 
     Öte yandan, oldukça görkemli geçen açılışta kırmızı şeytanlar lakaplı taraftarlar, Milano kenti meydanlarını tezahüratlarıyla inletti. 
     Otel karşısına ise ''Bu büyük Milan ve İmparator ile tüm şampiyonlukları kazanacağız'' diye yazılı dev bir pankart açıldı. 
     Takım ve teknik heyet açılış sonrası birlikte otelde öğle yemeği yerken, Fatih Terim, yeni transferler ve kaptan Maldini'nin katılacağıbasın toplantısının TSİ 16.00'da yapılacağı bildirildi. 






</TEXT>
</DOC>
