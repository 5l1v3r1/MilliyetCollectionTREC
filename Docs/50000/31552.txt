<DOC>
<DOCNO> 31552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur05.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkan Yardımcısı da kapkaççı kurbanı oldu 
</HEADLINE>
<TEXT>

     CHP Genel Başkan Yardımcısı İnal Batu, kapkaççıların hışmına uğradı. Batu'nun cüzdanı ve telefonu çalındı. 
     Çankaya Kuleli Sokak'ta bir apartmanın giriş katında oturan CHP Genel Başkan Yardımcısı Batu'nun evine gelen bir kişi, Batu'ya arabasının kendi arabalarının çıkışını engellediğini belirterek, biraz ileri almasını rica etti. Arabasının kontağını alan Batu, dairesinin kapısını aralık bırakarak arabayı çekmeye gitti. Bu sırada eve giren kimliği belirsiz kişiler, antrede yer alan cep telefonunu ve Batu'nun cüzdanını çalarak kaçtılar. 
     Eve dönmesiyle durumu fark eden İnal Batu, Küçükesat Karakolu'na giderek şikayetçi oldu. Batu cüzdanında, 70 milyon Lirası, emeklilik kimliği, CHP üyelik kartı ve Fenerbahçe Spor Kulübü üyelik kartının bulunduğunu bildirdi. 
     Emniyet yetkilileri, ''kaldırımcı'' olarak niteledikleri kapkaççıların muhtemelen 2 kişi olabileceğini belirterek, birinin Batu'yu arabaya doğru yönlendirirken diğerinin içeriye girmiş olabileceğini kaydettiler. Yetkililer, söz konusu kişilerin yakalanması için çok yönlü çalışmaların sürdürüldüğünü bildirdiler. 
     
     
     
     







</TEXT>
</DOC>
