<DOC>
<DOCNO> 42868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur13.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten ABD'deki saldırılar için hutbe... 
</HEADLINE>
<TEXT>

     Diyanet İşleri Başkanlığı, ABD'ye yapılan saldırılar için bir hutbe hazırladı. Hutbede, ismi ne olursa olsun terör, şiddet ve anarşinin İslam'la uzaktan yakından ilişkisinin olmadığı anlatılacak. 
     ''İslam'da Terör Yoktur'' konulu hutbe, 21 Eylül Cuma günü yurtiçi ve yurtdışındaki bütün camilerde okunacak. 
     Hutbede, temeli barış, uzlaşma, hoşgörüye dayanan ve ismini de bu anlamlara gelen ''İslam'' kelimesinden alan İslam dininin birliği, dirliği, sevgiyi, kardeşliği emrettiği, zulmü, azgınlığı, fenalığı yasakladığı ve zulmün en dehşet verici şekillerinden biri olan terör ve tedhişi ise şiddetle men ettiği vurgulanacak.Hazreti Peygamber'in de savaş ortamında bile Müslümanlar'la savaşmayan gayri müslim kadınların, çocukların, yaşlıların, ibadetleriyle meşgul din adamlarının öldürülmesini, hatta ibadethanelerinin yıkılmasını, ağaçların kesilmesini, hayvanların öldürülmesini bile yasakladığı anlatılacak olan hutbede, şöyle denilecek 
     ''İsmi ne olursa olsun terör, şiddet ve anarşinin İslam'la uzaktan yakından ilişkisi yoktur. Şiddet hareketlerini herhangi bir dine, özellikle İslam'a maletmek, hiçbir şekilde mümkün değildir. Bilakis, dinimiz her türlü anarşi, fesat, bozgunculuk, eziyet, işkence kısaca terör ve şiddeti kesinlikle haram kılmıştır.'' 
     Hadislerden de örneklerin yer alacağı hutbede, şu görüşlere yer verilecek ''Yeryüzündeki bütün canlılara merhametle yaklaşmayı öngören, yaratandan ötürü yaratılanı hoş görme anlayışını yerleştiren yüce dinimizin, erkek-kadın, çocuk-yaşlı ayırmadan masun insan kanı akıtan terör hareketlerini hoş görmesi asla mümkün değildir. Yüce Allah Kuranıkerim'de haksız yere cana kıymayı haram kılmış, cezasının ebedi kalınacak cehennem olduğunu bildirmiştir. Aynı şekilde haksız yere bir kişiyi öldürmeyi bütün insanlığı öldürmek, bu kişiyi kurtarmayı da bütün insanlara hayat vermek olarak kabul etmiştir.'' 
     Hutbenin son bölümünde de insanlara çağrıda bulunularak, terörün insanlık için büyük bir bela olduğu, bütün insanlığı etkileyebilecek ve üzecek boyuta ulaştığı vurgulanacak. 
     Hutbede, şunlar kaydedilecek 
     ''Bizlere düşen görev, dinimizin buyruklarına sıkıca sarılmak, İslam'ın terörü şiddetle reddettiği şuuru içerisinde bütünleşerek insanlığın huzur ve selameti için dua ve niyazda bulunarak Rabbimize sığınmaktır. Nitekim Yüce Rabbimiz, 'Ey iman edenler, hep birden barışa girin. Sakın şeytanın peşinden gitmeyin. Çünkü o sizin apaçık bir düşmandır' buyurmaktadır. Yüce dinimiz, İslam'ın her türlü terörü nefretle reddettiğini, kınadığını ve lanetlediğini belirtir, birlik ve beraberliğimizin devamını Cenabı Hak'tan niyaz ederim.'' 







</TEXT>
</DOC>
