<DOC>
<DOCNO> 28759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sonspo16.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanların Bursalı Okan yorumu "Ismarlama rapor hazırlanamaz" 
</HEADLINE>
<TEXT>

     Klinik Psikolog Dr. Yalçın Kireççi, Fransız Marsilya Kulübü yetkililerince Bursaspor yöneticilerine sunulan ve genç golcü Okan'ın ''Seks ve kumar düşkünü olduğu'' yönünde görüşler içeren rapora ilişkin olarak olarak, ''Kişinin rızası olmadan, ısmarlama rapor hazırlanamaz'' dedi. 
     Kireççi, geçen sezon Bursasporlu futbolcularla yaklaşık 1 ay birlikte olduğunu ve o süreçte tüm futbolcuları yakından tanıma olanağı bulduğunu bildirdi. 
     ''Okan'ı bana sorarsanız, göründüğü gibi derim'' diyen Kireççi, bir kişi hakkındaki özel bilgilerin rızası olmadan başkasına aktarılamayacağını, bu durumun hem mesleki, de hem hukuki anlamda suç olduğunu kaydetti. 
     Kireççi, geçen sezon Beşiktaş'ta forma giyen Fransız futbolcu Pascal Nouma'da olduğu gibi birçok futbolcunun psikolojik sorunlar yaşayabileceğini anlatarak, ancak bu tür sorunlar ile futbolcuların saha içindeki performanslarının birbirine karıştırılmaması gerektiğini vurguladı. 
     Bir kişi hakkında yeterli inceleme yapılmadan bulunulan yorumların gerçeği yansıtmayacağını dile getiren Kireççi, şöyle konuştu 
     ''Nasıl ki, hekimler hastayı görmeden reçete yazamıyorsa, psikolog ve psikiyatristler de sorunu olan kişiyi görmeden rapor hazırlayamazlar. Kaldı ki, doğru bile olsa bu tür raporların başkalarına verilmesi hiç uygun bir davranış değil. Kişinin rızası olmadan ısmarlama rapor hazırlanamaz. Raporun sağlıklı olduğuna inanmıyorum. Bana göre tamamiyle düzmece ve artniyetle hazırlanmış bir rapor.'' 






</TEXT>
</DOC>
