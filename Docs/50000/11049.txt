<DOC>
<DOCNO> 11049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur08.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğini 4. kattan atan anneye tahliye 
</HEADLINE>
<TEXT>

     Kayseri'de, gayrimeşru ilişki sonucu dünyaya getirdiği bebeğini, dördüncü kattaki evlerinin tuvalet penceresinden attığı iddiasıyla tutuklanan anne tahliye edildi. 
     Kayseri 3. Asliye Ceza Mahkemesi'nde yapılan duruşmada, tutuklu sanık Nuray Erdem ile avukatı Mustafa Kılıçaslan hazır bulundu. 
     Nuray Erdem, savunmasında, çocuğunun babası Mikail Bulut ile nişanlanmadan önce cinsel ilişkiye girdiğini, hamile olduğunu anlayınca nişanlandıklarını anlattı. 
     Nişanlısıyla, askere gideceği için evlenemediklerini, hamile olduğunu da karnına korse sararak ailesinden ve yakınlarından gizlediğini belirten Erdem, şunları söyledi 
     ''Olay günü, sabaha karşı doğum sancısıyla uyanarak tuvalete gittim ve çocuğumu tek başıma dünyaya getirdim. Ne yapacağımı bilemedim. Bu durumdan haberi olmayan ailemden çok korkmuştum ve bebeğimi havlu sarıp tuvaletin percesine bıraktım. İçeri girip nişanlımı telefonla aradım, ancak ulaşamadım. Geri geldiğimde bebeğim aşağıya düşmüştü. Ağlama sesini duyan komşuların haber verdiği polis beni alıp karakola götürdü. Çocuğumu öldürmek gibi bir niyetim yoktu.'' 
     Duruşmada tanık olarak dinlenen Mikail Bulut ise, çocuğun kendisinden olduğunu doğrulayarak, ''Olaylar bu şekilde gelişmeseydi, Nuray'ı Doğumevi Hastanesi'ne götürecektim. Doğumdan sonra da nikahlanıp bizim evde kalacaktık. Nuray ile, geçen ay cezaevinde evlendik. Mucize eseri ölmeyen çocuğum da benim yanımda. Eğerki bebeğimizi öldürmek isteseydik, bu işi zamanında kürtajla halledebilirdik. Bebeğimizi ailece bağrımıza bastık. Adını da Yağmur koyduk'' dedi. Mahkeme heyeti, delillerin yeterince toplandığı ve karartılmasının söz konusu olmadığı kanaatine vararak, Nuray Erdem'in tahliyesine karar verdi. Nurar Erdem hakkında, ''yeni doğan bebeğini öldürmeye tam teşebbüs'' suçundan 4 yıldan 8 yıla kadar hapis cezası isteniyor. 




</TEXT>
</DOC>
