<DOC>
<DOCNO> 40363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/siyaset/siy01.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyon sarsılırsa büyük sıkıntı doğar 
</HEADLINE>
<TEXT>

Başbakan Ecevit, "Vurgun" krizi yaşayan ortaklarına mesaj gönderdi "Hükümetle ilgili bir sorun çıkacağına ihtimal bile vermek istemiyorum" 
     ANKARA Milliyet 

     Başbakan Bülent Ecevit, Vurgun Operasyonu’nun ardından MHP ve ANAP arasında başlayan "sürtüşmeyle" ilgili olarak, ortaklarına, "Şu sırada koalisyon sorunu ortaya çıkarsa ciddi sıkıntılara yol açar" uyarısında bulundu. Ankara Ticaret Odası ATO heyetini kabulü sırasında gazetecilerin sorularını yanıtlayan Ecevit, Vurgun Operasyonu ve MHP - ANAP arasında yaşanan gelişmelere ilişkin sorulara pek yanıt vermek istemedi ama laf arasında da ortaklarını uyaran bir mesaj gönderdi. 
     
     Eminim, dikkat ederler’ 
     Bayındırlık Bakanı Koray Aydın’ın istifasının istenilip istenilmeyeceğinin sorulması üzerine Ecevit, "Ekonomiden önemli sorunumuz yok. Ancak son haftalarda bu geri plana itildi" yanıtını verdi. Ecevit, Hükümet ortakları arasında yaşanan sorunun ekonomiyi nasıl etkileyeceği yönündeki soruyu ise şöyle yanıtladı "Hükümetle ilgili bir sorun çıkacağına ihtimal vermek bile istemiyorum. Şu sırada koalisyon sorunu ortaya çıkarsa ciddi sıkıntılar doğar. Dikkatli davranacaklarına inanıyorum. Hükümetin devamı için bugüne kadar gösterilen özenin devam etmesi gerektiğine inanıyorum." 
     
3 lider, 46 gün sonra zirve yapıyor...      ANKARA Milliyet 

     Hükümet ortakları, 46 gün aradan sonra bugün bir araya geliyor. Anayasa değişiklik paketinin ele alınacağı zirvede, Bayındırlık Bakanlığı’nda başlatılan Vurgun Operasyonu'nun da gündeme gelmesi bekleniyor. Vurgun Operasyonu’nun ardından Yılmaz ile Bahçeli’nin bir araya gelmek istemedikleri, bu nedenle zirve yapılmadığı haberlerinin ardından liderler, bu sabah saat 11.00’de toplanıyor. Zirveye Başbakan Bülent Ecevit, Başbakan Yardımcıları Mesut Yılmaz, Devlet Bahçeli ve Hüsamettin Özkan katılacak. Toplantıda uzun süredir hazırlıkları sürdürülen Anayasa paketi ele alınacak. Toplantının Bayındırlık Bakanlığı’nda gerçekleştirilen Vurgun Operasyonu’nun ardından gerçekleştirilmesi, zirvenin önemini daha da artırdı. 
     



 SİYASET 










</TEXT>
</DOC>
