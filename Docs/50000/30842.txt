<DOC>
<DOCNO> 30842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/yazar/tamer.html </URL>
<DATE> 2001/07/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hüsamettin Özkan ve ilişkileri 
</HEADLINE>
<TEXT>

     Metis Yayınları'nın son kitabı Hüsamettin Özkan'ı dün masamda buldum. Meslektaşımız Cengiz Kuşçuoğlu'nun ellerine sağlık. Olayları ve kişileri alt alta dizince müthiş bir tablo ortaya çıkmış. 
     Bir yandan Mehmet Ağar ve Ünal Erkan gibi isimlerle onların siyasete girmelerinden çok önce, taa polis şefi oldukları dönemden kalma futbol arkadaşlığı. Diğer yanda Mesut Yılmaz, kardeşi Turgut Yılmaz ve Enerji eski Bakanı Cumhur Ersümer gibi ANAP'ın en kilit isimleriyle samimiyet. Hatta Ersümer'in Kayserili eşi dolayısıyla kan bağı olmayan bir akrabalık ihtimali... 
     Naylon fatura dolandırıcılığıyla Al Capone'a bile taş çıkartan kaçak Orhan Aslıtürk, ağabey Necdet Özkan'ın kayınbiraderi. Demireller'le Özkan arasında ilk yakınlığın kurulmasında, bacanak Sümer Oral'ın da katkısı olmuştur. Özkan'ın eşinin ablasının kocası olan Sümer Oral da kitapta hakettiği yeri alıyor. Tabii Sümer Bey de Orhan Aslıtürk'ün eniştesi oluyor. 
     Kuşçuoğlu'nun kitabının sayfalarını çevirirken, birkaç yıl önce gazetelerde Hüsamettin Özkan'ın Turgay Ciner'le ortaklığından söz edildiğini de hatırladım. İtalya'dan hurda tekstil makinesi ithal ederek Özbekistan'a satılması işinde Ciner - Özkan ortaklığı, Kamu İşletmeciliğini Geliştirme Merkezi Vakfı KİGEM'in raporunda dile getirilmişti. 
     Kitapta adı geçen bir diğer isim, öldürülen kumarhaneler kralı Ömer Lütfü Topal. Topal hem HAVAŞ ihalelerinde Ciner'in rakibi olarak, hem de Saray Halıları'nın sahibi ve Özkan'ın yakın akrabası Necati Kurmel'in anlatıldığı bölümde Kurmel'in otellerindeki kumarhanelerin işletmecisi olarak karşımıza çıkıyor. Hatta Mehmet Ağar İçişleri Bakanı'yken Saray Halı'yı ziyaret ettiğinde, orada bulunan Ömer Lütfü Topal'la Topal'ın isteğine rağmen neden tanıştırılmadığı , Kurmel'in avukatı Ekrem Marakoğlu'nun Susurluk Komisyonu'na verdiği ifadede şöyle yer alıyor 
     " ... Ömer Lütfü Topal'ın, Mehmet Ağar Bey'le bir problemi olsaydı, Necati Kurmel'e ısrar edebilirdi. Çünkü Necati Kurmel, Polat Oteli'nin casinosunun alınışında, Ömer Lütfü Topal'ın kefilidir." 
     Kitapta Özkan'ın Demireller'le olan ilişkisinden 3.5 yıl boyunca kendisine bağlı olan Halkbank'ın o dönemde kimlere kredi verdiğine, DYP iktidardayken Halkbank Genel Müdürlüğü görevine gelen Yenal Ansen'in Demirel ailesiyle yakınlığının da katkısıyla Özkan döneminde de koltuğunu nasıl koruyabildiğine, MGK toplantısındaki Anayasa fırlatma sahnesinden Fethullah Gülen Cemaati ile yakınlık iddialarını reddedişine çok zengin bir perspektifin ipuçları var. 
     
     Kurmel'le Özkan'ın akrabalık derecesi 
     Saray Halı'nın sahibi Necati Kurmel, aylar önce bana gönderdiği bir faks mesajında Başbakan Yardımcısı Hüsaemettin Özkan'la akrabalık derecesini şöyle anlatıyordu 
     " ... Sayın Hüsamattin Özkan'ın ne dayısı, ne de eniştesi olmadığımı, onun annesi ile benim babamın amca çocukları olduğunu, Sayın Özkan'ın ablası ile ağabeyimin eş olduğunu, yine Sayın Özkan'ın merhum babası ile benim babamın kardeşten öte dostlukları olduğunu, bu dostluğun 70 yıldan beri sürdüğünü, biz çocukları ise bunu devam ettirdiğimizi ... 
     Anlayacağınız Kurmel'le Özkan arasındaki yakınlık, kan bağıyla sınırlı değil. Onlar sadece 2 erkek kardeşin torunları, yani ikinci nesil kuzen olmakla kalmıyorlar, aynı zamanda birinin ablasıyla diğerinin ağabeyinin yaptığı akraba evliliği sonucu eniştenin kardeşi ya da yengenin kardeşi gibi durumları da var. Özkan ve Kurmel ailelerinin 70 yıllık dostluğu da cabası. 
     
     







İleriyi görmek 


Pasta bitince 


Öz Refah Partisi 


Bir saatli bombanın tik tak sesi... 


Bir formül 


Pembe geceler 


Veliler, öğrenciler, kamuoyu kandırılıyor 


Başarı karşılıklı 
sorumluluk gerektiriyor 


"Kadınlar neden aldatır .." 


Keşke... 


Bu paket başka 


İşte Ansen'in marifetleri 


Akmerkez yolu "pazar"ın yeni yeri 


Batı'nın Derviş, Tayyip merakı 


Hüsamettin Özkan ve ilişkileri 


Döviz sorunu yok güven sorunu var 


</TEXT>
</DOC>
