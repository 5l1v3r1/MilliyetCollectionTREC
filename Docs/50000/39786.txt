<DOC>
<DOCNO> 39786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/yasam/yas02.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kestirme yol çok sığ’ çıktı 
</HEADLINE>
<TEXT>

Tasarruf için minibüse binmeyip eve yüzerek gitmek isteyen sarhoş, sulama kanalına balıklama daldı ama... 
     TUNCAY DAĞLI Adana DHA 

     Adana'da ehliyetine el konulan şoför Hacı Bulun, aşırı alkol alınca, fıkraları aratmayacak bir maceranı kahramanı oldu. 
     Alkol yüzünden ehliyetine el konduğu için çalışamayan kamyon şoförü Bulun 32 , bira içmek için Eskibaraj mevkiine gitti. Sarhoş olan Bulun, eve dönerken iki minibüs değiştirmesi gerekiyordu ama paraya kıyamadı ve yürümeye karar verdi. 
     Bir süre yürüdü de. Ancak Bulun, ayakkabıları ayağını sıktığı için eve yürümek yerine, daha kolay olacağını düşündüğü bir yöntemle ulaşmaya karar verdi. 
     Yöntemi şuydu evinin yakınından da geçen DSİ sulama kanalında yüzerek eve ulaşmak. 
     Önce ayakkabılarını poşete koyup suya attı, ardından da, 2 metre yükseklikten kanala balıklama atladı. Ancak, Bulun suyun sığ olduğunu fark edememişti. Beton zemine çakılınca baygınlık geçiren talihsiz kamyoncuyu sudan vatandaşlar çıkardı. 
     
700 bin lira için      Beyin kanaması geçirdiği için kaldırıldığı Numune Hastanesi'nde derhal ameliyata alınan Bulun'un tedavisi halen sürüyor. 700 bin liralık minibüs ücretinden tasarruf etmek isterken, 500 milyon liralık hastane masrafıyla karşılaşan Bulun şunları söyledi "Su çarşaf gibiydi. Hem serinler, hem eve kadar yüzerim diye düşündüm. Akıntıya sırt üstü yatacaktım. Ama su derin değilmiş. Kafamı çok fena çarptım." 
     



 YAŞAM 





















</TEXT>
</DOC>
