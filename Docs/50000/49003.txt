<DOC>
<DOCNO> 49003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/dunya/dun03.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaşmazsanız yardımı unutun 
</HEADLINE>
<TEXT>

Almanya Başbakanı Schröder, Berlin’de görüştüğü Mesut Yılmaz’a, "Avrupa Ordusu konusunda bir uzlaşmaya varılması lazım. Yoksa, mali yardımı gerçekleştirmek mümkün olmaz" dedi 
     BARÇIN YİNANÇ Ankara 

     Avrupa Ordusu’na katılım konusunda Türkiye’nin tutumunu yumuşatamayan Avrupa Birliği AB sonunda mali yardım kozunu kullanmaya karar verdi. Almanya, Türkiye’yi, Avrupa Güvenlik ve Savunma Politikası’nda AGSP diretmesi durumunda mali yadımı unutması konusunda uyardı. 
     Almanya Başbakanı Gerhard Schröder, önceki gün Berlin’de görüştüğü Mesut Yılmaz’a, "AGSP konusunda bir uzlaşmaya varılması lazım. Yoksa, mali yardımı gerçekleştirmek mümkün olmaz. Dostunuz olarak Avrupa’daki havayı yansıtmak istiyorum" dedi. 
     Schröder, AGSP’de çözüm bulunmazsa, mali yardım ve Avrupa Konvansiyonu’na katılımın zorlaşacağı mesajını iki kez, hem görüşmenin başında hem de sonunda vurguladı. AB’nin Belçika zirvesinde, anayasa değişikliğinin memnuniyetle karşılandığına dair bir açıklama yapılmasının gündeme geldiği, ancak Ankara’nın AGSP’deki tutumuna tepki nedeniyle, açıklamadan vazgeçildiği öğrenildi. 
     
AGSP’de son durum      İki temel sorunda tarafların tutumları şöyle 
     Türkiye’nin ulusal güvenliğini etkileyecek bölgelerde, AB’nin NATO imkanlarına başvurmadan gerçekleştireceği operasyonlara katılım 
     AB "Türkiye’nin katılım talebi ağırlıklı olarak değerlendirilir" ifadesinin yeterli olacağını savunuyor. Türkiye "15 ülkenin itirazı olmazsa Türkiye’nin katılımı gerçekleşir. Ancak bu itiraz da 15’lerin tümü tarafından dile getirilirse geçerli olur" ifadesiyle katılım talebine olumsuz yanıt verilmesini engellemeye çalışıyor. 
     
     Krizlere müdahale 
     AB NATO ülkeleri arasındaki krizlere müdahale etmeme güvencesi vermeyi yeterli buluyor. Böylece Türk - Yunan sorunlarına karışmayacağı sözünü veriyor. 
     Türkiye Güvencenin sadece NATO değil, AB ülkelerini kapsayacak şekilde genişlemesini istiyor. Amaç, AB üyeliğini bekleyen Kıbrıs’ta çıkacak bir krize Avrupa ordusunun müdahale olasılığının önüne geçmek. 
     



 DÜNYA 













</TEXT>
</DOC>
