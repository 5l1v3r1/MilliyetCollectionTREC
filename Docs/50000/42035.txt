<DOC>
<DOCNO> 42035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/ekonomi/aeko.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kaynak istenecek 
</HEADLINE>
<TEXT>

Önümüzdeki yıl dış borçlanmaya ağırlık verilmesi ve IMF’den 7.5 - 8 milyar dolarlık ek kaynak istenmesi planlanıyor. İç borcun döndürülmesinde bu iki kaynak önemli bir rol oynayacak 
     HARUN GÜREK Ankara 

     Uluslararası Para Fonu IMF ile stand - by anlaşmasıyla uygulanan program kapsamındaki 10’uncu gözden geçirme çalışmasında, 2002 temel büyüklüklerini belirleme aşamasına gelindi. Faiz dışı fazla hedefinin yüzde 6’ya çekileceği ve IMF’den de ek kaynak talebinde bulunulacağı öğrenildi. 
     IMF Türkiye Masası Şefi Juha Kahkonen başkanlığındaki heyet, dün dış ticaretten sorumlu Devlet Bakanı Tunca Toskay ile görüştü. Heyetin görüşmesi bir saate yakın sürerken, ekonomiden sorumlu Devlet Bakanı Kemal Derviş, Başbakan Bülent Ecevit ve Başbakan Yardımcısı Hüsamettin Özkan ile bir araya geldi. 
     
     Bakanlar toplandı 
     Derviş, daha sonra Maliye Bakanı Sümer Oral ve Toskay ile Hazine Müsteşarlığı’nda bir araya geldi. Bu toplantıya Hazine Müsteşarı Faik Öztrak, DPT Müsteşarı Akın İzmirlioğlu, Maliye Müsteşarı Ertan Dikmen, Merkez Bankası Başkanı Süreyya Serdengeçti de katıldı. 
     Toplantıda da temel büyüklüklere ilişkin olarak DPT tarafından değişik senaryolara uygun tahminler ile ile 2002 yılı programı ve bütçesinin oluşturulmasına yönelik çalışmalar değerlendirildi. 
     Program kapsamında önümüzdeki yıl dış borçlanmaya ağırlık verilmesi planlanıyor. Gelirlerde oluşacak düşüşün yaratacağı açık, dış borçlanma ile sağlanacak. Ayrıca IMF’den de ek kaynak talebinde bulunulacak. 
     Bu kaynağın 7.5 - 8 milyar dolar olduğu belirtilirken iç borcun döndürülmesinde bu iki kaynak önemli bir rol oynayacak. 
     Ancak, ABD’de yaşanan saldırılar, söz konusu iki kaynak konusunda da kısa vadede bir belirsizlik yarattı. Teknisyenlerin "yeni bir dışsal şok" diye nitelediği saldırılara piyasaların verdiği ilk tepkinin bir kriz yaşanmayacağını gösterdiğini belirten yetkililer, iki kaynağa alternatif kaynak konusunun da gündeme geldiğini kaydetti. 
     
     Faiz dışı fazla hedefi azaltılıyor 
     Edinilen bilgilere göre, bu yıl yaşanan krizin önümüzdeki yıl bütçe gelirlerinde düşüşe neden olacak. Düşüşte, şirketlerin bu yıl 10 katrilyon lirayı aşması beklenen stok zararları nedeniyle Kurumlar Vergisi’ndeki azalma önemli bir rol oynayacak. Bu nedenle önümüzdeki yıl bütçesindeki faiz dışı fazla hedefinin yüzde 6.5’tan 6’ya indirilmesi benimsendi. 
     



 EKONOMİ 




















</TEXT>
</DOC>
