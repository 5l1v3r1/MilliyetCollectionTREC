<DOC>
<DOCNO> 25888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/spor/spo05.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ben özgürüm" 
</HEADLINE>
<TEXT>

Futbolcular kararı olumlu karşıladı. Ogün, "Daha önce başlamalıydı" dedi. Ü.Karan, "Biraz da biz kazanalım. Kulübümden ayrılacağım" diye konuştu 
     SÖZLEŞMELERİ sona eren oyuncular, futbolda serbest dolaşımın olumlu bir karar olduğu görüşünde birleştiler. Fenerbahçe kaptanı Ogün, "Bu yöntemin daha önce başlaması gerekirdi. Kulüpler futbolcuların üzerinden müthiş paralar kazandı. Ama oyuncuların aldığı paralar bu miktarlara asla ulaşamadı" dedi. Abdullah ise, "Belli bir yaşın üzerindeki futbolcular için iyi bir yöntem. Ama kulüpler için durum kötü" ifadelerini kullandı. 
     GALATASARAY’dan İnter’e transfer olan Emre, "Çok iyi oldu. Türk futbolcuları da artık hak ettiğini alacak. Ancak bu her ne kadar futbolcular için avantaj gibi gözüküyorsa da büyük kulüpler için de şans. İstedikleri oyuncuları hiçbir bonservis bedeli ödemeden rahatlıkla alabilecekler" dedi. Beşiktaş kaptanı Tayfur, "Futbolcunun avantajına bir olay. Bir başka yararı da genç oyuncular artık uzun sözleşme yapacak" diye konuştu. 
     GENÇLERBİRLİĞİ’nin yıldızlarından Ümit Karan, "Yıllardır Türkiye’de parayı kulüpler kazandı. Biraz da biz kazanalım. Bu futbolcu kadar kulüpler için de yararlı olacak. Bonservis vermeden transfer yapacaklar. Ben kesinlikle Gençlerbirliği’nden ayrılacağım" açıklamasını yaptı. Ümit Özat ise, "Türkiye’de futbolcu üzerindeki köle ticareti bitti. Bizi üç kuruş için süründürdüler. Şimdi görsünler bakalım" dedi. 
     
Jet hızıyla genel kurul      NECMİ KEPÇETUTAN 

     FUTBOL Federasyonu Olağan Mali Genel Kurulu dün yapıldı. Spordan Sorumlu Devlet Bakanı Fikret Ünlü’nün katılmadığı genel kurul, olası bir hesaplaşma ortamı yaşamayınca çok kısa bir sürede gerçekleşti. Başkan Haluk Ulusoy, kurulda yaptığı konuşmada, "Türk futbolunu tavana vurduran bizlerin başarısı görmezlikten gelindi. Zaman zaman edepsizce saldırılara maruz kaldık. Ancak özerklikten taviz vermeden doğru bildiğimizi yaptık. Yapmaya devam edeceğiz" dedi. Bütçe 48.5 trilyon olarak belirlendi. 
     
Transferi olanlar      FENERBAHÇE 
     Abdullah Ercan, Ogün Temizkanoğlu, Rüştü Rençber, Celil Sağır 
     
     GALATASARAY 
     Ahmet Yıldırım, Emre Belözoğlu, Fatih Akyel, Okan Buruk, Saffet Akyüz, Vedat İnceefe 
     
     BEŞİKTAŞ 
     Ahmet Dursun, Ali Eren, Bayram Bektaş, Fevzi Tuncay, Murat Alaçayır, Tayfur Havutçu 
     
     GENÇLERBİRLİĞİ 
     Tolga Doğantez, Ümit Karan, Ümit Özat 
     
     ANKARAGÜCÜ 
     Cafer Aydın, Hakan Keleş 
     
     TRABZONSPOR 
     Nesim Özgür 
     
     BURSASPOR 
     Murat Sözkesen, Okan Yılmaz 
     
     GAZİANTEPSPOR 
     Erhan Albayrak, Fatih Tekke 
     
     SİİRT JETPA 
     Ceyhun Eriş 
     



 SPOR 

























</TEXT>
</DOC>
