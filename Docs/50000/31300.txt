<DOC>
<DOCNO> 31300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun10.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç dava..İflasımdam beni seks makinasına çeviren ilaçlar sorumlu 
</HEADLINE>
<TEXT>

     İngiltere'nin en zengin işadamlarından biriyken iflas eden Richard Davis, güçlü kanser ilaçlarının üreticileri ile kendisine bu ilaçlarla tedavi uygulayan hastaneyi geldiği noktadan sorumlu tuttu. 
     Londra'da açtığı davada bu iddiasının gerekçelerini açıklayan Richard Davis, reçeteyle verilen güçlü kanser ilaçlarının kendisini ''hiperaktif bir seks makinasına çevirdiklerini ve gerçek hayattan koparttıklarını'' öne sürerken, bu ilaçların üreticileri ve ilaçları kendisine kullandırtan hastaneden tazminat olarak 8 milyon sterlin talep etti. 
     53 yaşındaki işadamı Davis, Parkway Publications adlı ünlü yayınevinin sahibiyken, 1989 yılında tükürük bezlerinde kanser taşımayan bir tümör tespit edildiğini ve doktorların herhangi bir riski ortadan kaldırmak için kendisine kanser ilaçları kullandırmaya başladıklarını belirtti. 
     Bu ilaçların kişiliğinde ''müthiş bir değişime'' yol açtığını öne süren müflis işadamı, ''sosyal davranışlarım, iş hayatımdaki yargılarım tümüyle değişti. Anlamsız ve her türlü mantıktan uzak kararlar almaya başladım. Sonuç olarak da işimi ve bütün paramı kaybedip, hapse düştüm'' dedi. İlaçlardan biri olan Bromocriptine'yi de kendisini ''bir seks makinasına dönüştürmekle'' suçlayan Richard Davis, söz konusu ilacı aldıktan sonra cinsel arzusunda anormal bir yükselme başladığını ifade etti. Sonuç olarak işini kaybetmekle kalmayıp büyük acılar çektiğini belirten Davis, ilaç üreticileriyle birlikte, tedavisini üstlenen Middlesex Hastanesi ve Prof. Howard Saul Jacobs'un kendisine 8 milyon 463 bin sterlinlik bir tazminat ödemelerini istiyor. Bu ilginç dava devam ediyor. 







</TEXT>
</DOC>
