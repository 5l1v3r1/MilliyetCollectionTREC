<DOC>
<DOCNO> 39255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo17.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbolçular iddialı konuştu 
</HEADLINE>
<TEXT>

     A Milli Takım'ın Slovakya ve İsveç ile yapacağı maçların aday kadrosuna katılan futbolcular oldukça iddialı konuştu. 
     İnter ve milli takımın golcü futbolcusu Hakan Şükür, Slovakya ve İsveç maçlarını kazanarak, Dünya Kupası finallerine gideceklerini öne sürdü. Hakan, Norveç ile yaptıkları hazırlık maçında iyi bir futbol sergilediklerini ifade ederek, ''Önümüzdeki iki maça da, Norveç karşılaşmasına yakın bir kadroyla çıkacağız. Slovakya grup ikincisi olmak için bizi yenmek zorunda. Ancak biz de kazanıp, İsveç maçına avantajlı çıkmak istiyoruz. İki karşılaşmadan da yüzümüzün akıyla çıkıp, kariyerimiz için önemli olan Dünya Kupası finallerine gideriz''diye konuştu. 
     Hakan, Slovakya maçında mantıklı düşünmek gerektiğini de ifade ederek, ''Staratejik olarak düşünürsek, yenilmemek de bizim için avantaj olabilir. Bu kez baraj maçı oynamadan grup birincisi olarak finallere gitmek istiyoruz. Ancak baraj maçı olursa da baş koyduğumuz bu yolda, o maçı da kazanıp, finallere gideriz'' dedi. 
     Bir gazetecinin İnter'in dünkü maçında forma giyen Emre ve Okan ile ilgili sorusuna, Hakan Şükür şöyle yanıt verdi 
     ''Okan ve Emre ikinci yarıda oynadı. Hazırlık kampından itibaren önemli maçlarda yer aldılar. Gittikçe takıma alışacaklar ve daha iyi olacaklar. Onları güzel günler bekliyor. İnşallah buna ben de dahil olurum ve güzel günlere hep beraber ulaşırız.'' 
     
     Ümit Özat 'Zorlu viraj' 
     Fenerbahçe'deki başarılı futboluyla dikkati çeken Ümit Özat ise milli takımda zorlu bir viraja girdiklerini söyledi. 
     Ümit Özat, grup birincisi olacak kapasiteye sahip olduklarını ifade ederek, ''Yaklaşık 50 yıldır katılamadığımız finallere gitmek istiyoruz. Ülkemizin bu sıkıntılı durumunda finallere kalarak, insanlarımızı mutlu etmeye çalışacağız'' diye konuştu. 
     Galatasaraylı Arif de, önce Slovakya'yı sonra da İsveç'i yenmeyi arzuladıklarını ifade ederek, ''Türk halkının desteğiyle birlikte iki maçı da kazanıp, finallere gideriz'' dedi. 
     Galatasaray Kaptanı Bülent Korkmaz da, 2 maçta alacakları 6 puanın Türkiye'yi Dünya Kupası finallerine götüreceğini belirterek, ''Türk Milli Takımı'nın tarihindeki en önemli iki maçını oynayacağını ifade etti. 






</TEXT>
</DOC>
