<DOC>
<DOCNO> 18486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/spor/spo02.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA’YA İHBAR 
</HEADLINE>
<TEXT>

Fenerbahçeliler, Adanaspor’un Galatasaray karşısına genç kadroyla çıkacak olmasına tepki gösterdiler, UEFA’nın telefon ve fakslarını kilitlediler 
     YUSUF KOBAL 

     SARI - LACİVERTLİ taraftarlar, bugünkü Galatasaray - Adanaspor maçının UEFA tarafından gözlem altına alınması için uluslararası kuruluşu telefon ve faks yağmuruna tuttu. Fenerbahçeliler, Futbol Federasyonu’nun Adanaspor’un sahaya genç oyuncular ile çıkmasını önemsemediğini bildirip, UEFA’dan, olası bir şikeye karşın önlem almasını istediler, bu kuruluşun telefon ve fakslarını kilitlediler. 
     TRABZONSPOR’DAN yedi gol yiyen ve averaj hesabı yapan Galatasaray ile oynayacağı maça da, ikisi dışında as oyuncularından yoksun çıkacak olan Adanaspor’un, ezeli rakiplerine avantaj sağlamasından çekinen Sarı -Lacivertiler, Futbol Federasyonu yetkililerinin konuya duyarsız kaldığını belirttiler. Büyük baskılar sonucu UEFA’dan maçın gözaltına alınacağı sözünü kopardılar. 
     
Baliç-Revivo sevinç yarattı      FENERBAHÇE, dün Trabzon’a gitti. Sarı - Lacivertliler, Samandıra’da yaptıkları çalışmadan sonra yola çıkarken, Teknik Direktör Mustafa Denizli, cezalı Rapajiç ile sakat oyuncular Ogün ve Johnson’u Trabzon kafilesine almadı. Bu arada sakatlıkları kontrol altına alınan Andersson, Baliç ve Revivo’nun, Trabzonspor’a karşı forma giyebileceği belirlendi. 
     
Denizli'nin taktiği sabır      Fenerbahçe Teknik Direktörü, oyuncularından kontrollü olmalarını, yenilmemeye gayret göstermelerini istedi 
     SARI - Lacivertli takımın patronu, Trabzonspor maçı öncesi futbolcularına bir dizi uyarıda bulundu. Denizli, sezonun en zorlu deplasmanına çıktıklarını hatırlattı, "Seyirciye, hakeme el kol hareketi yapmayacak, itiraz etmeyeceksiniz. Sabırlı olup, galip gelmek için rakibin açıklarını bekleyeceksiniz. Yenemeyeceksen, yenilmeyeceksin de" ifadelerini kullandı. 
     ANTRENÖR Oğuz Çetin ise Sarı - Lacivertli oyunculara sürekli 1995 - 96 yılında oynadıkları maçın atmosferini anlatıyor. Çetin, futbolculara "Trabzonspor yine seyircinin müthiş desteğiyle saldıracak. O maçta hücum ettiler, ardından oyundan düştüler. Biz de tecrübemizi kullandık. Ancak bu sefer Trabzon bizden daha rahat. Bu onlar için avantaj olabilir" dedi. 
     
Biletler tükendi      FENERBAHÇE’nin Galatasaray ile önümüzdeki hafta oynayacağı zorlu mücadelenin biletleri bir gün içinde satıldı. Numaralı ve açık tribün biletleri anında tükenirken, maraton tribününün de yarısının dolduğu ifade edildi. Yeni açık tribünün yetiştirilmesi halinde önümüzdeki hafta on bin biletin daha satışa çıkarılacağı açıklanırken, 24 saat içinde 25 bin biletin bittiği belirtildi. 
     
Çiçekli karşılama      Fenerbahçe dün akşam saatlerinde Trabzon’a geldi. Sarı - Lacivertlileri havalimanında bir grup Trabzonspor taraftarı karşıladı. Bordo - Mavili taraftarlar Rüştü’ye çiçek verip, boynuna Trabzonspor kaşkolu taktılar. Yoğun güvenlik önlemleri arasında kalacağı otele götürülen Fenerbahçe kafilesini bir grup da otel önünde karşıladı. Ancak bu kez Trabzonsporlu taraftarların tepkili tezahüratları duyuldu. 
     



 SPOR 

























</TEXT>
</DOC>
