<DOC>
<DOCNO> 48646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur18.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilıcak TBMM'ye veda etti 
</HEADLINE>
<TEXT>

     İstanbul Bağımsız Milletvekili Nazlı Ilıcak, kendisinin de ailesinin diğer fertleri gibi, bir siyasi kazazede olduğunu bildirerek, ''Ağır bir töhmet altında kaldığım ve hiç savunmam alınmadan laik cumhuriyete karşı olduğum iddiasına muhatap bırakıldığım için Avrupa İnsan Hakları Mahkemesi'ne AİHM 
     -adil yargılanma ilkesi ihlal edildiği gerekçesiyle- başvuracağım'' dedi. 
     FP'nin kapatılmasına ilişkin gerekçeli kararın Resmi Gazete'de yayımlanmasından sonra milletvekilliği düşecek olan Nazlı Ilıcak, TBMM Genel Kurulu'nda gündemdışı söz alarak, ''Meclis'e veda'' konuşması yaptı. 
     Ilıcak, Anayasa Mahkemesi'nin 22 Haziran 2001 tarihinde aldığı kararla milletvekilliğini düşürülmesine karar verildiğini anımsatarak, babası ve dayısının da daha önceki dönemlerde siyasi yasaklı olduklarını bildirdi. İrtica kelimesi ile birlikte adının anılmasını yadırgadığını ifade eden Ilıcak, ''hakkında ortaya atılan iddiaların laik cumhuriyet düşmanı suçlamasını haklı çıkarmayacağını'' söyledi. 
     Ilıcak, ''Ben de ailemin diğer fertleri gibi, bir siyasi kazazedeyim. Kaderimden şikayet ediyor sanmayın. Çünkü milletime, haysiyet ve şerefimi koruyarak hizmet ettim. Parlamento'dan başım dik olarak ayrılıyorum'' dedi. 
     Merve Kavakçı'nın ''seçilmiş bir milletvekili'' olduğunu, kendisiyle birlikte TBMM Genel Kurul Salonu'na girdiğini kaydeden Ilıcak, başörtüsü özgürlüğünü, laikliğin bir neticesi olarak gördüğünü ifade etti. 
     Nazlı Ilıcak, ''bırakınız Meclis'ten ihraç edilmeyi, boynuma ilmik geçirilse dahi, son nefesimde gene inandığım doğruları savunmaya devam ederim'' dedi. 
     
     AİHM'e başvuru 
     İstanbul Bağımsız milletvekili Ilıcak, şöyle konuştu 
     ''Ağır bir töhmet altında kaldığım ve hiç savunmam alınmadan laik cumhuriyete karşı olduğum iddiasına muhatap bırakıldığım için Avrupa İnsan Hakları Mahkemesi'ne AİHM -adil yargılanma ilkesi ihlal edildiği gerekçesiyle- başvuracağım. 
     Keşke Meclisimiz böyle bir hatayı kendi telafi edebilse. Yasaksız bir Türkiye'ye adım atmak aslında bizim elimizde. 
     Hiç arzu etmemiş olmama rağmen, aranızdan bazı kişileri rencide etmiş, kırmış ya da öfkelendirmiş olabilirim. Bu yüzden hepinizle helalleşmek istiyorum. Hakkınızı helal edin. Ben de hakkımı hem size hem de Anayasa Mahkemesi üyelerine helal ediyorum. Ama maalesef Anayasa Mahkemesi üyelerine Adaletinizle bin yaşayın 
     diyemeyeceğim.'' Ilıcak, konuşmasını tamamladıktan sonra muhalefete mensup çok sayıda milletvekilinin tebrikini kabul etti. 
     






</TEXT>
</DOC>
