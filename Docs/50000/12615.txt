<DOC>
<DOCNO> 12615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/guncel/gun03.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam raporuyla öldü 
</HEADLINE>
<TEXT>

Sincan F Tipi Cezaevi’nde mahkumları muayene eden doktorlar, ölen Soydaş için, "Hayati tehlikesi yoktur. Ancak hastaneye sevkinde fayda görülmektedir" şeklinde rapor verdi. 
     GÖKÇER TAHİNCİOĞLU Ankara 

     F tipi cezaevlerinin kapatılması için başlatılan ölüm oruçlarının ilk kurbanı Cengiz Soydaş’ın, "hayati tehlike yok" raporu verilmesinden bir gün sonra öldüğü anlaşıldı. Edinilen bilgiye göre Sincan F Tipi Cezaevi’nde mahkumları muayene eden doktorlar, Soydaş için, "Hayati tehlikesi yoktur. Ancak hastaneye sevkinde fayda görülmektedir" şeklinde rapor verdi. Ancak cezaevi yönetimi, "Sevkinde fayda vardır" uyarısına karşın, "Hayati tehlikesi yoktur" ifadesi nedeniyle Soydaş’ı hastaneye kaldırmadı. 
     21 Mart sabahı fenalaşan Soydaş da, hastaneye götürülürken yaşamını yitirdi. 
     Soydaş’ın cenazesi, dün yapılan otopsinin ardından İstanbul’a gönderildi. 
     Soydaş’ın babası Nurettin Soydaş da, oğlunun ölümünden bir süre önce, "Biz ölmeden bu sorunu çözmeyecekler. Bari biz ölelim de arkadaşlarımız sakat kalmasın" dediğini iddia etti. Soydaş, oğlunun bu nedenle, ocak ve şubatta şeker, tuz ve B1 vitamini almayı kestiğini, ancak zorla müdahaleler sonucu hayatta kaldığını ifade etti. AB Dönem Başkanlığı ve Avrupa Komisyonu adına İsveç Büyükelçisi ve Avrupa Komisyonu Temsilcisi de, ölüm orucu sonucundaki ölüm için üzüntülerini bildirerek, can kaybına karşı önlem alınmasını istediler 
     


 GÜNCEL 




























</TEXT>
</DOC>
