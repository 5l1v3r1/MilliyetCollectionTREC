<DOC>
<DOCNO> 23228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur22.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah Ankara'da basıldı, 7 hücre evinde 37 kişi yakalandı 
</HEADLINE>
<TEXT>

     Adını kanlı ve vahşi eylemlerle duyuran Hizbullah terör örgütüne yönelik olarak Ankara Emniyet Müdürlüğü ekiplerinin gerçekleştirdiği operasyonda, 37 kişi gözaltına alındı. 
     Ortak operasyon yürüten terör ve istihbarat şube ekipleri dün gece Çankaya, Altındağ, Keçi"ren ve Sincan'da 7 ayrı hücre evine baskın düzenledi. Baskın sonucu bazılarının kimlikleri önceden belirlenen 37 örgüt mensubu, polis tarafından yakalandı. Hücre evlerinde yapılan aramalarda çok sayıda örgütsel doküman ve çeşitli konulardaki talimatlara ilişkin belgeler ele geçirildi. 
     Gözaltına alınan kişilerin çoğunun üniversite öğrencisi olduğu ve siyasal, hukuk, tıp fakültelerinde öğrenim gördükleri kaydedildi. Gözaltına alınanlar arasında bir devlet memurunun da bulunduğu belirtilirken, daha önce kimliği tespit edilen ve aralarında Ankara yapılanmasının sorumlusu olduğu kaydedilen üç kişinin kaçmayı başardığı bildirildi. Bu kişilerin yakalanması için yurt çapında arama başlatılması amacıyla illere teleks emri gönderildiği belirtildi. 
     Operasyonu yürüten üst düzey bir emniyet yetkilisi, Hizbullah terör örgütünü yaklaşık 2 yıldır yakından izlediklerini, gözaltına alınan kişilerin örgütten gelen talimatlar doğrultusunda üniversitelerin önemli bölümlerine yerleştirildiğini belirterek, bu kişilerin örgütün 2 yıl önce ortadan kalkan yapılanmasını yeniden oluşturmaya çalıştıklarının belirlendiğini söyledi. 
     Gözaltına alınan kişilerin bazılarının, örgüte ''özgeçmiş'' veren kişilerden olduğunu kaydeden aynı yetkili, hücre evinde ele geçirilen ve duvarlara yapıştırılmış şekilde bulunan talimatlarda, örgüt mensuplarının kendi aralarında askeri disiplin içerisinde hareket ettiklerinin tespit edildiğini ifade etti. 
     Yakalanan kişilerin sorgulanmasına başlanıldığını bildiren yetkililer, şu ana kadar yapılan aramalarda ele geçirilen silah olmadığını, ancak terör örgütünün beyin kesimini oluşturan bu kişilerin örgütün bundan sonraki stratejisi hakkında önemli bilgiler vereceklerinin sanıldığını kaydetti. 
     
     







</TEXT>
</DOC>
