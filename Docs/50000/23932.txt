<DOC>
<DOCNO> 23932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur09.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye hakeme hakaretten 4 yıl hapis istemiyle dava açıldı 
</HEADLINE>
<TEXT>

     Türkiye 1. Futbol Ligi'nde Galatasaray ile Gençlerbirliği arasındaki maçta kırmızı kart gördükten sonra orta hakem Erol Ersoy'a hakaret ettiği ve müessir fiilde bulunduğu öne sürülen Rumen futbolcu Gheorghe Hagi hakkında dava açıldı. 
     Şişli Cumhuriyet Savcısı Turgay Evsen tarafından hazırlanan iddianamede, Hagi'nin ''Şahsa karşı müessir fiil'', ''Resmi sıfata haiz memura hakaret etmek'' ve ''Basın yoluyla hakaret etmek'' suçlarından dolayı 10 ay ile 4 yıl 2 ay arasında hapis cezasına çarptırılması istendi. 
     Davanın görüleceği Asliye Ceza Mahkemesi ve duruşma tarihi, önümüzdeki günlerde belirlenecek. 
     Galatasaray ile Gençlerbirliği arasında 10 Mart 2001 Cumartesi akşamı Ali Sami Yen Stadı'nda yapılan ve Galatasaray'ın 2-1 kazandığı maçta Rumen futbolcu Gheorghe Hagi, kırmızı kart görmüştü. 
     Bunun üzerine hakeme karşı yaptığı hareketlerin basında yer alması ve suç duyuruları üzerine Hagi hakkında, Üsküdar ve Kızılcahamam Cumhuriyet Başsavcılıkları'nca soruşturma başlatılmış ve her iki soruşturma da ''Yetkisizlik'' kararıyla maçın oynandığı ilçenin bulunduğu Şişli Cumhuriyet Başsavcılığı'na gönderilmişti. 
     Soruşturma kapsamında 25 Mayıs 2001 tarihinde Şişli Adliyesi'ne gelerek Savcı Evsen'e kulüp tercümanı aracılığıyla yaklaşık 45 dakika ifade veren Hagi'nin, ''Maçta haksız yere çift sarı karttan kırmızı kart gördüğünü, orta hakem Erol Ersoy'a tükürmediğini, ayağına basmadığını ve saha içerisinde de hakaret etmediğini'' söylediği belirtilmişti. 
     
     






</TEXT>
</DOC>
