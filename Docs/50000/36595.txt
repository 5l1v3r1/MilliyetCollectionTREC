<DOC>
<DOCNO> 36595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo01.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadi Tekelioğlu "Beşiktaş'ı İstanbul'da yenmek her takıma nasip olmaz" 
</HEADLINE>
<TEXT>

     Trabzonspor Teknik Direktörü Sadi Tekelioğlu, Beşiktaş gibi bir takımı sahasında yenmenin mutluluğunu yaşadıklarını söyledi. 
     Tekelioğlu, karşılaşma sonrası Hami ve Zafer ile birlikte düzenlediği basın toplantısında, sezon öncesinde çok koşan ve mücadele eden takım yaratacaklarını söylediğini hatırlatarak, ''Bu akşam olağanüstü bir mücadele verdik. Beşiktaş gibi bir takımı kendi sahasında yenmek, herkese nasip olmaz'' dedi. 
     Şampiyon olmak için Beşiktaş, Fenerbahçe ve Galatasaray'dan İstanbul'da puan almaları gerektiğini bildiklerini vurgulayan Sadi Tekelioğlu, şunları söyledi 
     ''Bu mücadele ve arkadaşlık ortamı devam ettirilirse, Trabzonspor her zaman için zirvede kendine yer bulur. Bu akşam mağlup da olabilirdik. Özellikle penaltı pozisyonundan sonra kaybedebilirdik. Ancak futbolcularımız 10 kişiyle büyük bir başarıya imza attılar.'' 
     Tekelioğlu, bir basın mensubunun Hami ile sorun yaşayıp, yaşamadığını sorması üzerine, ''Hami'yi 10 yaşında Türk futboluna kazandıran benim. Aramızda sorun olması mümkün değil'' dedi. 
     Brezilyalı futbolcuların Beşiktaş karşısında sahada çok iyi mücadele ettiğini belirten Sadi Tekelioğlu, bu oyuncuların kalitelerini böylece kanıtladıklarını da sözlerine ekledi. 
     Trabzonspor'un emektar futbolcusu Hami Mandıralı da futbol adına ne gerekiyorsa yaptıklarını ve galibiyeti hakettiklerini söyledi. 
     İki takımın da yeni kadrosuyla sahaya çıktığını belirten Hami, ''Biz daha uyumlu bir ekip olduğumuzu kanıtladık. Beşiktaş kesinlikle çok iyi bir takım. Onlar da iyi mücadele etti. Bu galibiyeti taraftarlarımıza armağan ediyoruz'' diye konuştu. 
     Trabzonspor'un ilk golünü atan Zafer ise, 2001-2002 futbol sezonunun ilk golünü kaydetmesinin kendisine gurur verdiğini ifade etti. Zafer, sahada takım arkadaşlarıyla savaştıklarını ve güzel bir galibiyet aldıklarını belirtti. 







</TEXT>
</DOC>
