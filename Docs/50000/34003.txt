<DOC>
<DOCNO> 34003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt'e dava, işkenceciye takipsizlik 
</HEADLINE>
<TEXT>

     Adalet Bakanı Hikmet Sami Türk, DSP'li Sema Pişkinsüt'ün İnsan Haklarını İnceleme Komisyonu Başkanı olduğu dönemde çıkarılan ve hakkında fezleke hazırlanmasına da neden olan raporlarda yer alan cezaevlerindeki işkence iddialarının halen soruşturulduğunu bildirdi. 
     Türk, sonuçlanan soruşturmalardan ise takipsizlik kararı çıktığını açıkladı. 
     Türk, DSP Aydın Milletvekili Pişkinsüt'ün TBMM İnsan Haklarını İnceleme Komisyonu Başkanı olduğu dönemde çıkarılan işkence raporlarıyla ilgili sorularını yanıtladı. Türk, Pişkinsüt'e gönderdiği 20 sayfalık yanıtta Batman, Tunceli, İstanbul, Şanlıurfa, Erzincan, Elazığ Soruşturma, Kovuşturma, Yargılama, Ceza ve Ceza İnfazı raporları ile Bakırköy Kadın ve Çocuk Tutukevi Raporu'nda yer alan tutuklu ve hükümlülerin kendilerine işkence ve kötü muamele yapıldığı iddialarıyla ilgili ayrıntılı bilgi verdi. 
     Bakan Türk, raporlarda yer alan kaba dayak, falaka, Filistin Askısı, elektrik verilmesi, ters askı, cinsel taciz gibi birçok işkence iddiasıyla ilgili çeşitli illerdeki Cumhuriyet Başsavcılıklarınca takipsizlik kararı verildiğini bildirdi. 
     Türk, burada tutuklu ve hükümlülerin isimlerinin verilmemesini de eleştirdi. Türk, Batman Raporu'nun 16. sayfasında "tutuklu 11" olarak kodlanan ve Mardin Alay Komutanlığında on üç gün boyunca askıya alındığını, elektrik verildiğini ve birçok işkence gördüğünü anlatan kişiyle ilgili olarak bilgi verirken, raporda tutukluların adlarının sayılarla kodlandığını ve İnsan Haklarını İnceleme Komisyonu Başkanlığınca, ismi istenen tutuklunun taahhüt gereği açık kimliğinin saklı tutulacağının bildirildiğini anımsattı. Türk, Jandarma yetkililerince söz konusu tarihlerde gözaltına alınanların tutuklanmadıkları gibi, raporda çeşitli iddialarda bulunan 11 nolu tutuklunun kayıtlarda bulunmadığının belirtilmesi üzerine bu konuda yapılacak başka bir işlemin olmadığının cumhuriyet başsavcılığınca bildirildiğini kaydetti. 
     Bakan Türk'ün verdiği bilgilere göre Batman, Tunceli, Şanlıurfa, İstanbul, Erzurum ve Elazığ'da tutuklu ve hükümlülerin iddialarıyla sonuç alınanların hepsi hakkında Cumhuriyet Başsavcılıklarınca takipsizlik kararı verilirken, bir bölümüyle ilgili olarak soruşturmalar ise halen devam ediyor. 
     Raporlarda, takipsizlik kararı alınan iddialar arasında "Hortum Süleyman"la ilgili olan da bulunuyor. 







</TEXT>
</DOC>
