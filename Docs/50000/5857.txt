<DOC>
<DOCNO> 5857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/spor/aspo.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yaşam bitti bir usta gitti... newline Bir devir sona erdi. Onun gibisi hiç gelmedi... 
</HEADLINE>
<TEXT>
BABAMIZI KAYBETTİK 
Güleçti, sevecendi. Dosttu, iyi insandı. Yazarın ta kendisi, yazıya apayrı lezzet katan adamdı. Örnekti, tekti, duayendi. Günlerdir direndi, direndi ama... Sonunda yenildi 
     Pazarın Ertesi İSLAM ÇUPİ 

     TÜRK spor basınının duayeni, edebi spor yazarlığının öncüsü, Milliyet Spor Servisi’nin yazarı İslam Çupi, "ölümsüzler" arasındaki yerini aldı. 17 gün önce elim bir kaza geçiren, İstanbul Üniversitesi Tıp Fakültesi Hastanesi’nde yoğun bakım servisinde ölüme direnen "Babamız" İslam Çupi, dün sabaha karşı maalesef yaşama gözlerini yumdu. 
     ÇUPİ için ilk tören bugün Milliyet Gazetesi’nin önünde saat 10.00’da yapılacak. Yıllarca çalıştığı gazetesi onu son kez uğurlayacak ve İslam Çupi’nin naaşı sevdiği Babıali’ye götürülecek. Türkiye Gazeteciler Cemiyeti önündeki törenin ardından Nuruosmaniye Camii’nde kılınacak öğle namazını takiben İslam Çupi, Topkapı Maltepe Aile Mezarlığı’nda toprağa verilecek. 
     
69 yıldan yansımalar      Dolu dolu yaşadı 
     1932 yılında Tiran’da doğdu. Nadiye ve Allaman Çupi, oğullarına "İslam" dediler. Varlıklı ve soylu bir aileydiler. Ama Arnavutluk’taki rejim nedeniyle tüm mallarını bırakıp, anavatana göçtüler. 
     İslam Çupi, orta öğrenimini çok sevdiği İstanbul’da yaptı. Yazılarında yazdığı gibi... O zaman İstanbul, hücuma uğramamıştı. Sevgi, saygı, beyefendilik, hanımefendilik geçerliydi. 1951 yılında bitirdi Vefa Lisesi’ni... Aynı zamanda futbola da gönül vermiş, Çapa takımının değişmez oyuncusu olmuştu. Ancak onun asıl aşkı, yazarlığı idi. 1957’de Günlük Spor Gazetesi’nde muhabir olarak gazeteciliğe başladığında, aşkıyla da evlenmiş oldu. 
     Doğruları sakınmadan yazdı. Kimseye yaranmak için uğraşı olmadı. Kalemini öyle ustaca kullandı ki... Başarı merdiveninin basamaklarını hızla tırmandı.. 
     
     Son Havadis’te yazdı... Türkiye Spor’da yazdı... Yeni İstanbul’da, Akşam’da, Tercüman’da yazdı... 1981 yılında büyük saygı duyduğu, ölümünden sonra sürekli adını andığı, yazılarında özelliklerini anlattığı ve gençlere ilkelerini öğretmeye çalıştığı Milliyet’in unutulmaz spor müdürü Namık Sevik’in çağrısını aldığında düşünmeden "Tamam" dedi. Ve o günden sonra hep Milliyet’te yazdı. 
     Yazdı... Yazdı... Yazdı... 
     Pazar’ın Ertesi, alışkanlık oldu. Tiryakilik, tutku oldu. 
     Özgün anlamlı, ilginç benzetmeleriyle edebi spor yazarlığının başlangıcına imza attı. Ve gençlere örnek oldu. 
     
     "İslam Çupi gibi olmak " 
     Spor yazarlığına her başlayanın hedefi buydu. Hala da bu ... 
     Aralarından büyük gazeteciler, ünlü muhabirler, yazarlar, müdürler çıktı. 
     Ama hiç kimse "İslam Çupi" olamadı. 
     Türkiye Gazeteciler Cemiyeti ve Türkiye Spor Yazarları Derneği yarışmalarında birincilikler kazandı. Gazetecilik yaşamı boyunca da değişik alanlarda 26 ödüle adını yazdırdı. Basın Şeref Kartı sahibi ve Türkiye Gazeteciler Cemiyeti üyesiydi. Bir dönem Türkiye Spor Yazarları Derneği Asbaşkanlığı görevini de üstlenmişti. 
     Evliydi. Bir kızı ve bir torunu vardı. 
     Ve bu dünyadan göçtü, gitti. Ölümsüzlüğe doğru. 
     
Ödül alan son yazısı      Namık Sevik’i yeniden anarken 
     Türk spor basını dün Ümraniye Çakaldağı mezarlığında Namık Seviksizliğin 14. yıldönümüne gönül ve yürek bastı. Ümraniye Çakaldağı mezarlığı Namık ağabeyi defnettiğimiz ilk gün yani 14 yıl önce böyle değildi. Bir yemyeşil cennet ve göğü bir oksijen deposu idi. Ne etrafta İstanbul’un yükseklerinde yeni yeni dolanan yılankavi otobanlar vardı, ne yeni holding azmanları, ne de üstüne kat be kat çıkılmış apartmanlar... 14 yıl önce bol oksijen alınan ve cirit atılan yeşilliklerde, şimdi kımıldamak için milim yer yok. Ümraniye tüm doğası yeşili ve oksijeni ile kirlenmiş, sıkışmış, o temiz varoş yerine hepimizin bildiği İstanbul’a bırakmış. 
     Tıpkı holdinglerin sayılamaz katlarına inmiş çıkmış Bağcılar ve Güneşli’de konaklamış yeni gazete adresleri gibi... Her şeyi ile kurumuş, nefes almaz dostluk bilmez her organı ile makinaya teslim olmuş o insanlara nasıl gazeteci dersiniz. O makinaların önünde devamlı oturan, o hava diye sıkıştırılmış suni oksijen alan, o otomobilin içinde hiç düşünmeden olaya giden, o hiçbir şeyi duymadan hissetmeden deklanşöre basan işçiye nasıl gazete muhabiri veya fotomuhabiri dersiniz. Bu kadar insanın dışında yaşayan, olayın uzağında çöreklenmiş gazeteler, yığınla stajyer ordusuyla, başsız lidersiz iyi antrenörden yoksun kalabalığı ile nasıl Cağaloğlu’daki kaliteyi ve tirajı yakalayacak 
     Cağaloğlu’ndaki simitle gününü geçirmek bile holdinglerde yenen lüks öğle yemeklerinden daha verimli bir gazeteci tokluğu idi. Cağaloğlu’ndaki masasına bir daktilo yerleştirilmiş tek odası bile holdinglerin cıvıl cıvıl insanlı odalarından salonlarından daha çok gazeteci avazı taşırdı. Cağaloğlu’nda kırık bir masada yazılan bir haber, Güneşli veya Bağcılar’da çıkan bir gazeteden daha değerliydi. Namık Sevik’in altın spor kadrosundan son pırlanta Kahraman Bapçum ağabeyimiz geçenlerde yazdığı bir yazı ile holding gazeteciliğine veda ederek kendi dünyevi köşesine çekildi. 
     Ne zamanı geri kuran bir saat var, ne yılları geriye doğru şişiren bir garip takvim. Onun için geçmişin tekrar hal olması mümkün değil. Eski gazeteciliği eski Nuruosmaniye’yi ve Namık Sevik’in spor gazeteciliğini özleyenler artık sadece arşivlere bakabilirler, sadece. 
     Ne o gazetecilik heyecanı var, ne o meslek ilkeleri ve geleneği var, ne de o ağabey kardeşlik ilişkisi var. O eskilerde başka iş yapmayan gazete patronu artık bin kollu ahtopot. Her taşın altından bir tüccar şeklinde çıkıyor. Artık işverenle birlikte tüm gazetecilikten geçinme ve başka iş yapmama perhizi tarihe karışmıştır. Devletçiliği yavaş yavaş bırakan Türkiye bir devlet itibarı olan gazeteciliği şimdilerde ayrıcalıklı bir meslek olmaktan çıkarıp alalede bir vatandaş işi yapmıştır. 
     Sarı basın kartı imtiyazının ruhunu önce gazeteleri holdingleştiren sermaye bozdu. Şimdi o imtiyazları devletten çıkıp özel sektör olan kurumlar bir bir kaldırıyor gazeteciliğin üzerinden... Eski Bab - ı Ali’yi özleyenler, Namık Sevik gazeteciliğine iç geçirenler eski dönemin geri gelmesini bekleyenler, hiçbir şeyi beklemesinler. 
     Sadece ölümlerini beklesinler... 
     
Ödülden ölüme      Çupi, TGC’nin töreninden bir kaç saat sonra son nefesini verdi 
     KÖTÜ haber çabuk duyuldu. Dün sabaha karşı İslam Çupi, tam 17 gündür yoğun bakımında hayat mücadelesi verdiği Çapa’da son nefesini verdi. Bir kaç saat önce... Türkiye Gazeteciler Cemiyeti’nden "Namık Sevik’i yeniden anarken" başlıklı yazısıyla ödüllendirilen Çupi’nin töreni vardı. Ve eşi Ayşe Çupi ödülü aldığında alkış tufanı patlamıştı. 
     ACABA hissetti mi Acaba 17 gün "her an ölebilir" diye beklenirken, mücadele etmesinin nedeni bu mu Ödül töreni yapıldı, "Namık Sevik’i yeniden anarken" başlıklı yazısının ödülü alındı, bir kaç saat sonra da hayata "elveda" dedi. Belki de özlemle andığı Milliyet Spor Servisi’nin unutulmaz müdürü Namık Sevik’le olan hasreti bitti kim bilir. 
     


 SPOR 

























</TEXT>
</DOC>
