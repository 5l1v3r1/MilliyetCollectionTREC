<DOC>
<DOCNO> 41802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo05.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Futbol sadece para ile oynanmıyor" 
</HEADLINE>
<TEXT>

     Avrupa Şampiyonlar Ligi'nde İtalya'nın SS Lazio takımını yenen Galatasaray lige 3 puanla başlamanın sevincini yaşarken, kulüp başkanı Mehmet Cansun, futbolun sadece parayla oynanmadığını belirterek, ''Futbol yürekle de oynanıyor. Futbolcularımız bunu gösterdi'' dedi. 
     Cansun, maç sonrası yaptığı açıklamada, iyi niyetli bir çalışma sonucu istediklerini elde ettiklerini kaydederek, ''Herkes en üst düzeyde oynadı. İlk kez bir takım, Lazio karşısında bu kadar etkili oldu. Umarım Avrupa'da yine Türkiye'nin gururu oluruz, Fenerbahçe ile birlikte ülkeyi en iyi şekilde temsil ederiz. Ancak bence Galatasaray'ın bir ay süreye ihtiyacı var. Takım yeni. Bu bir aylık süreyi en az hasarla atlatırsak, istediğimizi alırız'' diye konuştu. 
     Başkan Cansun, Ali Sami Yen Stadı'nda galibiyet serisini sürdürdüklerini, bunun da kendilerini memnun ettiğini kaydetti. 
     Ümit Davala'nın AC Milan Kulübü'ne transferine de değinen Cansun, şunları söyledi 
     ''Ümit, Galatasaray forması altında büyük başarılara imza attı. Umarım Milan'da da başarılı olur. Ayrıca Ümit, bir futbolcunun kulübünden nasıl ayrılması gerektiğini en iyi şekilde gösterdi. Hepimizin alkışını ve sevgisini aldı. Türk ve Galatasaray adetlerine göre takımdan ayrıldı.'' 
     Şampiyonlar Ligi'nde SS Lazio'yu yenen Galatasaray'da, futbolcular da mutlu olduklarını söylediler. 
     Sarı-kırmızılı takımın kaptanı Bülent Korkmaz, galibiyetin kendilerini sevindirdiğini, Lazio'yu yenerek lige iyi bir başlangıç yaptıklarını kaydetti. 
     Bülent, Milan'a transfer olan Ümit'in kendilerine çok şey verdiğini belirterek, ''Ümit'in yanı sıra Galatasaray'da forma giyip Avrupa'nın başka kulüplerine giden arkadaşlarımıza da teşekkür ediyoruz. Bize çok şey verdiler. Şimdi de yeni takımlarında büyük başarılara imza atıyorlar'' diye konuştu. 
     Orta saha oyuncusu Ergün ise galip gelmelerinin kendileri açısından çok önemli olduğunu, bu sayede moral kazandıklarını ifade etti. 
     Ergün, Ümit Davala'yı da galibiyetle uğurladıklarını kaydetti. 
     
     Davala "Kalbim Galatasaray'da" 
     Galatasaray forması altında son maçına çıkan Ümit Davala, sarı-kırmızılı takımın Şampiyonlar Ligi'ne 3 puanla başladığını ve bundan sonra da başarılı olmasını istediğini söyledi. 
     Ümit, kalbinin her zaman Galatasaray ile birlikte olacağını da vurgulayarak, ''Maçta, farklı duygular yaşadım. Seyircinin bana gösterdiği jest de beni mutlu etti. Bundan sonra Galatasaray'a başarılar diliyorum'' dedi. 







</TEXT>
</DOC>
