<DOC>
<DOCNO> 48526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/yasam/yas05.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı’ girdi cansız çıktı 
</HEADLINE>
<TEXT>

'Canlı bomba' olduğu iddiasıyla gözaltına alınan Yunus Güzel nezarette ölü bulundu. Polise göre Güzel, nezarethanedeki çarşafla kendini astı... 
     SERHAT ÜNAL İstanbul 

     İstanbul'da gerçekleştirilen DHKP - C operasyonunda, 12 militanla birlikte yakalanan 'canlı bomba' Yunus Güzel, emniyet nezarethanesinde ölü bulundu. Polis yetkilileri, Güzel'in intihar ettiğini açıkladı. 
     Terörle Mücadele ve İstahbarat Şube Müdürlüğü ekiplerinin 16 - 22 Ekim'de gerçekleştirdiği operasyonlarda 13 kişi gözaltına alındı. Sorgulamalar sonucu, canlı bomba olduğu öne sürülen ve Muhammed Temel adına düzenlenmiş sahte kimlik taşıyan Güzel'in 33 , ilk etapta gözde bir eğlence yeriyle bir kamu görevlisini kendisine hedef seçtiği, bu hedeflere ilişkin istihbarat çalışması yaptığı belirtildi. 
     
     Sabaha karşı bulundu 
     Polisin verdiği bilgiye göre 1989'da örgüte katılan, Bekaa Vadisi ve Yunanistan'da bomba eğitimi aldıktan sonra, Haziran 2001'de İstanbul'a gelen ve Hatay'da jandarmayla çatışmaya giren Güzel, önceki gece, Terörle Mücadele Şube Müdürlüğü'nde iki kişilik nezarethaneye tek başına konuldu. 
     Dün saat 02.00 sıralarında tuvalete giden Güzel, saat 07.00'de odaya giren görevlilerce ölü bulundu. İntihar ettiği açıklanan Güzel'in tahta zemine çivili tahta yatağını sökerek duvara yasladığı, çarşafını da yatağa bağladığı kaydedildi. 
     Ardından çarşafı boynuna dolayan Güzel'in, 1.83 metrelik boyu nedeniyle, "dizleri üstüne" kendini bırakarak intihar ettiği bildirildi. 
     
     Kimse ses duymadı 
     Polis yetkilileri "Nezarethanede çarşaf oluyor mu " sorusuna "İnsan hakları kuralları gereği oluyor" yanıtını verdi. 
     Olayla ilgili Fatih Cumhuriyet Başsavcılığı'nca soruşturma başlatılırken, Güzel'in yanındaki bölümlerde kalan diğer kişilerin, intihar sırasında ses duymadıkları bildirildi. Nezarethaneye, "İnsan haklarına aykırı olduğu gerekçesiyle" kamera sistemi yerleştirilmediği de öğrenildi. 
     Güzel'le birlikte gözaltına alınan 12 kişi de dün İstanbul DGM'ye sevk edildi. 
     
     Yanıt bekleyen sorular 

</TEXT>
</DOC>
