<DOC>
<DOCNO> 12979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/spor/spo06.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBUL SINAVI GEÇTİ 
</HEADLINE>
<TEXT>

IOC Değerlendirme Komisyonu, 2008 adaylığı için beş gün boyunca 18 temada en ince ayrıntısına kadar incelediği olimpiyat projesine, ulaşım ve çevre dışında tam not verdi 
     MURAT AĞCA 

     Dünya’ya kanıtladık 
     İSTANBUL, 2008 olimpiyat adaylığı sınavından "yüzakıyla" çıktı, organizasyonu gerçekleştirebileceğini Dünya’ya kanıtladı. İstanbul’u beş gündür 18 temada "didik didik" inceleyen IOC Değerlendirme Komisyonu iki başlık dışında tam not verdi. Komisyon, dünkü basın toplantısında medyanın ve halkın desteğinden büyük bir memnunluk duyduğunu belirtirken, özellikle ulaşım ve çevre konularında endişelerini dile getirdi. 
     
     Olumlu izlenimler 
     BAKAN Fikret Ünlü, TMOK Başkanı Sinan Erdem, HDK Başkanı Yalçın Aksoy ve TMOK Genel Sekreteri Togay Bayatlı’nın da katıldığı basın toplantısında konuşan Hollandalı başkan Hein Verbruggen, olumlu düşüncelerle ayrıldıklarını ifade etti. Verbruggen İstanbul’un beş finalist şehir arasında yer alarak, zaten önemli bir aşama kaydettiğini belirtti, "Bu da kentin, verildiği taktirde, olimpiyat yapabileceğini gösteriyor" dedi. 
     
     Kamuoyu desteği 
     OLİMPİYAT yasasıyla sağlanan hükümet ve mali desteğin yanı sıra, kendilerinin tespit ettiği yüzde 86’lık kamuoyu desteğinden son derece memnun olduklarını belirten komisyon üyeleri, Olimpiyat Stadı ve Ataköy Çok Amaçlı Spor Salonu’ndan etkilendiklerini vurguladılar. Başkan Verbruggen, trafik sorununun diğer tüm olimpiyat kentlerinde problem teşkil ettiğini, ancak İstanbul’da bu eksiklerin giderileceğinin teminatını aldıklarını söyledi. 
     
     Garanti alındı 
     YOĞUN bir ilginin yaşandığı toplantıda komisyon, medya mensupları tarafından depremden dine kadar soru yağmuruna tutuldu. Deprem riskini tartıştıklarını ve tesisler hakkında gerekli garantiyi aldıklarını belirten üyeler ulaşım, alt yapı, güvenlik kollarında da sordukları sorularda tatmin edici yanıtlar aldıklarını söylediler. Başkan Verbruggen, "IOC din, dil, ırk ayrımı gözetmez. En iyi olan kazanır" ifadesini de kullandı. 
     
Futbol ve vals      Şükrü Saraçoğlu Stadı’na giden komisyon üyelerinden bazıları futbol oynadılar. Ukraynalı Dünya rekortmeni atlet Sergei Bubka kalecilikte de ne kadar yetenekli olduğunu gösterdi. G.Koreli Yoon, Taffarel lakaplı Brezilyalı Nuzman ve Hollandalı bayan üye Vriesman’ın şutlarında başarılı kurtarışlar yapan Bubka, gol yemedi. Marmara Yelken Kulübü’nde de Brezilyalı Nuzman ve G.Koreli Yoon, bayan Vriesman ile vals yaptılar. 
     
NOTLAR      Erdem inançlı 
     TMOK Başkanı Sinan Erdem, raporun olumlu çıkacağına inandığını belirtti. Erdem, "Pekin’in hava kirliliği ve çevre sorunları var. Osaka’nın yolu yok. Toronto’da ise komisyon üyeleri asansörde kalarak kötü bir tecrübe yaşamışödedi. 
     
     Karar 13 Temmuz’da 
     2008 Olimpiyat Oyunları’na ev sahipliği yapacak kent 13 Temmuz’da belirlenecek. Moskova’da toplanacak IOC Genel Kurulu’nda bulunan 115 üye vereceği oylarla Pekin, Osaka, Toronto, Paris ve İstanbul’dan birini olimpiyat kenti yapacak. 
     
     Bubka neşesi 
     BUBKA dün yine ekibin neşe kaynağı oldu. Dolmabahçe Sarayı’nda 6.14’lük Dünya rekoru hatırlatılan ve 7 metrelik harem duvarını geçip geçemeyeceği sorulan Bubka, "Oldukça zor, ama sonrası için binlerce kez denerdim" dedi. 
     
     Olimpiyat polisi 
     EMNİYET teşkilatı muhtemel oyunlara hazırlanmak amacıyla 9 bin olimpiyat polisi yetiştirecek. Güvenlik brifinginde açıklanan bu özel güvenlik gücü düşüncesi büyük beğeni topladı. 
     


 SPOR 




























</TEXT>
</DOC>
