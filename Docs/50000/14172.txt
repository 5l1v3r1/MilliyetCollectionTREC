<DOC>
<DOCNO> 14172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/magazin/yazdud.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultan ile Kayahan aynı sahnede 
</HEADLINE>
<TEXT>

Joy 'in', Abdullah Şahin'den 'Vesikalı Komik', Oscar'lı aktörden 'Yaşam Kanıtı', KrikO, Klassis'den Anti-Stress, şöhretler geçidi 
     Ne telaşlı bir hafta geçirdim sizlere anlatamam. Bu arada dünkü köşemde bir sürprizden sözetmiştim. Sonunda ben de bir yuva kurup çoluk çocuk sahibi olmaya karar verdim. Bu konuda özellikle Posta Gazetesi Genel Yayın Yönetmeni, sevgili Rıfat Ababay ile annemin baskılarına dayanamadım. Zaten damat adayını da Rıfat buldu. Gelinliğimi İzmirli ünlü modacı, hemşerim Ertan Kayıtkent dikti. Nikah şahitlerimden biri 20 yıllık dostum Ababay, diğeri ise Simge Yayın Grubu Başkanı Mehmet Y. Yılmaz olacak. Düğün tarihini, yerini ve damat adayının kimliğini çarşamba günü Posta Gazetesi ile www.milliyet.com.tr'deki köşemde bulacaksınız. Büyük olasılıkla düğünü AKM Kültür Merkezi'nde yapacağız, hepiniz konuğumsunuz. Yaşam çok pahalı olduğu için, çiçek yerine yakın dostlarımdan çeyrek altın kabul ediyorum. Tek sorunum 44 yaşından sonra nasıl çocuk doğuracağım... 
     Gelelim sadede. Bir yandan evlilik hazırlıklarını sürdürürken, diğer yandan yine sosyal yaşamın içindeydim. Grup Gündoğarken'in 'Herşey Şahane' oyununun galası şöhretler geçidiydi. Posta'nın en çok okunan yazarlarından Yazgülü Aldoğan, Leman Sam, Atilla Atasoy, Ebru Akel -Kenan Doğulu çifti, Ebru Cündübeyoğlu, Ali -Aysun Kocatepe, Ömür Gencer, sevgili Suzan Avcı ve kızı Binnaz, Ayşegül Aldinç konuklar arasındaydı. Geçtiğimiz haftanın en güzel yemeğini Ortaköy'deki Joy'da yedim. Sevgili Nevda Yılmaz ile dertleştik. Daha sonra masaya buranın sahibesi Arzu Dalokay geldi. Bana göre Arzu yabancı artistleri kıskandıracak güzellikte ve kendine çok iyi bakıyor. Yıllardır aynı kiloda, formu yerinde. O gece epey kaynattık. Bu arada Arzu, kocası Hakan Dolakay adına yaz projelerinden söz etti. Çeşme'deki Barcelona'yı bu sene Joy yapıyorlar, burayla 5 yıllık mukaveleleri daha varmış. Çok da masraf etmişler. Ayrıca Joy'un yazlığı da nisan sonunda aynı yerde hizmete giriyor. Mekan bayağı hareketliydi. İskender Pisak, Tülin Öngen, Beti Menendiyan, Ali Sayar'ı gördüm. Joy'da hanım gruplar ağırlıktaydı. Mönü fazla çeşitli değil, rahatlıkla tercih yapabiliyorsunuz. Yemekler nefis, belli ki Arzu'nun parmağı var. Ben baharatla marine edilmiş tavuk göğsü ızgara yedim, Nevda ise siyah zeytin, sebze bahçesi, havuç, kabak, mantardan yapılmış taglietelle pastrami istedi. Fiyatlar aynı ayardaki restoranlara oranla makul. Manzara müthiş. 
     
     Sadri Alışık Ödülleri ve 'Vesikalı Komik' 
     Abdullah Şahin'i yıllar önce İzmir Fuarı'nda tiyatro oyuncusu olarak tanıdım. Ardından 'Nokta ile Virgül' olarak sahneleri süslediler. İzmirli çok eski bir arkadaşım Pervin ile evlenip mutlu bir yuva kuran Enver Demirkan 'Virgül', Abdullah Şahin ise 'Nokta'ydı. Abdullah Şahin ikinci kitabı 'Vesikalı Komik'i göndermiş. Okuyun, eğlenecek ve gazino dünyasının gizli kalmış gerçeklerini öğrenip "Hadi yahu bu kadar da olur mu " diyeceksiniz. Sinemanın bir başka komedyeni, unutulmayan dev isim Sadri Alışık'ın anısına düzenlenen oyuncu ödülleri sahiplerini buldu. 3 Nisan Salı günü Akatlar Kültür Merkezi'nde yapılacak törende, sinema dalında 'En İyi Erkek Oyuncu' Yılmaz Erdoğan, 'En İyi Kadın Oyuncu' Nilüfer Açıkalın' ve Elvin Beşikçioğlu, 'En İyi Yardımcı Erkek Oyuncu' Aytaç Arman, kadın oyuncu Demet Akbağ, emek ödülü Atıf Yılmaz, 'Umut Veren Erkek Oyuncu' ise Ozan Güven ödül alacaklar. Tiyatro dalında ise Haluk Bilginer ve Zuhal Olcay ile Sevgi Sanlı ödülleri paylaşacaklar. Gecenin sürprizini ben açıklayayım. Ödüller Türk Sineması'nın Sultanı Türkan Şoray tarafından verilecek. Popun starı Kayahan ise mini bir konser verecek. Bir ihtimal, 'Gönül Sayfam' adlı şarkıyı Türkan Şoray ile birlikte okuyacaklar. Böyle güzel bir geceye hiç kapris yapmadan destek veren iki oyuncu bir kez daha starlıklarını hakettiklerini göstermiş oldular. Geceyi Halit Kıvanç sunacak, Müjdat Gezen, Melike Demirağ ve Rıza Silahlıpoda da katılacak diğer konuklar. 
     
     Anti -Stress, 'Yaşam Kanıtı', KrikO huzurlarınızda 
     Klassis Resort yoğun geçen bir haftanın ardından iş stresinden ve ortamından uzaklaşıp bedensel, zihinsel olarak kendinizi yenilemeniz için 'Haftasonu Antistress Dinlenme' programını hazırladı. İki günlük paket mayıs sonuna kadar geçerli. Birinci gün sırt, boyun ve bel için özel anti -stress vücut masajı, özel jakuzi ve su jimnastiği, 2. gün sauna, buhar banyosu var. Tüm bunlar için 164 dolar, yani 164 milyon lira ödeyeceksiniz. Telefon numarası 0212 727 40 50. Bir fırsatını bulup Oscar ödüllü Russell Crowe ile Meg Ryan'ın oynadığı 'Yaşam Kanıtı'na gittim. Tabii Seba Sinemaları'nda filmi izledim. Çünkü bilet 3 milyon. Gerçek yaşamda aşk yaşayan Meg Ryan ve Russell Crowe başarılı bir oyun sergilemişler. Kaçırma ve fidye konusunu işleyen film bir Latin Amerikan ülkesinde geçiyor. 'Trafik' kadar performansı yüksek değil, ama izlemeye değer. Sevgili Uğur Kirik'i herkes Hande Ataizi'nin sevgilisi olarak tanıdı. Ama Uğur başarılı bir iç mimar ve DJ. Bir süredir yazlık ve kışlık Laila'da çalıyordu, sonunda onun da bir yeri oldu. Sıraselviler'de She'nin altında sevgili arkadaşım Can Koç ile birlikte 'KrikO'yu hizmete soktular. İlk gece tıklım tıklımdı. Serdar Ortaç, Ali Sunal, Ebru Şimşek, Sema Şimşek ve nişanlısı Burak Hakkı, Gökhan Tepe, Erdem Kınay, Birol ve Arto'yu gördüm. Bu arada, Bükreş yazımda Sudi Özkan'ın yerine, çok yakın dostum olan Menderes Türel'in amcası, saygı duyduğum bir insan Sudi TÜREL'in adı geçmiş. Türel ailesine sevgiyle. Efendim, bugünlük de bu kadar, kalın sağlıcakla. En kötü gününüz benimkinden iyi olsun. 
     
     


 MAGAZİN 














</TEXT>
</DOC>
