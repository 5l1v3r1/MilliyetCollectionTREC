<DOC>
<DOCNO> 25047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/guncel/gun01.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Kızılay’cının hazinesi var 
</HEADLINE>
<TEXT>

Yolsuzluk operasyonunda gözaltına alınan Kızılay eski yöneticisinin şimdi de mücevher kasası ortaya çıkarıldı 
     TOLGA ŞARDAN Ankara 

     Ankara polisinin başlattığı yolsuzluk operasyonunda gözaltına alınan Kızılay eski yöneticisi Hasan Tahsin Kaplan'ın bağlantıları çözülmeye başladı. Kaplan'ın, haksız yoldan edindiği kazançları yakınlarına ait banka hesapları üzerinden yürüttüğü belirlendi. Kaplan sorgusunda paranın kendisine ait olmadığını öne sürdü. 
     Kızılay'daki yolsuzluk davasından beraat edip aklanmasının ardından takibe alınarak yakalanan Kızılay eski Yönetim Kurulu üyesi Kaplan'ın sorgusu sürüyor. Beraberinde tamamı hemşerisi ve yakınlarından oluşan 10 kişiyle sorgulanan Kaplan, suskunluğunu sürdürürken, gayrimenkullerini belirleyen polis, bir de mücevher kasası ortaya çıkardı. 
     
     Köstebek Kızılay'dan 
     Kızılay davasının 29 Mayıs günü sonuçlanmasından sonra polise gelen ve kendisinin Kızılay yönetiminde görev alan bir kişinin yakını olduğunu belirten bir ihbarcı, Kaplan'ın daha önce soruşturmadan kaçırdığı paraları 31 Mayıs sabahında iki bankadan çekeceği bilgisini verdi. Bunun üzerine Ankara Cumhuriyet Savcısı Melih Tarı'dan soruşturma izni alan polis, her iki bankada pusu kurdu. 
     Akbank Aşağı Ayrancı Şubesi'nde önlem alan polis, sabah erken saatte bankaya gelen Hasan Tahsin Kaplan'ın çantaları almaya çalıştığı kasaları açtırmak istedi. Kaplan'ın izin vermemesi üzerine mahkeme kararı getiren polis, kasayı açtığında içinde 480 bin doların bulunduğu çantalara el koydu. Emniyet'e getirilen Kaplan, yeğeni Serdil Savaşlı'nın Akbank Tandoğan Şubesi'nden 380 bin dolar aldığını itiraf etti. Savaşlı'nın evini basan polis, para çantalarını buldu. 
     
     Üçüncü kasa 
     Sorgu sırasında polis, Kaplan'ın Ziraat Bankası'ndaki çelik kasasında yaptığı araştırmada aralarında pırlanta safir gerdanlık ve altın bileziklerin yer aldığı değeri milyarla ölçülen 60 parça mücevher buldu. 
     Kaplan'ın gözaltına alınmasının ardından soruşturmada yeni bilgilere ulaşan polis, zanlının tüm malvarlığını incelemeye aldı. Kaplan'ın Çayyolu'nda arsa, Çeşme ve Kuşadası'nda üç yazlık, Sokullu'da tripleks apartman dairesi, Cebeci'de 2 ev, Esat'ta 2 ev, Aydın'da 2 arsa, Ayrancı'da bir evinin bulunduğu anlaşıldı. 
     Kaplan'ın haksız yoldan elde ettiği geliri yakalanmamak için yakınlarına ait banka hesapları üzerinden yürüttüğü anlaşıldı. Yöntemi ortaya çıkaran polis şaşkına dönerken, Kaplan'ın para hareketlerini sağlamak için daha önce Kızılay'da memur ve bekçi olarak çalışan hemşerileri için özel banka hesabı açtırdığı belirlendi. 
     Kızılay'da 1998 yılında başlayan soruşturmanın hemen ardından üzerindeki malvarlığının büyük bölümünü yakınları üzerine yapan Kaplan'ın, tapuları vermediği, ayrıca tapu sahipleri adına hazır satış vekaletnameleri aldığı ortaya çıktı. 
     Polis, haksız kazancın kaynağını, ihalelerden elde edilen komisyon olarak belirlerken, 3 - 4 milyon dolarlık mal varlığı bulunan Kaplan, iddiaları kabul etmedi. Paranın kendisine ait olmadığını savunan Kaplan, hemşerileri ile Şanlıurfa'da Zirai Donatım Kurumu'na ait bir birimin özelleştirilmesi için toplanan para olduğunu öne sürdü. 
     



 GÜNCEL 

























</TEXT>
</DOC>
