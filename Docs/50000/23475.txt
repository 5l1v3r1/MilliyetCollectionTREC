<DOC>
<DOCNO> 23475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/spor/aspo.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Fenerbahçe 
</HEADLINE>
<TEXT>

Ligin müthiş finali Sarı-Lacivertli zaferle tamamlandı. Samsun’da ilk golü kalesinde gören Fenerbahçe, ikinci yarıda şahlandı 
5 yıllık hasrete noktayı koyan Sarı-Lacivertli takım, Türkiye’yi ayağa kaldırdı. Karadeniz’de yakılan şampiyonluk ateşi, alev alev bütün ülkeyi sardı ve yaktı 
     "İlk kez yanıldım" 
     FENERBAHÇE Teknik Direktörü Mustafa Denizli çok mutlu olduğunu belirtip, "Hayatımda ilk kez yanıldım. Bu iş nisanda biter demiştim, ama Mayıs’ta bitti" dedi. Denizli, "12’de bir yanılma payım oldu. Şimdilik konuşmayı düşünmüyorum. Artık beni bir yıl eleştirenler çıkıp basın toplantısı yapsın. Önümüzdeki sezonu düşünüyorum. Daha zor mücadeleler bizi bekliyor" diye konuştu. Mustafa Denizli bu konuşmayı yaptıktan sonra futbolcular tarafından omuzlara alındı. 
     
Başkan’a hediye      FENERBAHÇE’NİN İsrailli yıldızı Revivo, gergin anların yaşandığı ilk yarıda beraberlik golünü frikikten attıktan sonra önce taklasını attı, sonra Şeref Tribünü’nün önüne gitti. Sarı- Lacivertli futbolcu, Başkan Aziz Yıldırım’a elini kaldırarak, "Bu golü senin için attım" dedi. 
     
Kadıköy çıldırdı      FENERBAHÇE’NİN şampiyonluğunu ilan etmesinden sonra Türkiye’nin birçok kentinde adeta hayat dururken, Kadıköy bayram yerine döndü. 90 dakikanın bitiş düdüğüyle birlikte sokağa fırlayan Sarı - Lacivertli taraftarlar özellikle Bağdat Caddesi’ni kilitlediler, bayraklarla çılgınca gösteriler yaptılar. Havai fişekleri de ardı ardına ateşleyen Fenerbahçeliler, gecenin geç saatlerine kadar evlerine dönmediler. 
     
Saracoğlu’nda karnaval günü      FENERBAHÇE, bugün şampiyonluğu taraftarı ile birlikte kutlayacak. Şükrü Saracoğlu Stadı’ndaki kutlama töreni saat 19.00’da başlayacak. 
     
"Denizli ile beş yıl daha"Başkan Aziz Yıldırım, görevde kaldığı takdirde, hocaları ile uzun yıllar çalışmak istediklerini söyledi, "Önümüzdeki sene daha kolay olacak" dedi 
     FENERBAHÇE Başkanı Aziz Yıldırım, görevde kaldığı takdirde beş yıl daha Mustafa Denizli ile çalışmak istediğini söyledi. Yıldırım, yeni kurdukları kadroyla ve tarihinde ilk kez bir Türk teknik adamla, daha deneyimli Galatasaray’a karşı güç de olsa mücadeleyi kazandıklarını da ifade etti. Başkan, "Önümüzdeki yıl mücadelemiz daha kolay geçecek. Fenerbahçelileri mutlu ettiğimize inanıyorum" dedi. 
     SARI - Lacivertli yöneticiler, Samsun’da şov yaptılar. Aziz Yıldırım ve yöneticiler, sahaya inerek seyirciyi selamlarlarken, futbolcu ve taraftarlarla şarkılar söylediler. Tribünlerden yükselen "Bu taraftar sizinle gurur duyuyor" tezahüratına "Bu yönetim sizinle gurur duyuyor" yanıtını verdiler. Yönetim, soyunma odasına da inerek coşkulu kutlamaya katıldı. Bu arada futbolcular "Efsane geri döndü" tişörtleriyle tur attılar. 
     
Dev poster      Fenerbahçe’yi taşıyan uçak Atatürk Havalimanı’na indiğinde yer yerinden oynadı... Binlerce taraftar, kafileyi bağrına bastı, şampiyonlar omuzlardan inmedi. Denizli’nin havalimanına asılan dev posteri büyük ilgi çekti. 
     



 SPOR 





























</TEXT>
</DOC>
