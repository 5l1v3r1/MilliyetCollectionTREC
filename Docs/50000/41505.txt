<DOC>
<DOCNO> 41505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/spor/bbas.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gücümüz yetmedi’ 
</HEADLINE>
<TEXT>

A Milli Takım Coachu, Yugoslavya karşısında başarıyla mücadele verdiklerini belirtti, "Tecrübe eksikliği galibiyeti önledi" dedi 
     BASKETBOL Milli Takım Coachu Aydın Örs, "Son periyotta tecrübesizliğimizin kurbanı olduk" dedi. Örs, Dünya şampiyonaları ve olimpiyatlarda sürekli boy gösteren İspanya ile başa baş mücadele verdiklerini ifade ederek, "Son çeyrekte tecrübesizlikten kaynaklanan top kayıpları ve savunma hataları yaptık. Buna karşın tüm oyuncularımız müthiş bir gayret göstererek, kazanmak için gereken her şeyi ortaya koydular" diye konuştu. 
     YUGOSLAVYA’NIN çok kaliteli ve tecrübeli oyunculardan kurulu bir ekip olduğunu vurgulayan Aydın Örs, "Kritik anlarda oyunu lehlerine çevirdiler. Gücümüz yetmedi. Tebrik ediyorum" ifadelerini kullandı. Tecrübeli hoca, hakemle ilgili de, "Bu konuda yorum yapmak istemiyorum. Ancak kafamı kurcalayan tek şey iki gün üst üste İspanyol hakemin bizim maçımıza verilmiş olması. Bu gerçekten düşündürücü" açıklamasını yaptı. 
     
SKANDAL HAKEMFinal maçında görev alan İspanyol hakem Eduardo Sancha, kötü yönetimiyle büyük tepki topladı, verdiği kararlarla karşılaşmayı izleyen 65 milyonu adeta çileden çıkardı 
     Almanya maçında da yakmıştı 
     YUGOSLAVYA ile oynadığımız final maçını yöneten İspanyol hakem Eduardo Sancha, maçı izleyen 65 milyonu çileden çıkardı. İspanya’yı grup maçlarında yenmemizin ardından Almanya ile yarı finalde oynadığımız karşılaşmada görevlendirilen ve büyük tepki alan Sancha’nın final maçına atanması, maç öncesi endişeleri arttırmıştı. 
     
     150 milyar prim 
     EDUARDO Sancha, final maçındaki berbat yönetimiyle endişeleri ve korkuları boşa çıkarmadı. İspanyol hakem gerek faul pozisyonlarında, gerekse takdir haklarında sürekli Milli Takım’ın aleyhine çalıştı. Bu arada TOBB ile MNG Holding ile devletten ve bazı şirketlerden gelen ödüllerle basketçilerimiz 150 milyarlık primin sahibi oldular. 
     
Gazetecilere saldırı      MİLLİ Takımımız’ın dün Yugoslavya ile oynadığı final maçı öncesi, salon çevresinde gezinen basın mensupları, bilet bulamayan taraftarların saldırısına uğradı. Medya mensuplarının boyunlarındaki akreditasyon kartlarının bazılarının koparıldığı ve bu yüzden salona giremedikleri gözlendi. 
     
Ünlüler geçidi      KARŞILAŞMAYI izleyen ünlüler arasında Hülya Avşar - Kaya Çilingiroğlu çifti de vardı. İbrahim Kutluay, karşılaşmadan önce çiftin kızı Zehra’yı yanaklarından öperek uğur öpücüğü aldı. Bu arada maç sırasında sahada bir yarasa yavrusunun basketbolcuların arasında dolaşması dikkati çekti. 
     
Büyük özveri      SAKATLIKLARI nedeniyle bir süredir forma giyemeyen milli takımımızın iki ası kaptan Orhun Ene ve Mehmet Okur, sakatlıklarına rağmen sahaya çıktılar. Her iki oyuncu da Örs’ün tereddütlerine rağmen, "Bacağımız da kopsa oynayacağız" diyerek arkadaşlarını yalnız bırakmadılar. 
     
İspanya üçüncü      2001 Avrupa Şampiyonası’nda Almanya’yı 99-90 yenen İspanya, üçüncü olarak bronz madalya kazandı. Fransa’yı 78-73 mağlup eden Rusya, Avrupa beşincisi olurken, Dünya Kupası’na direkt gitme hakkını elde etti. Letonya’yı 93-91’le geçen Hırvatistan ise yedinciliği elde etti. 
     
Kuralar çekildi      İSVEÇ’TE yapılacak 2003 Avrupa Şampiyonası’nın eleme grubu kuraları dün Crown Plaza Oteli’nde çekildi. Altışar takımlı beş grupta ilk iki sırayı alacak takımlar ile en iyi dört üçüncü, finallerde mücadele edecek. Gruplar şöyle 
     A Grubu 
     Türkiye, Hollanda, İsviçre, Bulgaristan, Ukrayna, Litvanya 
     B Grubu 
     Belçika, Danimarka, İspanya, Romanya, İsrail, Yunanistan 
     C Grubu 
     Makedonya, Kıbrıs Rum Kesimi, Almanya, İrlanda Cum., Bosna, Hırvatistan 
     D Grubu 
     Polonya, B.Rusya, Fransa, Macaristan, Estonya, Letonya 
     E Grubu 
     İngiltere, Portekiz, Rusya, Çek Cum., Slovenya, İtalya. 
     
     
Yugoslavya Başbakanı maçta      FİNALİ izlemeye gelen Yugoslavya Başbakanı Zoran Cincic, 50 korumasını da salona sokmak isteyince kapıda arbede yaşandı. Organizasyon yetkilileri devreye girerken, kısıtlı sayıda korumanın girmesi sağlandıktan sonra karışıklık yatıştırıldı. Başbakan Zoran Cincic maçı Cumhurbaşkanımız Ahmet Necdet Sezer ile birlikte izledi. 
     
Potada ayrılık      KISA bir süre önce birleşme kararı alan FIBA ve ULEB, yeniden yollarını ayırdı. FIBA tarafından dün yapılan yazılı açıklamada, ULEB ile ortaklığın iptal edildiği ancak bunun bu sezon uygulanacak olan Eurolig maçlarını etkileyemeyeceği, sadece FIBA hakemlerinin bu ligde düdük çalmayacağı belirtildi. 
     
Sahte bilet      MİLLİ Takımımız’ın dün oynadığı final maçı için sahte bilet düzenlendiği ortaya çıktı. Güvenlik güçleri, maça sahte biletle girmeye kalkışan şahısları yakalayarak polise teslim ettiler. 
     



 SPOR 


























</TEXT>
</DOC>
