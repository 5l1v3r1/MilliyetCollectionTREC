<DOC>
<DOCNO> 24289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko11.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te ekmeğe zam 
</HEADLINE>
<TEXT>

     Başkent'te ekmeğe zam yapıldı. 200 gram ekmek 125 bin liradan 150 bin liraya yükseltildi. 
     Türkiye Fırıncılar Federasyonu Başkanı Yusuf Ekşi, federasyon merkezinde yaptığı açıklamada, Kasım ayında başlayan ve Şubat ayında ağırlığını hissettiren ekonomik krizin ekmek girdi maliyetlerinde de artışlar meydana getirdiğini belirtti. Ekşi, ekmek yapımında kullanılan su, maya ve unda büyük artışlar meydana geldiğini, Kasım ayında 8 milyon liraya alınan 50 kilogramlık unun fiyatının 14 milyon liraya yükseldiğini ifade etti. 
     Ekonomik krizden bu yana akaryakıt fiyatlarında da yüzde 173'lük bir artış olduğunu söyleyen Ekşi, şunları kaydetti ''Biz, krizin başlangıcından bu yana ekmek fiyatlarını elimizden geldiği kadar artırmamaya çalıştık. Bu yeni artış daha önceden kararlaştırılmış bir artıştı. İlk artışı Mart ayında yapmıştık. Bu da artışın ikinci kısmını oluşturuyor.'' Ekşi'nin verdiği bilgiye göre, yeni fiyat yarından itibaren yürürlüğe girecek. 







</TEXT>
</DOC>
