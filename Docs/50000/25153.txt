<DOC>
<DOCNO> 25153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun25.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamburg İşçi Bulma Kurumu'ndan Almanya'da yaşayan Türklere müjde 
</HEADLINE>
<TEXT>

     Hamburg İş ve İşçi Bulma Kurumu, Almanya'da yasal olarak yaşayan tüm Türk vatandaşlarının, Türkiye'de bulunan çocukları için çocuk parasını tümüyle alabileceklerini açıkladı. 
     Açıklamada, söz konusu Türk vatandaşlarının bugüne kadar Türkiye'de yaşayan çocukları için ya çok az, ya da hiç para alamadıklarına dikkat çekildi ve bu haksızlığın giderildiği belirtildi. 
     Çalışanların 1997 yılının Haziran ayından geçerli olmak üzere hak ettikleri çocuk parasını alabilecekleri belirtilen açıklamada, Türk vatandaşlarının, İş ve İşçi Bulma Kurumu'nun ''Çocuk Parası Kasası''na müracaat ederek, ''KG 52'' adlı formu doldurmaları ve başvurularını yapmaları gerektiği kaydedildi. Açıklamada ayrıca, geçici olarak öğrenim görmek üzere Türkiye'ye giden Türk vatandaşlarının da çocuk parasını tümüyle alma hakkına sahip oldukları ifade edildi. 
     Türkiye-Avrupa Araştırmalar Kurumu ATA-ITES Başkanı Harun Gümrükçü, geçen hafta düzenlediği basın toplantısında, Almanya'da 2 saatlik bir işte çalışmış Türk vatandaşının bile çocuk parasına hak kazanabildiğini bildirmişti. Gümrükçü, 1999 yılında Avrupa Adalet Divanı'nda alınan bir karar uyarınca, Federal Çalışma Dairesi Aile Kasası'nın 16 Mart 2001 tarihinde çıkardığı yönetmelikle, Almanya'da yaşayan tüm Türklere Alman vatandaşı gibi eşit miktarda çocuk parası verileceğini söylemişti. İşçi statüsünde olanların, işsizlik ve hastalık parası alanların, annelik iznine ayrılanların ve kaza sigortasından para alanların çocuk parası da alabileceklerini ifade eden Gümrükçü, Türk vatandaşlarının 1 Haziran 1997 tarihi itibarıyla geriye dönük çocuk parası alabileceklerini bildirmişti. 







</TEXT>
</DOC>
