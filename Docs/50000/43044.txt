<DOC>
<DOCNO> 43044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo01.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Kadıköy efsanesi sona erdi 
</HEADLINE>
<TEXT>

     Fenerbahçe, Avrupa Şampiyonlar Ligi maçında FC Barcelona'ya yenilerek, resmi karşılaşmalarda Kadıköy'deki yenilmezlik serisine de son vermiş oldu. 
     Fenerbahçe Şükrü Saracoğlu Stadı'nda oynadığı son 24 resmi maçta yenilgi yüzü görmeyen sarı-lacivertliler, FC Barcelona ile oynadıkları 25. maçta mağlubiyetle tanışmış oldu. 
     Fenerbahçe, evinde en son 1999-2000 sezonunun 32. haftasında Gençlerbirliği'ne yenilmişti. Bu karşılaşmada rakibine 3-1 mağlup olan sarı-lacivertliler, daha sonraki 24 maçta oldukça iyi bir performans sergileyip Kadıköy'de maç kaybetmezken, bu ünvanlarını Barcelona karşısında kaybetti. 
     
     En farklı yenilgi 
     Fenerbahçe, Avrupa Şampiyonlar Ligi'ndeki en farklı yenilgisini de bu akşam aldı. 
     Daha önce 1996-97 sezonunda bu ligde mücadele eden sarı-lacivertliler, en farklı yenilgilerini Manchester United ve Juventus karşısında 2-0'lık yenilgilerle almıştı. 
     Barcelona karşısında kalesinde 3 gol gören Fenerbahçe, böylece bu ligdeki en farklı yenilgisini de almış oldu. 
     
     Ceza gelecek 
     Karşılaşmanın 70. dakikasında Fenerbahçe Şükrü Saracoğlu Stadı'nda ışıkların sönmesi nedeniyle sarı-lacivertli kulübe UEFA'nın para cezası vermesi bekleniyor. 
     Bu konuda oldukça titiz olan UEFA'nın, sarı-lacivertlilere ağır bir para cezası vereceği öğrenildi. 
     
     Barca'nın Türkiye'deki ilk galibiyeti 
     FC Barcelona, Fenerbahçe karşısında aldığı galibiyetle, Avrupa kupalarında Türkiye'de ilk kez maç kazandı. 
     İspanyol ekibi, daha önce 1990-91 sezonunda Trabzonspor'a 1-0, 1994-95 sezonunda Galatasaray'a 2-1, geçen sezon da Beşiktaş'a 3-0 yenilmiş, 1993-94 sezonunda ise Galatasaray ile 0-0 berabere kalmıştı. 
     Barcelona böylece, 4 maç sonra Türkiye'de galibiyetle tanıştı. 
     
     Denizli'nin ilk Avrupa mağlubiyeti 
     Fenerbahçe Teknik Direktörü Mustafa Denizli de, sarı-lacivertli kulübün başında ilk Avrupa kupası yenilgisini tattı. 
     Tecrübeli teknik adamla sarı-lacivertliler Glasgow Rangers'a iki maçta da yenilmemişti. Böylece Denizli 3. Avrupa kupası maçında yenilgiyle tanıştı. 







</TEXT>
</DOC>
