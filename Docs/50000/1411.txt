<DOC>
<DOCNO> 1411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/ekonomi/eko06.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şirket kurtarma banka krizine yol açtı 
</HEADLINE>
<TEXT>

Devletin borç batağındaki iki elektrik şirketini kurtacağı haberleri kreditör bankalarda endişe yarattı 
     EKONOMİ SERVİSİ 

     ABD'li politikacıların, borç batağında olan iki kamu elektrik ve altyapı şirketi Güney Kaliforniya Edison ve Pacific Gas and Electric için kurtarma operasyonuna girişeceği spekülasyonları banka sektöründe büyük endişe yarattı. 
     Eğer devlet bu girişimde başarısız olur ve bu iki şirket iflas ederse kreditörler Bank of America ve J. P. Morgan gibi bankalar çok zor durumda kalacak. 
     Bankacılık sektörünün krize girmesinin zor günler yaşayan ABD ekonomisini daha da yavaşlatacağı ve muhtelif faiz indirimlerine neden olacağı endişesiyle birlikte Clinton yönetimi de dün acil olarak toplandı. 
     Analistler ise politikacıların, ülkenin en büyük eyaletinde hizmet veren kamu kuruluşlarından vazgeçemeyeceği konusunda birleşti. Ayrıca analistler bu kuruluşlarda yaşanan finansal krizlerin, Silikon Vadisi'ne de evsahipliği yapan Kaliforniya eyaletinde elektrik kesintilerine neden olabileceğini ifade etti. 
     Açıklanan verilere göre aralık ayının sonunda Edison şirketinin enerji maliyetleri 4.9 milyar doları buldu. Buna göre elektrik faturalarına zam yapması yasaklanan iki şirketin devlet veya düzenleyici kurumlar tarafından desteklenmezse üç hafta içinde iflas edeceği bildirildi. 
     Elektrik şirketlerinin sorunu hükümetin enerji sektörüne yeni düzenlemeler getirmesiyle başladı. Yeni düzenleme, pazarda serbest rekabete izin vererek fiyat kırmalara neden olurken elektrik piyasasında talebin kapasiteyi aşması sonucunda fiyatlar artınca elektrik şirketleri krize girdi. 
     


 EKONOMİ 






















</TEXT>
</DOC>
