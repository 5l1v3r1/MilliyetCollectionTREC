<DOC>
<DOCNO> 44433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/ekonomi/eko10.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 bütçesini hazırlamanın zorluğu 
</HEADLINE>
<TEXT>

Vergi Dünyası Vergi Dünyası 
     Toplantı üstüne toplantı düzenleyen ekonomi bürokrasisi ekim ortasında TBMM’ye sunulması gereken 2002 yılı bütçesinin temel hedeflerini bir türlü belirleyemiyor. İçeride yaşadığımız kriz, önceden belirlenen tahminleri zaten altüst etmişti. Amerika’da meydana gelen terörist saldırılardan sonra dünyada yaşanan krizin bizim ekonomimize etkileri de dikkate alınınca 2002 hedeflerini belirlemek adeta olanaksız hale geldi. 
     2001 yılı bütçesinde harcama hedefi 48.3 katrilyonken, ek bütçe ile 79 katrilyona, gelirler hedefi 43.1 katrilyondan 48.5 katrilyona yükseltilmişti. Ek bütçeyle birlikte faize ayrılan ödenek 16,7 katrilyondan 48.3 katrilyona çıkarılmıştı. 
     Bugünkü gibi dünya ekonomisini altüst eden bir savaş ortamı bulunmadığı dönemde bile ödeneklerinin 70’den fazla artırıldığı düşünülünce, bugünkü ortamda hazırlanacak bütçe hedeflerinin kısa sürede anlamsız hale geleceği şimdiden belli. 
     Kur rejiminde dalgalı kurdan vazgeçilmeyeceği kararlaştırıldığına göre, pek çok harcama ödeneğinin hesaplanmasının temel göstergesi belli olmayacak demektir. Bu durumda bütçeye konulan ödeneklerin kaba tahminden ibaret olacağı şimdiden kabul edilmiş olmaktadır. 
     2002 yılı bütçesinin gelir ve vergi hedeflerini belirlemede de büyük zorluklar vardır. 2001 yılının Ocak - Ağustos dönemini kapsayan ilk sekiz ayında, vergi sisteminin en önemli kalemini oluşturan KDV tahsilatında geçen yılın aynı dönemine göre 7.5 azalma görülmektedir. Akaryakıt Tüketim Vergisi’nde önemli düşüşler vardır. 
     Ekonomideki daralmayı ortadan kaldıracak önlemler alınmadıkça, vergi tahsilatının düşmesi kaçınılmazdır. YPK toplantılarından, ekonomiyi canlandıracak reel sektörün sonuçlarını çözecek herhangi bir karar çıkmamıştır. 
     Dalgalı kura devam edileceği için önünü göremeyen piyasaların daha da durgunlaşacağı, tüketimin ve üretimin gerileyeceği ortadadır. Dünyada yaşanan savaş ortamından kaynaklanan kriz canlanmakta olan turizm sektörünü ve ihracatı vurmaya devam edecektir. Gittikçe büyüyen işsizlik ücretleri azaltarak, Gelir Vergisi’ni düşürecektir. 
     Ekonomi bürokrasisine düşen görev kısa sürede geçersiz hale gelecek olan bütçe hedeflerini belirlemeye ayıracakları sürede ekonominin temel politikalarını gözden geçirmek olmalıdır. 
     Uygulanmakta olan IMF destekli politikalar revize edilmedikçe, belirsizlik ve küçülme devam edecektir. Küçülen bir ekonomide vergi tahsilatı son derece zordur. Mevcut politikalar gözden geçirilmeli, dalgalı kur sisteminden denetimli kur sistemine geçilmelidir. 
     Bütçede faiz dışı fazlayı milli gelirin 5.5 oranlarında tutarak ekonomiyi fakirleştirmek yerine, yatırıma, sağlığa, eğitime pay ayırarak canlılık yaratılmalı, KDV oranları düşürülmek suretiyle piyasalara hareket getirilmelidir. 
     



 EKONOMİ 
















</TEXT>
</DOC>
