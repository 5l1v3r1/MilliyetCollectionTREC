<DOC>
<DOCNO> 16714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/yazar/dundar.html </URL>
<DATE> 2001/04/17/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Futbol ve politika 
</HEADLINE>
<TEXT>

     İsmimi Can Bartu'dan almış olsam da futbol beni çekmedi hiç... 
     Her Türk gibi gençliğimde mahalle takımında, çamurlu arsada çok top koşturdum gerçi, ama "takım muhabbeti"ne giremedim. 
     Tıpkı 8 yıl siyaset bilimi tahsil ettiğim halde gündelik "parti politikası"ndan bir türlü haz edemediğim gibi... 
     O yüzden de, değişmez gündem maddesi futbol ve politika olan erkek erkeğe sohbetlerde çoğu zaman yalnızlık çektim. 
     Öte yandan tribünde aidiyet duygusunun, mitingde sokak coşkusunun öyle vaatkar bir rüzgarı vardı ki, bazen imrenmedim desem yalan olur. O rüzgara kapılamasam da merak duygusuyla "topa girmeye" ve futbolu da, gündelik politikayı da elden geldiğince izlemeye çalıştım. 
     Bu, toplumu anlamanın - yeterli olmasa da - gerekli koşuluydu. 
     
     
     
     Pazar günü, pek adetim olmayan bir iş yapıp, sevgili Nihat Özdemir'in davetiyle Ankaragücü - Fenerbahçe maçına gittim. 
     Sarı laciverte kesmiş tribünler binlerce gözü, tek ağzı olan koca bir dev gibi gürleyerek dalgalanıyor, hırsın alaya, övgünün, sövgüye karıştığı bir söz cümbüşü, sahada olup biteni anında taraftarın sivri dilinden yorumluyordu. 
     Seyirci, Milli Takım kalesindeyken yaralandığında üzüldüğü kalecinin sakatlanmasını "Oh... oh..." temposuyla karşılıyor, her düdükte hakemin cinsel tercihlerine ilişkin fikrini değiştiriyor, bir şutunda göklere çıkarttığı oyuncuyu, bir sonrakinde yerin dibine sokuyordu. Ama sahada, tribündeki coşkuya hiç yakışmayacak kadar zayıf bir oyun vardı. 
     
     
     
     Şunu düşündüm 
     Şampiyonluğa oynayan takımın onca pahalı futbolcusunun maçta yaptığı hataları başka biri yapsaydı mesela golü kaçıran bir kameraman olsaydı, maçın "sihirbaz" yönetmeni Musa Çözen golleri ekrana getiremese, spor muhabiri maçın haberini yetiştiremese, polis sahadakileri koruyamasaydı anında işinden olurdu. 
     Ama taraftar, yenilse, üzülse, küfretse de takımını bağışlıyor. 
     Hakemden, gazeteciden, polisten esirgediği toleransı, kaleye attığı şut taca çıkan futbolcuya gösterebiliyor. 
     Siyasette de durum aynı değil mi 
     Maçta şeref tribününün ilk sırasına dizilen iktidar partilerinin bakanlarından bir kısmının yaptıklarını ya da yapamadıklarını sizler, bizler yapsak ya da yapamasak bir gün işimizin başında kalabilir miyiz 
     Ama oluyor işte taraftarın şampiyon takıma gösterdiği hoşgörüyü, partizan da iktidar partisine gösteriyor. 
     Adeta şampiyon veya iktidar olmak hataları gizliyor. 
     
     
     
     Ama bir yandan da son dönemde Galatasaray örneğinde olduğu gibi "başarı", güçlüden yana taraftar kaymalarını gündeme getiriyor. 
     Siyasette de kararsız seçmen kitleleri çoğalıyor eski fanatik partizan yerine seçimden seçime parti değiştiren yeni bir seçmen tipi doğuyor. Aidiyet bağları gevşiyor. 
     Yıllar yılı omuz omuza yürüyen siyaset ve futbol bu dönem de aynı kaderi paylaşıyorlar. 
     Stattan ayrılırken aklımda şu soru vardı 
     Acaba kitleler, bunca ilgi ve desteği, onca hoşgörü ve tahammülü futbol ve siyaset yerine başka bir şeye, mesela diğer bir spor dalına ya da edebiyata, müziğe, sinemaya, sendikalaşmaya gösterse ulaşacağımız düzey, Meclis'te gördüğümüz siyasetin veya pazar günü izlediğimiz futbolun düzeyi mi olurdu 
     
     





Özal ve Derviş 


Derviş sevabı 


Derviş'e davet 


Polisin güveni 


Futbol sadece futbol değildir 


İlk 100 gün 


Futbol ve politika 


Köy enstitüleri 


Dış destek cepte mi 


Hesaplaşma dönemi 


Yolsuzluk reçetesi 


Çin mönüsü 


Kamuda tasarruf dediğin böyle olur 


Ceza vermekten korkuyoruz 


Yabancıların "raporu" kötü ama "niyeti" iyi 


</TEXT>
</DOC>
