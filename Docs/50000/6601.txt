<DOC>
<DOCNO> 6601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur13.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Akrep operasyonunda 2 tutuklama 
</HEADLINE>
<TEXT>

     Türk Dil Kurumu'nda TDK yolsuzluk yapıldığı iddialarıyla ilgili olarak başlatılan ''Akrep Operasyonu'' kapsamında gözaltına alınan 7 kişiden 2'si tutuklandı. 
     Ankara DGM'ye bugün sabah saatlerinde getirilen ve savcılık sorgularının ardından tutuklama istemiyle yedek hakimliğe sevk edilen Türk Dil Kurumu Saymanı Mustafa Kurtçuoğlu ve veznedar Salih Yılmaz hakkında savcılığın sevk maddeleri doğrultusunda tutuklama kararı verildi. Yedek hakimlik ifadelerini alan Ankara 2 No'lu DGM'nin yedek hakimi Ramazan Aksan, zanlılardan Gülizar Metin, Salim Özdemir, Ahmet Çağlar, Baki Aydın ve Bayram Kızılarslan'ın ise serbest bırakılmasını kararlaştırdı. 
     TDK Saymanı Kurtçuoğlu'nun, savcılık ifadesinde, hakkındaki suçlamaları kabul ettiği öğrenildi. Kurtçuoğlu'nun, TDK'ya ait çekleri kurumda çalışanların adına düzenleyerek bankalardan para çektiğini söylediği belirtildi. Kuruma ait paralarla pavyon açtıklarını da kabul eden Kurtçuoğlu'nun yaptığı işlerden dolayı pişmanlık duyduğunu ifade ettiği kaydedildi. Soruşturma kapsamında gözaltına alınan 7 kişi, soruşturmayı yürüten Ankara DGM Savcısı Nuh Mete Yüksel tarafından ifadeleri alındıktan sonra ''suç işlemek amacıyla teşekkül oluşturmak'', ''ihtilasen zimmet'' ve ''sahte evrak tanzim etmek'' suçlarından tutuklama talebiyle yedek hakimliğe sevk edilmişlerdi. 




</TEXT>
</DOC>
