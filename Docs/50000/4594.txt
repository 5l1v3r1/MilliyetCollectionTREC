<DOC>
<DOCNO> 4594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/spor/spo01.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo, suskunluğunu Milliyet’e bozdu, neşter operasyonu ile ilgili olarak ilk kez konuştu 
</HEADLINE>
<TEXT>
Bana ihtiyaç var’ 
Kaptan Mehmet, kimseye küsmediğini, kapris de yapmayacağını söyledi, "Ancak yerim kulübe değil" dedi 
     KARTAL YİĞİT 

     Yıllarını verdi 
     BEŞİKTAŞ’a yıllarını verdi Mehmet... Siyah - Beyazlı forma ile şampiyonluklar kazandı, kupalar kaldırdı. Koluna kaptanlık bandını gururla taktı. Ama kongrede Serdar Bilgili ve yönetiminin göreve gelmesinin ardından ne olduysa oldu, takımdaki huzursuzluğun kahramanı gösterildi. Bilgili’nin "neşter operasyonu" açıklamasıyla adı gündeme geldi, ancak o düne kadar susmayı tercih etti. 
     
     "Mücadeleyi severim" 
     VE kaptan, suskunluğunu Milliyet’e bozdu, neşter operasyonu ile ilgili olarak ilk kez konuştu. "Mücadeleyi severim. Yedek de kalırım, sorun yapmam" dedi ve ekledi "Ancak yerim kulübe değil. Beşiktaş’ta bana ihtiyaç var." Siyah - Beyazlı takımın tecrübeli futbolcusu, Antalya kampındaki hazırlık maçlarında Teknik Direktör Scala’nın yedek bırakmasının da kendisini etkilemediğini söyledi. 
     
     "Gün sayıyorum" 
     ŞİFO, Scala ile yönetimin vereceği kararlara saygılı olduğunu da vurguladı ve "Ben hala bu takımın futbolcusuyum. Kimseye küsmedim. Kapris de yapmam. Tek isteğim son yılımı kendime yakışır biçimde oynayarak, şampiyon olarak tamamlamak. Önce Allah’a, sonra kendime güveniyorum. Taraftarlarımız şunu bilsin "Hazırım ve ilk on bir için gün sayıyorum" ifadelerini kullandı. 
     
Tüzük tartışması bitmedi      BEŞİKTAŞ’ta zaman zaman gergin geçen Tüzük Tadil Kongresi’nde Başkan Serdar Bilgili ve yönetiminin darbe almasının yankıları sürerken, Genel Sekreter Hüsnü Güreli’nin "Sonuç bizim için önemli değil" demesi şaşkınlık yarattı. Güreli, "Bizim üzerinde durduğumuz sadece başkanlığın sınırlandırılması maddesiydi. Ama bu da reddedildi" dedi. 
     BEŞİKTAŞLILAR Cemiyeti yöneticileri Hasan Bozkurter ve Levent Çifter, Güreli’nin konuyu saptırdığını söylediler. Bozkurter ve Çifter, "Yönetimin komisyon ile beraber getirdiği 46 maddeden en önemli 8’i reddedildi. Geriye kalanlarda da değişiklikler oldu. Bu kongre, cemiyet ile 1903 Karakartallar Grubu’nun başarısıdır" diye konuştular. 
     1903 Karakartallar Grubu Başkanı Aykut Oray ise "En önemli olay divanın dışlanmak istenmesiydi. Biz bunu önledik" ifadelerini kullandı. Grubun sözcülerinden Cengiz Sarıkaya da, "Yönetim kulübün organlarını kukla haline getirecekti. Üyeler buna karşı çıktı. Burada önemli olan Beşiktaşlılar’ın davalarına sahip çıkmasıdır" ifadelerini kullandı. 
     
Nevio Scala kararsız      Nouma belki 
     SCALA, İstanbulspor maçında Nouma’yı oynatıp oynatmama konusunda kararsız kaldı. Dünkü idmana katılan ve Fazlı ile birlikte as takımda yer alan Fransız futbolcuyu Scala kondüsyonsuz bulduğu gerekçesiyle antrenman sonrası özel olarak çalıştırdı. 
     NOUMA’nın İtalyan teknik direktörle bir görüşme yaparak, oynamak istediğini söylediği öğrenildi. Kararını bugün verecek olan Nevio Scala’nın Fransız futbolcuyu oyunun gidişine göre ikinci yarıda sahaya sürmeyi planladığı ifade edildi. 
     


 SPOR 


























</TEXT>
</DOC>
