<DOC>
<DOCNO> 12571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sonspo09.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş antremanına Koch da katıldı 
</HEADLINE>
<TEXT>

     Beşiktaş, Galatasaray ile yapacağı lig maçının hazırlıklarını bugün çift antrenmanla sürdürdü. 
     Fulya Tesisleri'nde teknik direktör Christoph Daum yönetiminde gerçekleştirilen ve yaklaşık 2 saat süren antrenmanda futbolcular, ısınma hareketlerinin ardından kanatlardan yapılan ortalarla gol provası yaptılar. 
     Siyah-beyazlı futbolcular daha sonra 2 gruba ayrıldı. Bir grup pas çalışması yaparken, diğer grup çift kale maç oynadı. 
     Beşiktaş'ın teknik direktör Christoph Daum'un yardımcılığı için anlaştığı Roland Koch da akşamki antrenmana çıktı. Teknik direktör Daum ile birlikte Akaretler'deki kulüp binasında yöneticilerle görüşen Koch, daha sonra Fulya Tesisleri'ne gelerek futbolcularla tanıştı. 
     Koch, geçmiş dönemde görev yaptığı sırada birlikte çalıştığı futbolcularla ve teknik adamlarla hasret giderdi. Koch, daha sonra futbolculara ısınırken nasıl çalışacaklarını gösterdi. Beşiktaş, Galatasaray maçının hazırlıklarını yarın çift antrenmanla sürdürecek. Bu arada kaleci antrenörlüğü için düşünülen Alman Immel'in de bu akşam İstanbul'a geleceği öğrenildi. 




</TEXT>
</DOC>
