<DOC>
<DOCNO> 24546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur21.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş istifayı değerlendirdi "Yeni bunalımlara müsaade etmemeliyiz" 
</HEADLINE>
<TEXT>

     Devlet Bakanı Kemal Derviş, İtalyan işadamlarının, Türkiye'ye yatırım yapmak istediklerini bildirdi. 
     Bu arada Türkiye'nin önündeki üç-dört ayın da zor ve fedakarlıklarla geçeceğini anlatan Bakan Derviş, yaz sonunda durumun düzlüğe çıkacağını, iş alanlarının açılacağını ve yabancı yatırım girişinin artacağını ifade etti. 
     İtalya'daki temaslarını sürdüren Bakan Derviş, bugün İtalyan Sanayici ve İşadamları derneği Confindustria yetkilileriyle kahvaltıda buluştu. 
     Derviş, 18 kişilik Confindustria heyetiyle yaptığı kahvaltı sonrasında basına yaptığı açıklamada ''İtalya, Türkiye'nin dış ticaretinde 3. sırada yer alan bir ülke. Türkiye'ye çok büyük ilgileri var. Siyasaları çok yakından takip ediyorlar ve yatırım yapmak için sabırsızlanıyorlar'' dedi. 
     Kahvaltı süresince reel ekonomi ve ekonomik programın konuşulduğunu ifade eden Derviş, ''bankacılık sektörü, ulaşım, KOBİ, turizm başta olmak üzere, bir çok sektörde İtalyanlar yatırım yapmak istiyor'' şeklinde konuştu. 
     ''Akdenizlilik dostluğu içinde görüşmelere bulunduk'' diyen Bakan Derviş, İtalya'dan gelecek yatırımların, Türkiye'nin gerçek büyümesine ve geleceğine güvenle bakmasına çok yararlı olacağını dile getirdi. 
     Bakan Derviş, Devlet Bakanı Yüksel Yalova'nın istifası sonrası yaşanan gelişmeleri değerlendirirken de, şunları söyledi 
     ''Yeni bunalımlara müsaade etmememiz gerekir. Bu konuda hepimiz hemfikiriz. Her demokrasi ortamında farklı düşünceler olabilir. Bunları doğal karşılamayız. Hükümet olarak ekonomik programın kararlı şekilde arkasındayız. Dünkü olay da bunun bir göstergesidir. Eğer gerekirse elbetteki programda düzeltmeler yapılabilir. Ama biz herkesten fedakarlık istiyoruz.'' 
     Türkiye'nin önündeki üç-dört ayın da zor ve fedakarlıklarla geçeceğini söyleyen bakan, yaz sonunda durumun düzlüğe çıkacağını, iş alanlarının açılacağını ve yabancı yatırım girişinin artacağını ifade etti. 
     Devlet Bakanı Derviş, gerek iç kamuoyu gerekse dış kamuoyunun Türkiye'den beklentilerinin aynı olduğunu belirtirken, ''herkes güçlü ekonomiye geçiş programının, birliktelik içinde, hızla ve kararlılıkla uygulanmasını bekliyor'' dedi. 
     Başbakan Ecevit'in hükümetin ikinci kuruluş yıldönümü dolayısıyla yaptığı konuşmanın üzerinde duran Devlet Bakanı Derviş, ''Sayın Ecevit'in konuşması çok önemliydi. Hükümetin ekonomik program üzerindeki kararlılığını belirtiyordu. Herkesin o konuşmayı tekrar tekrar okuması ve incelemesi gerekir'' ifadesini kullundı. 
     Bu arada Confindisturia Yönetim Kurulu Başkan Yardımcısı Giancarla Cerutti, yaptığı açıklamada, özellikle Türkiye'deki bankacılık sektörünün kendileri açısından çok önemli olduğunu ifade etti. 
     Cerutti, ''Bisde olduğu gibi, Türkiye'de de ulusal bankacılığın korunması oldukça normaldır. Derviş'in programında bankacılık sektöründe yapılacak olan reformlar içerisinde İtalyan bankaları için de bir yer olmasını temenni ediyoruz. Confindustria olarak Türkiye'ye bankacılık sektöründe yatırım yapmak isteyen Etalyanları sonuna kadar destekliyoruz'' dedi. 
     Cerutti, Türkiye'nin Avrupa Birliği'nin dışında bırakılmayacak bir ülke olduğunu vurgularken, ''Yeni Avrupa Türkiye olmadan düşünülemez. Türkiye AB'ye girdiğinde İtalya Türkiye'ye çok daha önemli bir partner olacaktır'' diye konuştu. 
     
     







</TEXT>
</DOC>
