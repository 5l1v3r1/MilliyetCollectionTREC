<DOC>
<DOCNO> 34772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo11.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunsporlu taraftarlar İlhan ve Tümer'i kınadı 
</HEADLINE>
<TEXT>

     Transferleriyle ilgili Samsunspor ile Beşiktaş arasında bir uzlaşma sağlanamamasına rağmen siyah-beyazlı kulüple anlaşan İlhan ve Tümer'e tepki gösteren Samsun'daki taraftar dernekleri, 2 futbolcunun davranışını kınadı. 
     Samsunspor Taraftarları Derneği Başkanı Uğur Tağın ve 55 Genç Samsunsporlular Derneği Başkanı Kemal Taş'ın ortak basın açıklamasında, iki futbolcunun davranışının ''ahlaki'' olmadığı savunularak, ''Her futbolcunun transfer yapmak hakkıdır, ama bu etik kurallar içinde olmalıdır'' denildi. 
     ''Üç Büyükler'' diye adlandırılan kulüplerin Anadolu takımları üstünde baskı kurmaya çalıştığını öne sürerek, söz konusu futbolcuların aynı davranışı gittikleri kulüpte de yapma olasılığı bulunduğuna dikkat çeken Tağın ve Taş, ''FIFA ve TFF kurallarını hiçe sayarak hukuksal yaklaşımları sadece kendi çıkarları doğrultusunda anlamaya çalışan ve uygulamaya koyan üç büyükler, maalesef bu kez kazdıkları kuyuya kendileri düşeceklerdir'' görüşünü dile getirdiler. 
     İlhan ve Tümer'in Beşiktaş'ta başarılı olamayacağı görüşünü de savunan iki dernek başkanı, bu iki futbolcunun Samsunspor'a geri döneceğini ileri sürdüler. 
     







</TEXT>
</DOC>
