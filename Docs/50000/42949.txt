<DOC>
<DOCNO> 42949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/spor/yurundul.html </URL>
<DATE> 2001/09/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Denizli’nin büyük hataları 
</HEADLINE>
<TEXT>

     Mustafa Denizli'nin takım tertibi, sistem ve taktik anlayış olarak yaptığı büyük hatalar Şampiyonlar Ligi ilk maçında Kadıköy'de farklı yenilgiyi getirdi. 
     Barcelona'nın saha içi özellikleri herkes tarafından açıkca biliniyordu. Öncelikle üst düzeyde bir kolektif uyuma sahipler. Hollanda ekolü benzeri ayağa çabuk paslarla sahanın bütününü kullanarak değişik varyasyonlarla gol arıyorlar. İleri uçta sağ kulvarda çok hızlı ve yaratıcı özelliklere sahip içe katedebilen Geovanni var. Defans blokunun solunda da Sergi etkili kanat bindirmeleri yapıyor. Böyle bir takıma karşı orta sahayı kalabalık tutup alan daraltacaksın. Kenarları yardımlaşmalı kapatacaksın. Rakibin en büyük özelliği hızlı pas alış verişleri ile atak olgunlaştırma girişimlerine gereksiz hamlelerle cevap vermeyeceksin. Dengeli çıkışlarla da gol arayacaksın. 
     Fenerbahçe bütün bunların tam tersini yaptı. Öncelikle üç forvetle oyuna başlamak büyük yanlıştı. Sergi'nin bindirmelerini Rapajic ile takip etmek mantıkla bağdaşmıyordu. Ayrıca orta sahada onların pas trafiğine gereksiz hamlelerle cevap verildi. Bütün bunlara ilaveten tempo yükseltilip skorda denge varken oyun başında risk alındı. Tabii ki bütün bu yanlışlar Barcelona'nın ekmeğine yağ sürdü. Maçı da hiç zorlanmadan kazandılar. 
     Dün gecenin diğer bir ilginç yönü de takımda kalan tek ismin yeni evlenen Lazetic olmasıydı. 
     Mustafa Denizli ligde ısrarla çok büyük teknik adam yanlışları yapıyor. Genelde şans faktörüyle birçoğunu kazasız atlatıyor. Ama dün gece yaptığı hatalarda ne yazık ki, Fenerbahçe'nin karşısında Barcelona vardı. 
     Bir de bizim geçen seneden beri sık sık vurguladığımız konu var. Fenerbahçe'nin bu kadro yapısı Avrupa takımları ile kora kor futbol oynamaya müsait değil. Ancak bir dizi tedbirlerle istenilen sonuçlar alınabilir. Glasgow maçları en güzel örnek. 
     Tabii ışıkların sönerek maçın durması da bizim için hiç de iyi bir puan olmadı. İsveçli hakem Frisk seyirci etkisinde kalmadan objektif ve başarılı bir yönetim gösterdi. 
     



 SPOR 


























</TEXT>
</DOC>
