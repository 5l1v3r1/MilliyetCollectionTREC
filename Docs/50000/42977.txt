<DOC>
<DOCNO> 42977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun01.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI 6 yıl önce uyarılmış... 
</HEADLINE>
<TEXT>

     Amerikan Federal Soruşturma Bürosu FBI'ın, altı yıl önce, teröristlerin uçak kaçırarak Amerikan Savunma Bakanlığı Pentagon, Merkezi İstihbarat Teşkilatı CIA ve diğer binalara saldırı hazırlığında olduğuna ilişkin uyarıldığı ileri sürüldü. 
     Filipinli istihbarat yetkililerinin, Manila'da bir apartmanda çıkan küçük bir yangın sayesinde, bu evde saklanan Remzi Yusuf adlı teröristin izini bulduğu, Yusuf'un kaçmasına karşılık, ev arkadaşı Abdul Hakim Murad'ın, ticari uçakları kaçırarak binalara çarpma planını anlattığı savunuldu. 
     Remzi Yusuf, 1993 yılında Dünya Ticaret Merkezi'ne gerçekleştirilen bombalı saldırının faillerinden biri olarak aranıyordu. Daha sonra Pakistan'da yakalanan Yusuf, New York'ta mahkeme önüne çıkarıldıktan sonra, ömür boyu hapse mahkum oldu. CNN televizyonuna konuşan Filipinli istihbarat yetkilisi Rodolfo Mendoza, ''Murad, bize bir Amerikan uçağını kaçırarak, Virginia'daki CIA merkezine ve Pentagon'a intihar saldırısı düzenlemeyi planladıklarını anlattı'' dedi. 
     Mendoza, teröristlerin aynı zamanda, San Francisco, Chicago ve New York'taki bazı ticaretle ilgili binalara yönelik saldırı düzenleyeceklerine ilişkin kanıtlar bulduklarını ve 1995 yılında, ellerindeki bilgileri FBI'a ilettiklerini söyledi. 
     FBI Başkanı Robert Mueller ise, geçen hafta New York'taki Dünya Ticaret Merkezi'nin ikiz kuleleri ve Washington yakınlarındaki Pentagon binasına düzenlenen saldırılar öncesinde, hiçbir ''uyarı işareti'' almadıklarını söylemişti. Manila'da yerleri tespit edilen Murad ve Yusuf'un, Suudi asıllı terörist Usame bin Ladin ile bağlantısı olduğu belirtiliyor. Bin Ladin, geçen Salı günü gerçekleşen saldırıların bir numaralı şüphelisi olarak görülüyor. Filipinli istihbarat yetkilisi, Manila'daki apartman dairesinde, teröristlerin başka bir planında, denizaşırı seyahat eden 11 Amerikan uçağının bombalanmasının yer aldığını da kaydetti. CNN televizyonu, terörist Yusuf'un bir kez, bir kimlik kartındaki meslek bölümüne, ''uluslararası terörist'' yazdırdığını da savundu. Afganistan'da yaşayan Suudi asıllı Murad'ın ise, Amerika ve Afganistan'da pilotluk eğitimi aldığı belirtiliyor. Murad da, şu anda ABD'de ömür boyu hapis cezasını çekiyor. 






</TEXT>
</DOC>
