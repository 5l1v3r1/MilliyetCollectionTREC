<DOC>
<DOCNO> 12259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur12.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın mahkemeye gönderdiği yazı "Emekli maaşımla geçiniyorum" 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın, ''Erbakan'ın Çilingir Sofrası'' başlıklı haberde, kişilik haklarına hakaret edildiği gerekçesiyle, Show TV ve Genel Yayın Yönetmeni Reha Muhtar aleyhinde açtığı davaya devam edildi. 
     Ankara 1. Asliye Hukuk Mahkemesi'nde görülen davanın bugünkü duruşmasına, davacı Erbakan'ın avukatı ve davalılar Show TV ile Muhtar'ın avukatları katıldı. Yargıç M. Ülkü Güngör, Erbakan'ın mali durumu ile ilgili belgenin mahkemeye geldiğini, davalıların mali durumu ile ilgili belgenin ise gelmediğini kaydetti. 
     Güngör, davalıların mali durumu ile ilgili belgenin beklenmesine karar vererek, duruşmayı erteledi. Necmettin Erbakan'ın mali durumu ile ilgili polis memurları İsmail Turan ve Murat Yağan'ın hazırladıkları yazı, görevli oldukları 50. Yıl Polis Karakolu Amiri Başkomiser Ali Turt imzasıyla mahkemeye gönderildi. 
     Yazıda, Erbakan'ın milletvekili emeklisi olduğu, 3 milyar lira aylık aldığı, ek gelirinin bulunmadığı, kendisine ait bir evde oturduğu, kira ödemediği, bakmakla yükümlü olduğu eşi ve bir kızının bulunduğu, oturmakta olduğu evinin dışında, Ayrancı ve İstanbul'da birer ev ve Balıkesir Altınoluk'ta bir yazlık evinin bulunduğu bildirildi. Yazıda, davacı Erbakan'ın başka mal varlığı ve gelirinin bulunmadığının yapılan tahkikattan anlaşıldığı kaydedildi. Erbakan'ın avukatı Mehmet Ener tarafından hazırlanan dava dilekçesinde, Show TV'nin, 22 Mart 2000 tarihinde yayınlanan Ateş Hattı Programı'nda, ''Erbakan'ın Çilingir Sofrası'' konu başlığı ile bir haber verildiği kaydediliyor. Haber yayınlanmadan 3 gün önce tanıtım yayınlarıyla, programa seyirci çekilmeye çalışıldığı ifade edilen dilekçede, programın, sansasyon yaratma ve kar elde amacı güdülerek yapıldığı belirtiliyor. 
     Dilekçede, 20 milyar lira manevi tazminatın müştereken ve müteselsilen davalı Show TV ve Genel Yayın Yönetmeni Reha Muhtar'dan tahsil edilmesi talep ediliyor. 




</TEXT>
</DOC>
