<DOC>
<DOCNO> 7671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/yfbsen.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güz gülleri gibiyim 
</HEADLINE>
<TEXT>

     Erdoğan Şenay 

     Kadıköy’den çıkıp, bu haftalığına Türkiye’nin öbür ucu sayılacak bir ilimiz olan Siirt’e taşınan Fenerbahçe, yanında kendi sahasında giyindiği zarif futbol gardrobunu da getirmeyi unutmamıştı bu kez. 
     Sulanmış çimende on dakika kadar kaydırak oynuyorlardı sanki iki takımın oyuncuları da... Fenerbahçe, Siirt’in çok hırsla sarıldığı oyun anlayışına rağmen, bilinen tek paslı ve kanat değiştiren futbol çabukluklarını mücadeleye kolayca sokuyor ve böylece rakibini sık sık oyundan düşürüyordu... Özellikle Revivo’nun, Siirt defansına ters gelen hücum aktrasyonları hem rakibinin oyununu bozuyor, hem de peş peşe gelen çifte Revivo golleriyle de üç puan hesaplarını erkenden garantiye alıyordu... Evet, takım halinde sahaya yayılmış Fenerbahçe’de bütün görüntüler göz doldurucu ve kazanmaya dayalı bir mantığı tribünlere sergiliyor ve Sarı - Lacivertli ekip farkı aramaktan çok, elde ettiği kazanma değerlerini riske sokmamaya kurguluyordu futbol düşüncelerini. 
     Bu arada Siirt’in yediği gollere rağmen ünlü rakibine mertçe direnmesini, hatta göz alıcı birkaç kontratakla Rüştü’nün önlerine kadar sokulmasını da alkışlamak gerekiyor bence... Ancak Fenerbahçe’nin artık oturmuş savunma zihniyeti, orta sahada kolayca çoğalabilmesi, Revivo - Rapajic gibi gol adamlarının dahi hücum presten hiç kopmayan oyun disiplinleri Siirt’in bütün amaçlarını bir bir berhava ediyordu tabii... Yalnız Fenerbahçe’de herkes mükemmel bir "iş ahlakı" içinde görev yaparken, Lazetic’in takımdaki genel paslaşma trafiğine şaşı gözlerle baktığını düşünüyorum ben... Öyle ya, birden saman alevi gibi parlıyor, bazen kendi topuna yetişebilecek bir sürat de yaratabiliyor, ancak çok egoist anlayışla buluştuğu topu eziyor, rakibi çalımlamaya çalışıyor, hatta ikili - üçlü rakip grupları arasından çıkmak için anlamsızca boğuşup, duruyor ve bu illeti de Fenerbahçe’nin oyundaki sürat viteslerini birden bire aşağılara indiriyor... Yani Fenerbahçe orta sahasında Lazetic’in büyük bir pasör olabileceğini hiç düşünmüyorum ben... Ama beni yanıltıp, tek toplarla önündeki golcülere kanallar açıp, oyunu akıllıca kanatlara yayabilecek bir orta alan ustası haline getirebilirse Lazetic’i Mustafa Denizli, o zaman kendisiyle aramızdaki yemeğine iddiaların hesabı hayli karışacak demektir. 
     Özetle, Siirt’te her hattıyla ve her ismiyle güzel oynayan bir Fenerbahçe vardı... Ama Revivo’nun sol ayak gösterileri ve yaptığı hücum slalomları beni öylesine etkiliyordu ki, onun bu güzel hareketlerini seyrederken, ben bile "GÜZ GÜLLERİ GİBİYİM" adlı moda şarkıyı mırıldanıyordum nedense .. 
     


 SPOR 

























</TEXT>
</DOC>
