<DOC>
<DOCNO> 3014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur31.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci polislere 2 ile 5 yıl arasında hapis istemi 
</HEADLINE>
<TEXT>

     Gaziosmanpaşa’da 2 meslektaşlarını teröre kurban verdikten sonra İstanbul Valiliği’ne kadar silahlı oldukları halde izinsiz yürüyüş yapan polislerden 50’şer kişilik 3 ayrı grup hakkında, 2 ile 5’er yıl arasında hapis cezası istemiyle dava açıldı. 
     Fatih Cumhuriyet Savcısı Mustafa Ayaz, ilk 50 kişi hakkında geçen hafta açılan ilk davanın ardından, 50’şer kişilik 3 ayrı grup hakkındaki iddianameyi de hazırlayarak, davaları açtı. 
     İddianamede, çevik kuvvet polislerinin Gaziosmanpaşa’da 11 Aralık 2000 tarihinde 2 meslektaşlarını teröre kurban verdikten bir gün sonra, Bayrampaşa’dan İstanbul Emniyet Müdürlüğü’ne ve Valiliğe izinsiz yürüdükleri, kendilerine cenaze törenine katılma görevi verilmediği halde törene gittikleri ve amirlerinin uyarılarını dinlemedikleri belirtildi. 
     Çevik kuvvet polisleri hakkında, ilk iddianamede olduğu gibi, yürüyüş sırasında silahlı oldukları da dikkate alınarak 2911 sayılı Toplantı ve Gösteri Yürüyüşleri Kanunu’na muhalefet suçundan 2 ile 5’er yıl arasında hapis cezası istendi. 
     Bu arada, geçen hafta haklarında dava açılan 50 polis memurunun, Fatih 1. Asliye Ceza Mahkemesi’nde Nisan ayında ilk duruşmaya çıkacakları öğrenildi. 
     Öte yandan, haklarında soruşturma başlatılan 1528 çevik kuvvet polisinden henüz ifadeleri alınamayanların, Fatih Adliyesi’nde 6 cumhuriyet savcısına ifade verme işlemlerinin de sürdüğü bildirildi. 
     




</TEXT>
</DOC>
