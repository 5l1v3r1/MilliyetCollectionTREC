<DOC>
<DOCNO> 12117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo12.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler Slovakya ve Makedonya maçlarından umutlu 
</HEADLINE>
<TEXT>

     A Milli Futbol Takımı oyuncuları, Slovakya ve Makedonya ile üst üste yapacakları Dünya Kupası Grup Eleme maçları için umutlu konuştu. 
     Milli Takım ve Fenerbalçe'nin kaptanı Ogün Temizkanoğlu, belirledikleri Dünya Kupası Finalleri'ne katılma hedefine ulaşmak için iki maçı da kazanmak zorunda olduklarını söyledi. Ogün, hem Slovakya, hem de Makedonya'yı yenmeleri halinde 6 puan alacaklarını ve bunun da finallere katılmak için kendilerine büyük avantaj sağlayacağını belirtti. 
     Galatasaraylı Ümit Davala ise 24 Mart Cumartesi günü karşılaşacakları Slovakya'nın bugüne dek grup maçlarında gol yemediğini anımsatarak, ''Sanırım ilk golü bizde yiyecekler'' dedi. Ligdeki mücadele ile Milli Takım'ın ayrı olduğuna değinen Ümit, ''Biz burada ligi unuttuk. Herşeyimizle milli maçlara konsantre olmaya çalışıyoruz'' diye konuştu. 
     Makedonya'daki çatışmalardan bilgileri olduğunu kaydeden Ümit, gelişmeleri yakından izlediklerini, ancak karşılaşma nerede oynanırsa oynansın, kendileri için fark etmediğini söyledi. 
     Milli Takım'da sol kanadın değişmez ismi Abdullah Ercan da Makedonya'daki durumun kötü olduğunu belirterek, ''Ancak biz orada oynayacakmış gibi bu maça hazırlanıyoruz. Başka bir şey de aklımıza getirmiyoruz'' dedi. 
     Beşiktaşlı Tayfur Havutçu da Slovakya ve Makedonya maçlarının kendileri için çok önemli olduğunu vurgulayarak, bu iki maçı da kazanmak için sahaya çıkacaklarını belirtti. 




</TEXT>
</DOC>
