<DOC>
<DOCNO> 10544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/guncel/agun.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya yakıyor biz yutuyoruz 
</HEADLINE>
<TEXT>
Türkiye şapa batmış haberimiz yok 
Tarım Bakanlığı’nın verilerine göre Türkiye’nin, Trakya hariç tüm bölgelerinde şap hastalığına sıkça rastlanıyor 
     Deli danadan sonra hayvancılık sektöründe ikinci bir krize daha neden olan şap hastalığının, Türkiye'de uzun yıllardır yaygın olduğu resmi raporlara yansıdı. Tarım ve Köyişleri Bakanlığı'ndan alınan bilgiye göre, Türkiye'de her yıl, Trakya hariç hemen hemen her il ve ilçede hayvanlarda şap hastalığına rastlanıyor. Türkiye genelinde 1999'da 592 mihrakta şap belirlenerek, Uluslararası Hayvan Hastalıkları Ofisi'ne bildirildi. 
     
     Bütçe devede kulak 
     Ülke sınırlarında birkaç şap vakası görülmesi üzerine alarma geçen İngilizler, hastalıkla mücadele için 3 milyar doları yaklaşık 3 katrilyon lira gözden çıkarırken, Türkiye'de tüm hayvan hastalıklarıyla mücadele bütçesi sadece 7.5 trilyon lira. Bütçe yetersiz olduğu için, hasta hayvanlar imha edilmiyor, bunun yerine yılda iki kez aşı uygulanıyor. 
     
     Olmayan hastalık yok 
     Türkiye'de 11.2 milyon büyükbaş, 37.5 milyon küçükbaş hayvan bulunuyor. Tarım Bakanlığı Koruma ve Kontrol Genel Müdürlüğü'nün hazırladığı "Hayvan Hastalıkları" raporunda, Türkiye'nin her yanında yaygın olarak şap bulunduğu, brucelloz, şarbon, sığır tüberkülozu ve koyun - keçi vebasının ülke genelinde görüldüğü, İstanbul, Bursa ve İzmir'de kuduz, Akdeniz, Ege ve Marmara'da mavi dil hastalığı olduğu belirtildi. 
     
     Asya 1 virüsü de girdi 
     Şap hastalığının yaygınlaşmasında, yurda kaçak sokulan hayvanlar ve kontrolsüz hayvan sevkıyatı etkili oluyor. Kontrolsüz sevkıyat ve kaçak kayvanlar yoluyla sağlıklı hayvanlara da hastalık bulaştırılıyor. Geçen yıl İran'dan kaçak olarak sokulan hayvanlar yoluyla Türkiye'de bulunmayan "Asya 1" virüsü de yurda girdi. 
     
     Acil aşı yardımı şart 
     Türkiye'nin şap görülmeyen tek bölgesi olan Trakya'da da şap hastalığına rastlanması üzerine, bu bölgede hastalıkla mücadele amacıyla AB'nin geçen yıl acil yardım kapsamında 1.3 milyon doz aşı verdiği belirtiliyor. Ancak, hayvanlarda bağışıklık sisteminin tam oturması için, bu aşının birkaç kez tekrarı, yani yeni aşı gerekiyor. 
     
Projede ilerleme yok      Ne kadar bütçe o kadar destek 
     Türkiye, şapa karşı 5 yıl süreyle uygulanacak bir proje için Avrupa Birliği'nden AB 1998'de 50 milyon euro istedi. Ancak AB, 1999'da 237 bin euro vermekle yetindi. AB, "önce harca, sonra destek vereyim" sistemine göre ödeme yaparken, Türkiye'de bütçede sınırlı olduğu için projede ilerleme sağlanamıyor. 
     
İtlafın bedeli AB’den...      Yunanistan AB’den yardım alabilmişti 
     Geçen yıl Yunanistan'da şap nedeniyle itlaf edilen 5 bin sığırın bedelini AB karşıladı. AB'de şap ile mücadele itlaf ve dezenfeksiyon yoluyla yapılırken, bizde aşılama, karantina ve dezenfeksiyonla yetiniliyor. İngiltere ve diğer AB ülkelerinde itlaf edilen hayvanların bedeli devletler tarafından ödeniyor. 
     
Kaçak hayvanlar yayıyor      Şap yolu İran - Irak 
     Şap ile tek ülkenin mücadelesi yetmiyor. Türkiye, hayvanlarda yüzde 40'a varan verim kaybına neden olan şap ile yıllardır mücadele etmeye çalışmasına karşın, özellikle İran ve Irak'tan kaçak hayvan girişi nedeniyle bu hastalığı topraklarından temizleyemiyor. AB, hastalığı gerekçe göstererek Türkiye'den hayvan ve Trakya hariç diğer bölgelerden hayvansal ürün alınmasına izin vermiyor. 
     
En iyisi et yemeyin      Türkiye’de olmayan hastalık yok gibi.. 
     1999'da Türkiye genelinde 592 mihrakta şap, 46 mihrakta sığır brucellozisi, 165 mihrakta koyun - keçi brucellozisi, 70 mihrakta koyun - keçi vebası, 106 mihrakta antrax, 43 mihrakta koyun - keçi çiçeği, 123 mihrakta mavi dil, 410 mihrakta kuduz, 32 mihrakta sığır tüberkülozu görüldü. 
     
Ateşle başlıyor...      Şaplı hayvan eti insanı etkilemiyor 
     Hayvanlarda ateşle başlayıp, ağız mukozasında, tırnak aralarında ve meme üstünde kesecikli döküntülere neden olan şap hastalığı hızla yayıldığı için, hastalıklı hayvanların imha edilmesi gerekiyor. Şaplı hayvan etinin insanlarda olumsuz bir etkisine henüz rastlanmadı. 
     
İngiltere sınırından gireni ilaçlıyor      DIŞ HABERLER SERVİSİ 

     Resmi raporlarda şapa teslim olduğu görülen ülkemizde insanlar, değil hayvanları imha etmek, kesip bir güzel yerken Avrupa ülkeleri tespit edilen birkaç şap vakası yüzünden binlerce hayvanı yakarak imha etti. Bu önlemle de yetinmeyip, sınırlarına giren tüm hayvanları, araçları ve hatta insanları tek tek ilaçlamak için özel ekipler kurdular. Kırsal kesimdeki birçok mezbahayı karantinaya alan İngiltere hükümeti, kasapların et satışını yasakladı hatta at yarışlarını iptal etti. Hastalığa karşı kendi sınırları içindeki güvenlik önlemlerini artıran diğer ülkelerden Almanya'da, İngiltere'den ithal, 33 ton et yok edildi. ABD, İngiltere'ye gidecek vatandaşlarını et yememeleri konusunda uyardı. 
     
     En kesin çözüm imha etmek 
     Şap hastalığı hızla yayılan bir hastalık olduğu ve hayvanları kesin ölüme sürüklediği için virüsün görüldüğü tüm canlıların imha edilmesi gerekiyor. Aksi takdirte virüs dev sürüleri yok edip, hayvan sahiplerini zarara uğratıyor. 
     
     


 GÜNCEL 














</TEXT>
</DOC>
