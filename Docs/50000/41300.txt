<DOC>
<DOCNO> 41300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo08.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Liverpool'u yenerek kendimize güvenmeye başladık" 
</HEADLINE>
<TEXT>

     İngiltere Süper Ligi takımlarından Aston Villa'da forma giyen Türk futbolcu Alpay Özalan, son dönemlerin flaş takımı FC Liverpool karşısında deplasmanda aldıkları 3-1'lik galibiyetin kendilerine olan güvenin artmasını sğladığını kaydetti. 
     Alpay, internette kendisine ait ''www.alpayozalan.com'' sitesinde yaptığı ''Beni şimdi de arasınlar'' başlığıyla yaptığı açıklamada, İngiltere Süper Ligi'ne oldukça önemli bir galibiyetle devam ettiklerini belirterek, şu görüşlere yer verdi 
     ''Liverpool'u, evet son dönemlerin en başarılı takımı Liverpool'u, hem de deplasmanda 3-1 yenerek 3 puan aldık. Açıkcası bu galibiyet, getirdiği 3 puanın yanı sıra kendimize olan güvenimizin de artmasını sağladı. Ligde çok iyi işler yapabileceğimizi düşünüyorduk ve bunlardan birini ortaya koyduk. Daha da iyilerinin yapabileceğimizin sinyallerini verdik.'' 
     Açıklamasında maçın ayrıntılarını anlatan Alpay, yorumculara göre kendisinin sahanın en iyilerinden birisi olduğunu bildirdi. 
     
     'Beni şimdi de arasınlar' 
     Manchester United maçı sonrası kendi kalesine gol attığı için bazı kesimler tarafından çok eleştirildiğini anlatan Alpay, ''Özellikle Türkiye'den telefon eden çok sayıda insan olmuştu. Şimdi önemli bir galibiyet aldık ve ben en iyiler arasındaydım. Ama henüz arayıp da kutlayan yok. İşte benim anlamadığım bu. Bizim insanımız hep eleştiride var. Ama iyi günde genelde yok. Ya şampiyon olacaksın, ya da çok önemli bir şey yapacaksın. İyi olman yetmiyor. Kötü olman ise tercih ediliyor. Neyse ki ben kimlerin gerçek dostum olduğunu çok iyi biliyorum.'' 
     Bu hafta Avrupa Şampiyonlar Ligi ve UEFA Kupası haftası. Ben, tüm temsilcilerimize başarılar diliyorum. Bu arada UEFA Kupası'nda bize de kolay gelsin. Benden büyük bir alkış da basketbolcu arkadaşlarıma. Gerçekten büyük bir başarıya imza attılar. Ben bu satırları yazarken daha final maçını oynamamışlardı, inşallah finali de kazanıp Avrupa Şampiyonu olurlar ve inşallah bu mutluluk bir gün bizlere de nasip olur.'' 






</TEXT>
</DOC>
