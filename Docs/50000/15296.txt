<DOC>
<DOCNO> 15296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/dunya/adun.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük gelinden büyük rezalet 
</HEADLINE>
<TEXT>

Kraliçe 2. Elizabeth’in gelini, Wessex Kontesi Sophie’nin Arap şeyhi kılığına giren bir gazeteciye Kraliyet Ailesi ve hükümet üyeleri hakkında söylediği aşağılayıcı sözler İngiltere’yi karıştırdı 
     DIŞ HABERLER SERVİSİ 

     İngiliz Kraliyet Ailesi’nin en küçük gelini, Prens Edward’ın eşi Wessex Kontesi Sophie Rhys Jones, Başbakan Tony Blair’den Prens Charles’a kadar herkes hakkında açtı ağzını yumdu gözünü. Kalbur üstü kişiler hakkında aşağılayıcı yakıştırmalar yapan Sophie yeni bir skandala imza atarken ülke gündemine de bomba gibi düştü. 
     Bir firmaya danışmanlık yapan genç Kontes, News of the World adlı bulvar gazetesinin tuzağına düştü. Arap şeyhi kılığına giren muhabir, Kontes ve iş ortağı Murray Harkin’i aldatarak aralarında geçen konuşmaları gizlice teybe kaydetti. Gazete önceki günkü sayısında bu konuşmaları yayınladı. Bant çözümlerine göre, Arap şeyhi kılığındaki muhabirin gizli mikrofonuna lafını esirgemeden konuşan Sophie, hükümet ve Kraliyet Ailesi’ni yerden yere vuruyor. Sophie’nin gizlice teybe alınmış konuşmalarından bazı pasajlar şöyle 
     CHARLES’A GÜLÜYORUM Prens Charles ve sevgilisi Camilla Parker Bowles İngiltere’nin popülaritesi en düşük çifti. Halk, Camilla’nın kraliçe olmasını istemiyor. Camilla ile evlenmeyeceğini tekrarlayıp duran Prens Charles’a artık gülüyorum. Prens Charles’ın oğulları ise garip ve salak. Prens Andrew ve Sarah Ferguson’un kızları Beatrice ve Eugenie, aileye ömür boyu problem olacaklar. Çünkü onlar asalet unvanlarının onları geçindirmesi gibi bir beklenti içindeler. 
     MONICA’SIZ BAŞKAN Başbakan Tony Blair Biz ona Monica’sız başkan diyoruz. Karı koca çok cahiller. Cherie Blair korkunç bir tip tam anlamıyla. 
     KUKLA LİDER Muhafazakar Parti’nin lideri William Hague Bir kuklaya benziyor. Halk hiç sevmiyor. Mesele suratında... Suratı baştan aşağı deforme. 
     
Prens’e eşcinsel iması      News of the World gazetesinin sahte Arap şeyhi kılığındaki muhabirinin Sophie’nin eşcinsel olduğu öne sürülen iş ortağı Murray Harkin tarafından müşteri olarak ağırlanması sırasında, şeyhe erkek sevgililer bulup kokainli seks partileri ayarlama teklifi de okurlara sunuldu. Harkin, Sophie’nin kocası Prens Edward’ın eşcinsel olup olmadığına ilişkin bir soru üzerine, "Yıllardır hakkında söylentiler var. Ben ateş olmayan yerden duman çıkmayacağına inananlardanım" diyor. 
     Harkin, Prens Edward’ın, karısının şirketi için "müşteri avına" çıktığını, hatta bir kez Kraliyet forsunu kullanarak müşteri ziyaretine gittiğini de öne sürüyor. 
     


 DÜNYA 










</TEXT>
</DOC>
