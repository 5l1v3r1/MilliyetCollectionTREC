<DOC>
<DOCNO> 48802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sonspo04.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural'dan "Evlilik" ve "Futbol takımı" benzetmesi... 
</HEADLINE>
<TEXT>

     Diyarbakırspor Teknik Direktörü Yılmaz Vural, Birinci Süper Futbol Ligi'nde yarın Kocaelispor ile yapacakları maçın kendileri için çok önemli olduğunu kaydetti. 
     Yılmaz Vural, büyük hedefleri olan bir takıma karşı deplasmanda oynayacaklarını ifade ederek, ''Bizim de hedeflerimiz büyük. Rakibin durumu, puan cetvelindeki yerimiz, hatta maçı yönetecek hakemin konumuna göre oyun taktiği belirliyoruz'' dedi. 
     
     "23 yıllık eşimi tanımıyorum.." 
     Vural, Diyarbakırspor'un ilk haftalarda Türkiye'nin oturmuş ve iddialı takımlarına karşı oynadığını, ancak kendilerinin yeni bir takım oluşturduklarını bildirdi. 
     Takımın zamana ihtiyacı olduğunu kaydeden Vural, ''Ben 23 yıldan beri evliyim, bazen eşimi tanımıyorum. İnsanların bir anda birbirlerini tanıması kolay değil. Biz yepyeni bir takımız. Ancak Diyarbakırspor doğru yolda. Lig uzun bir maraton. Daha çok şey değişir'' diye konuştu. 
     Diyarbakırspor'un büyük bir taraftar desteğine sahip olduğunu vurgulayan Vural, takıma yapacakları yeni transferlerle ligde istedikleri sonucu alacaklarına inandığını kaydetti. 
     
     "Ligde herşey olabilir" 
     Ligde sıralamada kendilerinden aşağıda bulanan Gaziantepspor'un 3 maç üst üste kazanarak üst sıralara tırmandığını anlatan Vural, kendilerinin de böyle bir çıkış yapabileceklerini söyledi. 
     Vural, Galatasaray dışında ligde yenilgisiz takım bulunmadığını vurgulayarak, ''Takımımızın kaybetme opsiyonu vardı. Bizim amacımız ilk 10 içinde yer almak. Bu ligde her şey olabilir. Bundan sonra neden üst üste 5 maç kazanmayalım'' diye konuştu. 
     






</TEXT>
</DOC>
