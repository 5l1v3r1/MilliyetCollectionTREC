<DOC>
<DOCNO> 43390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/yazar/uras.html </URL>
<DATE> 2001/09/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tekirdağ üretmiyor 
</HEADLINE>
<TEXT>

Tekirdağlılar sanayi bölgeleri yanında F tipi cezaevleri inşaatının hızlanmasından şikayetçi. Baro Başkanı’nın anlattığına göre, 368 kişilik ilk F tipi cezaevi yanında ikincisi yapılıyor. Üçüncüsü yapılmak üzere. Çerkezköy’e bağlı Karlıköy’de ise 8 ayrı F tipi cezaevi yapılması planlanmış 
     Tekirdağ Belediye Başkanı Osman Tabak, "Muratlı’dan şehre su getirdik. Otuz yıl Tekirdağ içme suyu sıkıntısı çekmeyecek" diyor. Başkana göre, Tekirdağ’ın üç sorunu 1 Şehrin içinden geçen ve günlük yükü 36 bin araç alan yolun trafiğinin çevre yoluna aktarılması. 
     2 Kınalı - İpsala arasında çifte şeritli yolun tamamlanması. 
     3 Trakya’daki fakülte ve yüksekokulların bir üniversite çatısı altında toplanması. 
     Başkan, Doğu - Batı Trakya Belediyeler Birliği’ni kurmuş. Prof. Ruşen Keleş bu proje çerçevesinde Batı Trakya belediyeleri arasında işbirliğini koordine edecekmiş. 
     İstanbul’un ağır sanayii Tekirdağ’a kaymış durumda. Sanayi tesisleri Çerkezköy, Çorlu ve Muratlı’ya yayılmış. Çerkezköy Ticaret ve Sanayi Odası Başkanı Ömer Kılıç, kriz nedeniyle işini kaybedenlerin sayılarının 7 bine ulaştığını, Çerkezköy’ün üretim ve istihdam gücünün üçte bir küçüldüğünü söylüyor. 
     Çorlu Ticaret ve Sanayi Odası Meclis Başkanı Sezai Kumral, 640 tesisin dörtte birinin faaliyetini tatil eylediğini, 5 bin işsizin sokaklarda dolaştığını anlatıyor. 
     Tekirdağ SSK kayıtlarına göre, sigortalı işçi sayısı dokuz ayda 105 binden 93 bine düşmüş. Ziraat Odası Başkanı Şerif Baykurt, "Trakya çiftçisinin tabutunu kaldırmaya hoca aranıyor" diyor. Başkana göre, tarımda üretim dönemi bitti. Binlerle üretici icrada. 
     Tekirdağ’ın içinde bulunan Namık Kemal Parkı ile Zübeyde Hanım Parkı’ndaki çay bahçelerinde boş iskemle yok. Oturanlar ne yapıyor diyerek yanlarına yaklaşınca dert dinliyorsunuz. İdris Akar, Meteksan Kutu Fabrikası’nda çalışırken işten çıkmış. İşsiz. Metaksan Fabrikası kapatılıyormuş. Hüseyin Yorulmaz besici iken hayvanlarını satmış. Minibüsçülük yapıyor. 
     "Bugün 20 milyar liraya yapılamayacak ahırları kapattım. 30 sığırı sattım. Bugünkü et ve süt fiyatı ne besiciyi ne de sütçüyü yaşatır" diyor. Hakkı Çınar Hacıköy’de ayçiçeği, soğan ve karpuz üretiyor. Karpuz bu yıl para etmemiş. Soğanın fiyatı 45 - 50 bin liraya düşmüş. Ayçiçeğinde erken satış yaptığı için malını ucuza vermiş. "Hayvancılık geberdi. Ne yapağı hayvan yünü ne de süt alan var" diyor. 
     Kumbağ’dan Sinan İpek, Tekel’in şaraplık semilyon ve clerit üzümlerine bu yıl 143 - 147 bin lira fiyat biçtiğini, geçen yıla göre 20 bin liralık farkın maliyetteki artışı karşılamadığını söylüyor. Malını tutabilecek gücü olan kazanıyor. Buğdayı borç ödemek için 125 bin liradan sattım. Şimdi fiyat 200 bin lira diyor. 
     
     SSK’ya ihtiyaç var 
     Teksif Sendikası Çorlu Şubesi Başkanı Adem Aras, Çorlu’da bir SSK hastanesine olan ihtiyacı belirtiyor. 1995 yılından bu yana çabaların sonuç vermemesinden yakınıyor. 
     Milliyet TIR’ının önünde sohbete katılan Tekirdağlılardan Mustafa Üstbaş, arıtma tesisinin yokluğuna işaret ediyor. Banu Toprakal, kırsal kesimden gelen talepteki düşmeye dikkat çekiyor. Taksi işletmecisi Zafer Türkmen, siftah yapamayan Tekirdağ’daki taksici ile İstanbul’daki taksicinin farklı şekilde vergilendirilmesi gerektiğini söylüyor. Hayrabolu’dan Fatma Akyüz, imar mevzuatına aykırı yapılaşma konusundaki şikayetini duyurmak için dokuz aydır valinin yanına çıkmaya çalıştığını, başaramadığını, bir vatandaşın valiye ulaşmasının imkansız olduğunu anlatıyor. 
     Tekirdağlılar sanayi bölgeleri yanında F tipi cezaevleri inşaatının hızlanmasından şikayetçi. Baro Başkanı Güneş Gürselli’nin anlattığına göre, 368 kişilik ilk F tipi cezaevi yanında ikincisi yapılıyor. Üçüncüsü yapılmak üzere. Çerkezköy’e bağlı Karlıköy’de ise 8 ayrı F tipi cezaevi yapılması planlanmış. 
     Milliyet TIR’ının son ziyaretçileri Ellinci Yıl Bilim ve Sanat Merkezi üstün ve özel yetenekli öğrencileri idi. Pedagog öğretmen Gülyüz Akgün ve öğrencilerden Ayşe Aysu Damar, Altan Kahraman, Fulya Öznal ile sohbet ettim. Üstün yetenekli oldukları test ile belirlenen öğrenciler okul saatleri dışında bu merkezde özel programlara katılıyormuş. Sorunlarla kararan içimiz cıvıl cıvıl ve yetenekli gençleri görünce aydınlandı. 
     
     







Taliban ve İslam 


Bir Meclis ki... 


Başbakanlık'ta durum 


Saddam Hüseyin'i vurmak da gündeme gelirse... 


Sandık takvimi 


Gülen insanlar kenti 


Ne cengaverlik ne de pısırıklık 


Adres değişiyor mu .. 


Aynadan şiddet görüntüleri yansıyordu 


Gözümüz aydın 


Hırsızlar, işkence ve işkenceciler üzerine 


Timsahın kuyruğunu tutmak... 


Doğu'da organize sanayi 2 


On üçüncü ulus temizlenecek 


Tekirdağ üretmiyor 


</TEXT>
</DOC>
