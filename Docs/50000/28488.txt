<DOC>
<DOCNO> 28488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/guncel/agun.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meyhaneden minareye 
</HEADLINE>
<TEXT>

Kumkapı'daki Kartallar Restaurant’ın patronu Kemal Duranoğlu sekiz yıldır gönüllü müezzinlik yapıyor. Minareye çıktığından beri ağzına içki sürmüyor 
     ALİ EYÜBOĞLU Fotoğraflar SELAHATTİN SEVİ-DENİZ ALTUNTAŞ 

     İster inanın, ister inanmayın... Ama bu, "Türk tipi laiklik" dedirtecek bir gerçek... Kumkapı'daki tarihi Tavaşi - Süleymanpaşa Camisinin minaresine çıkıp, okuduğu ezanla insanları Allah'ın yolunda secde etmeye çağıran "müezzin"le, caminin yan sokağında meyhanecilik yapan aynı insan... 
     Yıllarca komilik ve garsonluk yaptığı Kartallar Restaurant'ın 1998'den bu yana patronu olan Kemal Duranoğlu, 17. Yüzyıl'da inşa edilen caminin tam sekiz yıldır "fahri" müezzini... 
     
Beşiktaş'ın kongre üyesi      Kemal Duranoğlu, Kumkapı Turistik Restaurantlar ve Esnaflar Dayanışma Derneği'nin Yönetim Kurulu, Beşiktaş'ın da kongre üyesi... Duranoğlu, namaz vakti yaklaşınca, işine ara veriyor. 
     Meyhanede aptesini alıp, caminin yolunu tutuyor... Minarenin ahşap merdivenini tırmanıp, yanık sesiyle okuduğu ezanla esnafı namaza davet ediyor. Namazdan sonra da, tekrar meyhanedeki görevinin başına dönüyor. 
     
"İşimin gereği neyse o"      "Camide, dinimin gereğini, burada ise işimin gereğini yapıyorum" diyen Duranoğlu, sorularımızı yanıtladı 
     Müezzinliğe ne zaman başladınız 
     "Camide yaşlı bir hocamız vardı Bekir Öge. Şimdi rahmetli oldu. Bir gün, ezan okuyacak biri var mı diye sordu. Talip oldum. Okuduktan sonra, 'Ne güzel sesin var, uygun da okuyorsun. Gel ezanları sen oku' dedi. Öylece başladık." 
     
"Namazımı kılarım"      Ortada tezat bir durum yok mu Minareye çıkıp ezan okuyor, insanları Allah'ın yoluna davet ediyorsunuz, meyhanede de içki satıp insanları günaha sokuyorsunuz 
     "Meyhaneci müslüman olmaz diye bir şey yok. Eskiden içki de içiyordum. 93'te minareye çıktıktan sonra bıraktım. Camide Allah'ın emirlerini, meyhanede de işimin gereğini yapıyorum." 
     Takılanlar olmuyor mu size 
     "Çok oluyor. Yeri geliyor, turistlere eşlik edip, masada onlarla oynuyorum. Cemaatten görüp de, bu işi yaptığımı bilmeyenler çok şaşırıyor." 
     Çocuklarınız babaları için "camide müezzin" mi, yoksa "Kumkapı'da meyhaneci" mi diyor 
     "4 kızım var. Restoran işlettiğimi de, ezan okuduğumu da biliyorlar..." 
     
O iş ayrı, bu iş ayrı’      Gönüllü müezzin Duranoğlu, "Restoran sahiplerinden de bayağı namaz kılan arkadaşımız var. İçlerinde hem içkisini içip, hem de 5 vakit namazını kılan enterasan arkadaşlarımız mevcut" diyor. Duranoğlu, meyhanesindeki müdavimlerine de en iyi hizmeti verebilmek için çalışıyor. 


 GÜNCEL 





















</TEXT>
</DOC>
