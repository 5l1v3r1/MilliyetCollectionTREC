<DOC>
<DOCNO> 42782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun03.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD biyolojik ve kimyasal silah saldırılarına hazır değil 
</HEADLINE>
<TEXT>

     Uzmanlar, ABD'nin, hastalığa yol açan mikroorganizmalar ve öldürücü kimyasal saldırılara karşı yeteri kadar hazırlıklı olmadığını öne sürdü. 
     New Jersey eyaletinin Newark kentindeki Rutgers Üniversitesi'nden Leonard Cole, bir biyolojik saldırının, halka karşı girişilen düşmanca eylemlerin en korkuncu olduğunu söyledi. 
     Cole, bunun nedeninin, en azından teorik olarak, virüsü kapan bir kişinin, diğerlerine de hastalığı bulaştırabilen biyolojik silah haline gelmesi ve böylece domino etkisinin ortaya çıkması olduğunu belirttii. 
     Minnesota Üniversitesi Bulaşıcı Hastalıkları Araştırma Merkezi Müdürü Michael Osterholm ise biyolojik silahlar kullanılan bir saldırıya ilk kez maruz kalacak kişilerin, bu tür olaylara yönelik hazırlık çalışmalarında yer almadığını kaydetti. 
     Osterholm, bu alanda aşı ve antibiyotik sıkıntısı çekildiğini, kamusal sağlık altyapı sistemlerinin yetersiz olduğunu ve bu yöndeki fonlara da gereken önemin verilmediğini ifade etti. 
     Uluslararası Araştırmalar ve Strateji Merkezi'nden Frank Cilluffo da, belirtilerin ortaya çıkmasının günler hatta haftaları alması nedeniyle biyolojik silahları ''sessiz katiller'' olarak niteledi. 
     Cilluffo, bu yöndeki saldırıların, sorumluları açıklamadığı sürece bir müddet farkedilemeyebileceğini, bunun sonucunda da virüsü kapan birçok kişinin, farkında olmadan diğerlerine bulaştırabileceğini söyledi. 
     ABD Hastalıkları Önleme ve Kontrol Merkezi de, sağlık sisteminin şu anda biyolojik bir saldırıyı tespit edip yanıt verecek yetenekte olmadığını kabul ederken, çeşitli hükümet raporlarında, biyolojik ve kimyasal silahlarla düzenlenecek saldırılara karşı hazırlıkların yetersiz olduğu belirtiliyor. 
     Kongre raporlarından birinde, hükümet stoklarında son kullanma tarihi geçmiş ilaçlar bulunduğu bildirilirken, diğer bir raporda, sağlık malzemesinin çok yüksek ısıda tutulduğu da tespit edildi. 







</TEXT>
</DOC>
