<DOC>
<DOCNO> 45000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/spor/spo03.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateşkes bozuldu 
</HEADLINE>
<TEXT>

Galatasaray’da Süren ile Altaylı arasındaki gerginlik "uzlaşma" toplantısına rağmen sürüyor. Eski başkanın marttaki kongreye de hazırlandığı ileri sürüldü 
     HALİL ÖZER 

     SARI - Kırmızılı kulüpte Faruk Süren ile Fatih Altaylı arasındaki ateşkes çabuk bozuldu. Süren’in marttaki kongrede yeniden başkanlığa aday olacağı haberi ile çalkalanırken, yönetim de alarma geçti. Ayrıca Galatasaray, stat projesine eski yönetimin ödediği paraların araştırılması için de çalışma başlattı. Fatih Altaylı ise, Faruk Süren’den kesinlikle özür dilemediğini açıkladı. 
     ALTAYLI, içeride konuşulanların basına farklı yansıtılmasından utanç duyduğunu söyledi. Altaylı, "Galatasaray sorunlarını tartışmak için buluştuk. Ama bunları kendini haklı çıkartacak şekilde yalan yanlış basına sızdırdılar. Özür dilemem söz konusu değil. Faruk Süren’den değil, Divan’dan özür dileyeceğim. Verdiğim üç rakamdan biri yanlış çıktı. Bu rakamları genel sekreter vermişti" dedi. 
     FARUK Süren’e hiçbir zaman "hırsız" demediğini söyleyen Altaylı, baş başa yapılması beklenen toplantıda Ali Dürüst ile Sinan Kalkapçıoğlu’nun da bulunmasına çok şaşırdığını söyledi. Altaylı "Bu özür değil, uzlaşma toplantısıydı" dedi. Süren’in arasının Mehmet Cansun ile de bozuk olduğu, yönetimin eski başkanın kongrede yine adaylığını koyacağına kesin gözüyle baktığı bildirildi. 
     STAT projesi iki yönetimin arasını açarken, uzlaşma toplantısında Süren, şirketlere borçların ödenip, stadın yapılmasını önerdi. Ancak 2. Başkan Fatih Altaylı, "Bu paralar ödenmeyecek. 18 milyon dolara proje olmaz. Şirketlerle uzlaşacağız. Uzlaşamazsak, Londra’daki uluslararası mahkemeye gideceğiz. Galatasaray’ı aldatmışlar. Fazla para alınmış. İşin peşini bırakmayacağız" diye konuştu. 
     
Erhan Namlı Galatasaray’da      TRABZONSPORLU Erhan Namlı’nın Galatasaray’a transferi konusunda anlaşma sağlandı. Ayrılmak isteyen kaleci Murat ve Erhan Namlı’nın transferi için Sarı - Kırmızılılar’ın kapısını çalan Başkan Özkan Sümer, dün Mehmet Cansun ile bir araya geldi. Sümer, Murat ve Erhan’a karşılık kaleci Mehmet Bölükbaşı ve 250 bin doları kabul etti. İki futbolcu da Galatasaray formasıyla poz verdi. Ancak daha sonra Mehmet, Trabzon’a gitmek istemeyince, sadece Erhan’ın transferi için el sıkışıldı. 
     
Temizlik operasyonu      SARI - Kırmızılı takıma yapılan transferler ve gelen yabancılar sonrasında şişen kadro yavaş yavaş eritiliyor. Kingston ile Saffet Akyüz’ün Antalya, Emrah’ın Gaziantepspor’a gönderilmesiyle kadrodan üç futbolcu eksildi. Kaleci Mehmet Bölükbaşı da birkaç kulüple temas halinde bulunuyor. 
     TEKNİK Direktör Mircea Lucescu’nun isteği üzerine yönetim hem kadronun istenilen düzeye gelmesini sağladı, hem de boş yere kasadan para çıkmasına engel oldu. Genç Ufuk’un da Fransa’ya gitmesi beklenirken, yöneticiler yabancı oyuncular Sphear ve Mpenza’ya da kulüp arıyor. 
     



 SPOR 
























</TEXT>
</DOC>
