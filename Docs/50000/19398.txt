<DOC>
<DOCNO> 19398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur04.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Telekom konusunda Genelkurmay'la bir görüş ayrılığımız yok" 
</HEADLINE>
<TEXT>

     Devlet Bakanı Kemal Derviş, Telekom'un özelleştirilmesi konusunda Genelkurmay İkinci Başkanı Orgeneral Yaşar Büyükanıt ile görüştüğünü ve herhangi bir sorun olmadığını bildirdi. 
     Derviş, Başbakanlık merkez binaya gelişinde bir gazetecinin Genelkurmay'ın, Telekom'un özelleştirilmesi konusunda çekinceleri olduğunu sorması üzerine, şunları söyledi 
     'Altın hisse vasıtası ile Türkiye'nin güvenlik ve savunması ile ilgili her şeyi güvence altına alacağız. Zaten önceden de tartışmıştık. TSK, hem Türkiye'nin savunması açısından ama daha da ötesinde Türkiye'nin güçlü bir ekonomiye kavuşması için ülkenin en büyük destekcisidir. Programla TSK arasında herhangi bir görüş ayrılığı yok. Tam tersine her bakımdan programa ve Türkiye'nin geleceğine bütün desteklerini veriyorlar. Ve Türkiye'yi onlardan fazla seven kimse yok.'' 
     Derviş, Esenboğa Havalimanı çıkışında bir gazetecinin ''Telekom konusunda Başbakan, Ulaştırma Bakanı ya da Genelkurmay yetkilileri ile bir görüşmeniz olacak mı '' şeklindeki sorusu üzerine, şöyle konuştu 
     ''Herhalde olacak. Telekom önemli bir aşama. Keşke çok daha önceden çözülseydi de, bu ülke bu kadar zarara girmeseydi. Zararın neresinden dönülürse kardır deriz. İnşaallah herkes sorumlu davranır.Bu ülke bunalımdan yeterince çekti. Bunun zararı işçi, köylü, memur, esnafın sırtında.'' 
     Ekonomide artık bunalımdan çıkılmak üzere olunduğuna da işaret eden Bakan Derviş, ''geçen hafta, iyi bir hafta yaşandı. Herkes sorumlu davranıp, program hızla uygulamaya konulur. Ona da güveniyorum. Bunun dışında da bir yolumuz yok'' dedi. 







</TEXT>
</DOC>
