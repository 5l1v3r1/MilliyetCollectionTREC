<DOC>
<DOCNO> 22702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/siyaset/siy03.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip parti kuramaz 
</HEADLINE>
<TEXT>

Recai Kutan’ın başvurusu’ üzerine Fazilet hukukçuları parti kurmaya hazırlanan Tayyip Erdoğan’a "siyasi yasağını" hatırlattı 
     ANKARA ANKA 

     FP, kuracağı yeni partinin ilk adımını Abant’ta atan Tayyip Erdoğan’a siyaset yasağını anımsattı. Erdoğan’ın avukatının, "Bir partide genel başkan olmasına engel yok" sözleri FP hukukçularınca, "Yasağı devam ediyor. Değil genel başkan, parti üyesi bile olamaz. Bize başvursa üyeliğe kabul edemeyiz" diye yanıtlandı. Erdoğan’ın FP’nin yenilikçileriyle birlikte kuracağı yeni partiye "Erdemliler Hareketi" adıyla start vermesi üzerine Recai Kutan partinin hukukçularıyla toplantı yaparak bilgi aldı. Kutan, Erdoğan’ın yeni partiye kurucu genel başkan olup olamayacağını sordu. 
     Kutan’a bilgi veren FP hukukçuları, Erdoğan’ın kesinlikle bir partiye üye olamayacağını vurgulayarak şu noktaların altını çizdiler 
     "Erdoğan’ın siyaset yasağı TCK’nın 312. maddesinden aldığı cezadan kaynaklanıyor. Yasağın süresi ömür boyu. Yasağın infaz süresinin ardından üç yıl geçince, memnu haklarının iadesi için yapacağı başvuru üzerine savcı kaldırabilir. Yoksa yasak devam eder. Bu nedenle Erdoğan değil kurucu genel başkan, bir partiye üye bile olamaz. " 
     Hukukçular, Erdoğan’ın son çıkarılan afla siyaset yasağının da kalkmış olduğu yorumunu yapan avukatının da, yasayı yanlış yorumladığını vurgulayarak şöyle dediler "Aftan yararlanabilmek için cezanın yargılanma, hüküm giyme ve kesinleşme safhalarından birinde olmak gerekir. Erdoğan’ın durumu bu üç aşamayı da geçtiği için yasadan yararlanamıyor. Bu nedenle Şartla Salıverme Yasası kapsamına girmiyor. Ancak, Erbakan Hoca, 5 yıllık yasağını tamamladığında siyasete dönebilecektir. Erdoğan ise üç yılı bekleyip ki o tarih de 2002’dir, yasağının kaldırılması için başvurup savcıdan böyle bir karar çıkartmadıkça katıldığı partiye dava açılmasına neden olur." 
     



 SİYASET 




















</TEXT>
</DOC>
