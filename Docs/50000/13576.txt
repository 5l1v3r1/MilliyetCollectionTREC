<DOC>
<DOCNO> 13576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/spor/spo01.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kemer sıkacak 
</HEADLINE>
<TEXT>

Beşiktaş Yönetim Kurulu, ekonomik kriz nedeniyle transferde de tasarruf politikası izlemeyi kararlaştırdı 
     KARTAL YİĞİT 

     BEŞİKTAŞ, maddi olarak sıkıntılı günler geçirirken, yönetim transferde uygulanacak politikayı belirledi. Son üç ayda 5 milyon dolarlık banka kredi borcunu kapatan yönetimin kalan 22 milyon dolarlık borç nedeniyle başta transfer olmak üzere her alanda kemer sıkma politikası izleyeceği belirtildi. 
     GENEL Sekreter Hüsnü Güreli, kredi borçlarını yavaş yavaş ödemeye başladıklarını söyledi. Güreli, "Transferde dört oyuncu alacağımıza iki transfer yapacağız. Satacağımız ve takas için kullanacağımız futbolcularımız olacak. Kriz nedeniyle biz de tasarruf tedbirlerine yöneldik" dedi. 
     
Nouma’ya sorgulama      MENAJER Sinan Engin, ayrılmak istediğini söylediği öne sürülen Nouma ile görüşme yaparak bu söylentilerin doğru olup olmadığını sordu. Engin, "Gitmek istiyorsan bunu sezon sonu konuşursun. Kendine çeki düzen ver" dedi. Nouma ise , "Zaman zaman üzerime çok geliniyor. Şu an gitme ile ilgili kesin bir kararım yok" diye konuştu. Bu arada Burak Kalkavan Basketbol Şube sorumluluğundan istifa etti. 
     
Sergen’i barıştıracağım’      BEŞİKTAŞ Asbaşkanı İzzet Ceylan, Sergen’in transfer olması durumunda Ahmet Hamoğlu ile kendisini barıştıracaklarını söyledi. Ceylan, "Bonservisi bedelsiz alınacak bir Sergen’in faydalı olacağını sanıyorum. Bu konuda Fatih Terim’in görüşünü bile aldım. Sergen gelirse önümüzdeki sezon orta sahayı toparlayacaktır" dedi. 
     
Daum’dan uyarı      GALATASARAY maçı hazırlıklarını aralıksız sürdüren Beşiktaş’ta Teknik direktör Daum neşeli tavırlarıyla dikkat çekti. Alman hoca futbolcularıyla kısa bir toplantı yaparak, "Antrenmanlarda her şeyinizi ortaya koymalısınız. Maçın provası antrenmandır. Özellikle sizden çalışmalara yarım saat önce gelmenizi istiyorum " diye konuştu. 

 SPOR 






























</TEXT>
</DOC>
