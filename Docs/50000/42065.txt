<DOC>
<DOCNO> 42065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/siyaset/siy01.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye yargılanacak 
</HEADLINE>
<TEXT>

Belçika Danıştay Mahkemesi, Sabancı suikastından Türkiye’de aranan Fehriye Erdal’ın Türkiye’de işlediği suçlar nedeniyle Belçika’da yargılanmasına karar verdi 
     GÜVEN ÖZALP Brüksel 

     Belçika Danıştay Mahkemesi, Sabancı suikastında kullanılan silahın Terörle Mücadele Sözleşmesi’ndeki tanımlara uyduğunu belirterek terörist Fehriye Erdal’ın Türkiye’de işlediği suçlar nedeniyle bu ülkede yargılanmasına karar verdi. 
     Türkiye’nin bir terör davasında yurtdışındaki bir mahkemede elde ettiği ilk olumlu sonuç olma özelliği taşıyan karar, benzer davalar için de örnek teşkil edecek. Erdal, Belçika’da işlediği suçların yanı sıra Subancı suikastı nedeniyle de yargıç önüne çıkacak. 
     Davaya bakan yargıç De Wolf, cinayette kullanılan silahın Terörle Mücadele Sözleşmesi’ndeki tanımlara uyup uymadığı tartışmasına son noktayı koydu. Belçika hükümetinin aksine, cinayette kullanılan silahın otomatik ya da yarı otomatik olmasını umursadığını belirten yargıç, "Çünkü çok ağır bir suç işlenmiş ve bu suçu cezalandırmamız lazım. Talebi kabul ediyorum. Bunu çok ciddi bir olay olarak görüyürom. Daha önce Gent Savcısı’nın ve hükümetin aldığı kararlara hakim olarak uymak mecburiyetinde değilim" dedi. 
     
New York sendromu      Erdal’ın avukatları, kararı değerlendirirken "ABD’de yaşanan olayların ardından farklı bir karar beklenemezdi" diye konuştu. Sabancı Ailesi’nin avukatı Fernand Schmitz de "New York’un hemen sonrasında Belçika adaleti terörizmle mücadeleye yönelik güçlü bir karar verdi" dedi. 
     Erdal’ın avukatları kararı temyiz etmeyi kararlaştırdı. Ancak üst mahkemenin önce bu başvuruyu kabul edilebilir bulması gerekiyor. Avukat Schmitz, teknik olarak böyle bir başvurunun kabul edilir bulunmaması gerektiğini söyledi. Başvurunun kabul edilmesi halinde ise Erdal’ın yargılanmasında iki - üç aylık yeni bir gecikme olacak. 
     Davayı izlemek üzere Brüksel’de bulunan Demir Sabancı, kararın adaletin uygulanması için bir fırsat olduğunu belirterek "Bu varılması gereken bir sonuçtu çünkü gerçekler ortada. Adalete güveniyoruz" dedi. Erdal’ın Belçika’nın sorumluluğunda olduğunu vurgulayan Sabancı "Bakanlık gerekli önlemleri alıyordur" diye konuştu. 
     



 SİYASET 










</TEXT>
</DOC>
