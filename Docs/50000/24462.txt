<DOC>
<DOCNO> 24462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/yazar/tamer.html </URL>
<DATE> 2001/06/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Derviş'i kaçırtmak, Derviş'e mi yarar 
</HEADLINE>
<TEXT>

     Son günlerde Türkiye'de siyasetin tepesinde olup bitenlere baktığınızda görüyorsunuz ki, daha duvara tam olarak toslamış değiliz. Dolayısıyla önümüzde daha esaslı yeni krizler mutlaka var. Ve yangına körükle giden siyasilerimiz sayesinde de krizlerin arası giderek daralıyor. 
     Bu arada iş dünyasından kime rastlasam, çantasında Kemal Derviş'e acilen iletmek istediği bir dosyası var. Ancak onlar dosyalarını Derviş'e iletemeden, diğer kabine arkadaşları Derviş'i hükümetten kaçırtmayı başarırlarsa hiç şaşmam. Tabii bu lehlerine mi olur, aleyhlerine mi, orası ayrı bir konu Bana sorarsanız Derviş'i bu aşamada kaçırtmak, Derviş'e yarar. 
     Evet, MHP'li bakanların son salvoları ve ANAP'lı bakanların ayak oyunlarına Derviş'in şeffaflık uğruna erken açıklamalarının yarattığı dalgalanmaları da eklerseniz, sayın bakanın hükümette daha ne kadar barınabileceği, ciddi bir soru işareti olarak karşımızda duruyor. Ama hükümetten ayrılsa da Derviş'in Türkiye'de kalacağına ve hatta önümüzdeki dönem siyasette karşımıza çıkacağına kuşku yok. 
     Ben koalisyon ortaklarının ve bakanlarımızın yerinde olsam, Derviş'i mümkün olduğunca kabinede tutmaya ve icraatlardan sorumlu kılarak halka yüklenecek ağır faturaya ortak etmeye bakardım. Aksi halde Derviş ilk genel seçimlerde pekala Turgut Özal gibi bir sürpriz yapabilir. Zira ne siyasi görüşü, ne hayattaki duruşu, ne de etik anlayışı açısından Özal'la aralarında herhangi bir benzerlik olmamasına rağmen belki de sadece insan sıcaklığı açısından ikisinin ortak noktaları olmalı ki halkımız, Derviş'i de Özal gibi bir anda benimseyiverdi. 
     
     80'li yılların başlarını anımsayın. Özal, kemer sıkma ve istikrar programı vaat ettiği halde, 12 Eylül askeri yönetiminin kurdurttuğu sözde partileri nasıl da sollayıp iktidar olmuştu 
     Derviş vatandaşın gözünde inandırıcılığını yitirsin isteniyorsa, hükümette daha bir süre kalmalı. Nitekim Derviş de son 2 hafta içinde bu yönde ufak birkaç denemede bulundu Ve Derviş'i başlangıçta tümüyle destekleyenlerin bir kısmından parazitli sesler yükselmeye başladı. 
     Koalisyon ortakları biraz sabır gösterip Derviş'in de kabinede kalarak yıpranmasına vesile olurlarsa, program belki fazla sapma olmadan uygulanabilir. Ama bizler için a Programın uygulanması ve Derviş'in yıpranması mı yoksa b Derviş'i kaçırtarak yeni krizlerle dibe iyice vurmak mı daha hayırlı olur bilemiyorum. 
     
Gençleri Ahilikle geleceğe hazırlamak      "Türk Dünyası, işsiz ve vasıfsız gençlerini ya hızlı ve yaratıcı bir eğitimle nitelikli işgücüne dönüştürerek küresel dünyada yerini alacak, ya da işsiz ve yoksul genç kitlelerin öfkeli patlamalarına sahne olacak." 
     Bu saptama, Orta Asya'daki Türki Cumhuriyetlerin 10. Yılı Sempozyumu için hazırlanan "21'inci yüzyılın kurumu Ahilik, Türk Dünyası'ndan küresel değerlere bir katkı projesi"nden. 
     2 deneyimli gazeteci Zeynep Göğüş ve Kerem Çalışkan'ın yaptıkları çalışmada kaliteli üretim, temiz sermaye, tüketici hakları, şeffaflık, gençlerin üretim içinde eğitimi gibi pek çok unsuru içinde barındıran Ahilik'le, çağdaş teknolojiyi buluşturuluyor. Projenin bir ayağı da, bu felsefeyle eğitilen gençlerin, kendi ürünlerini dünyaya pazarlayabilecek bir elektronik bilgi birikiminden geçirilmesini öngörüyor. 
     Ahi Gençlik Merkezi ve Ahi Net projelerinin Türk dünyasındaki gençleri birbirine yakınlaştırırken, mesleki eğitimi de teşvik edeceği belirtiliyor. 
     
     







Üniversite... 


Sessiz piyano 


Ders olsun diye... 


İki kadeh içince... 


Siyasetçiler hiç mi ders almayacak .. 


Konuştukça batmak 


Ecevit sözü 


Bir güvenlik konusu daha... 


Bu uyarı önemli 


Haydi Daum saç testine 


50 yıllık kalem 


Efsane döndü 


Derviş'i kaçırtmak, Derviş'e mi yarar 


Bu geçiş dönemidir 


Eski Gümüşhane, yenisinden güzel 


Yeni belgeler aynı hikayeler 


</TEXT>
</DOC>
