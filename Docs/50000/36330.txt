<DOC>
<DOCNO> 36330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/spor/aspo.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi lig temiz başlasın 
</HEADLINE>
<TEXT>

SÜPER Lig’de 44. sezon bugün perdelerini açacak, futbol heyecanı yine tüm Türkiye’yi saracak. 
     Fenerbahçe ve Galatasaray’ın 14’er, Beşiktaş’ın 9, Trabzon’un 6 kez şampiyonluk kupasını müzesine götürdüğü maratonda bakalım bu sezon hangi takım mutlu sona ulaşacak. Fenerbahçe veya Galatasaray hedefe ulaşırsa, üçüncü yıldızı takacak. Yeni isimlerle kadrolarını takviye eden, yoğun bir hazırlık dönemi geçiren 18 takım, zirve için kıyasıya mücadele verecek. 
     
Yeni uygulamalar      BU yıl "Süper Lig" olarak değişen ismi ve yeni kurallarıyla sezona start verilecek. Yabancı sayısı sekize çıkarken, en fazla altısı listeye yazılacak ve aynı anda beşi forma giyebilecek. Puanlarda eşitlik halinde, takımların aralarındaki maçlardaki puan üstünlüğü sıralamayı belirleyecek. Artık aralıklı ya da üst üste dört sarı kart gören bir maç ceza alacak. Süper Lig’de ilk yarı 23 Aralık’ta sona erecek, 18 Ocak’ta başlayacak ikinci devre de 12 Mayıs’ta tamamlanacak. 
     

</TEXT>
</DOC>
