<DOC>
<DOCNO> 28686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/yazar/sazak.html </URL>
<DATE> 2001/06/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Boşluk 
</HEADLINE>
<TEXT>

     FP'nin kapatılması parlamentoda tuhaf bir manzaraya yol açtı. 
     Meclis'teki bağımsızlar - 111 milletvekili - üçüncü parti konumuna yükseldi. 83 üyeli DYP ise ana muhalefet oldu. 
     Transfere kapılarını açan 126 sandalyeli MHP'nin 132 üyeli DSP'nin önüne geçmesi iyice kolaylaştı. Bahçeli'nin "kısmetse olur" dediği Başbakanlığın Ecevit'te kalmasına, koalisyon protokolü engel gözükse de taşların oynadığı Meclis'te sonbaharda olacakları bugünden kestirmek olası değil. Derviş'le yıldızı barışmayan Bahçeli'nin Koray Aydın'a "bayındırlık projesi" olarak transfer yetkisi vermesi, seçime başbakan olarak gitme niyetini gösteriyor. Ecevit, 1999 seçimlerini öyle kazanmamış mıydı 
     Anayasa Mahkemesi'nin sadece 2 milletvekilinin üyeliğini düşürmesi seçim baskısını gündemden uzaklaştırsa da Fazilet'in boşluğunun TBMM'nin ömrünü kısaltacağı ortadadır. Kapatılan parti üyelerinin tek çatı altında birleşmesi zor olacak. Erbakan ve Tayyip Erdoğan yol ayrımında 
     Pamuk ipliğine bağlı dengeler ve "sistem"e sözde istikrar adına yapılan müdahalelerle Türkiye'yi yönetmek giderek güçleşiyor. 
     Normal olan, kasım ve şubat krizleri ertesinde Ecevit hükümetinin istifasıydı. Koalisyonda bir yenilenmeye gidilmiş olsaydı, IMF programına ve Derviş'in bulduğunu 15 milyar dolarlık ek kaynağa rağmen ateşi düşürülemeyen ekonomik krizin temelindeki "güvensizlik" sorunu aşılırdı. 
     Türkiye'de dört ayda 1 milyon işgücü kaybı olmuş. Toplumsal patlamanın her gün yeni bir örneğiyle karşılaşıyoruz. Bankadaki koruma görevlisinin 37 milyarlık banknotla "Robin Hood"culuk yapması "ikinci yazar kasa" olayı değil midir Ya işyerleri kapatılacak personele dert anlatmaya çalışırken kuşatılan, tartaklanan üst düzey bürokratın haline ne demeli 
     Kriz aşılamazsa sokaktaki insanın tepkisi artacak. 
     İlginç olan sorunlara çözüm bulması gereken siyaset kurumunun kriz üretmeye devam etmesidir. 
     Fazilet'in kapatılması sonucu Meclis'in beşte birinin bağımsız kaldığı doğan boşluğun ve muhalefetteki parçalanmanın iktidarı aritmetiksel anlamda "alternatifsiz" kıldığı bir yapıda çıkış yolu kapanıyor. "Ancak bir genel seçim, yeni fay kırıklarının rejim üzerinde biriktirdiği stresi alabilir." 
     Türkiye bu sonbaharı, ekonomide "üçüncü kriz" dalgası yaşanmadan kazasız belasız atlatabilirse en geç 2002 baharında seçimi planlamalıdır. Anayasa reformu, siyasi partiler ve seçim yasaları da bu Meclis'in ülkenin geleceğine dönük bir yurtseverlik borcu, gelecek yatırımı olarak görülmelidir. 
     Çünkü halk desteği kalmamış, barajın altındaki partilerle Türkiye yönetilemez. 
     
     







Militan demokrasi 


İnönü de oynardı tenisini 


ABD'nin iran çaresizliği 


Yanlış yorumlar halkı yanıltıyor 


İstanbul 5. Vergi Mahkemesi 


Kim takar Aşık Paşa'yı 


Boşluk 


İş işten geçti 


Yeni "milli irade" Borsa 


Global resesyon tehdidi... 


Bankaları kapatan Akışık değil hükümet 


</TEXT>
</DOC>
