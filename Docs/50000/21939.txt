<DOC>
<DOCNO> 21939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sondun04.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları Filistin topraklarına girdi 
</HEADLINE>
<TEXT>

     Filistinliler ile İsrail güvenlik güçleri arasında geçen Eylül ayının sonunda başlayan çatışmalar tüm barış girişimlerine karşın sürerken, Filistinliler bu sabah Gazze'deki bir Yahudi yerleşim birimine havan mermisi attı. 
     Bölgedeki haber kaynakları, son 24 saat içinde üçüncü defa havan saldırısı düzenlendiğini belirterek, bu sabah atılan havan mermisinin Gazze Şeridi'ndeki Yahudi yerleşim birimi Gadid'de bir sera yakınlarında patladığını belirttiler. 
     Gadid'in yanı sıra dün gece yine Gazze Şeridi'ndeki İsrail köyü Niram ve yerleşim birimi Netzer Hazani'ye havan atıldığı, patlayan mermilerin ölüm ya da yaralanmaya yol açmadığı belirtildi. 
     İslami Cihad örgütü AP'ye gönderdiği mesajda, dün gece düzenlenen ilk iki havan saldırının sorumluluğunu üstlendi. 
     Filistinli yetkililer, İsrail tanklarının dün top ve makineli tüfekleri kullanarak, buldozerle Filistin topraklarına girdiğini, 1 kilometre kadar içeri giren İsrail askerlerinin 15 dakika kadar Filistin topraklarında kaldıktan sonra geri çekildiğini bildirdiler. 
     İsrail askeri yetkilileri ise, güvenlik güçlerinin Yahudi sivilleri havan saldırılarından korumak için Filistin topraklarına girdiğini iddia ederek, olayı doğruladılar. Buldozer eşliğindeki İsrail tankları son zamanlarda sık sık Filistin topraklarına girerek bazı binaları yerlebir ettiler. İsrailli yetkililer, Filistinli silahlı kişilerin kullandığı bu binaların yok edilmesinin gerekli olduğunu ileri sürüyorlar. 






</TEXT>
</DOC>
