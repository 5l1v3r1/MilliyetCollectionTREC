<DOC>
<DOCNO> 19764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/ekonomi/eko05.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den gelecek 8 milyar doların vadesi de uygun 
</HEADLINE>
<TEXT>

IMF’den sağlanacak 8 milyar dolarlık kredi stand - by kredisi koşullarını taşıyacağı için dört yılda geri ödenecek 
     Uluslararası Para Fonu’nun IMF Türkiye’ye vereceği, yaklaşık 8 milyar dolarlık kredinin, stand - by kredisi koşullarını taşıyacağı öğrenildi. Edinilen bilgiye göre, 17’inci stand - by anlaşması çerçevesinde alınacak olan bu kredinin geri ödeme ve kullanma şartları, "en uygun" kredi şekli olan stand - by prensiplerini taşıyacak. 
     
     SRF’nin süresi 18 aydı 
     Yetkililer, Türkiye’nin, diğer kredilere göre çok daha az bir faiz ödeyeceğini, ödemeler dengesi koşullarının uygun olması durumunda, 8 milyar dolarlık krediyi dört yıl içinde, uygun olmaması durumunda ise beş yılda geri ödeyebileceğini vurguluyorlar. IMF’den alınacak kredinin Ek Rezerv Kolaylığı SRF şeklinde olması durumumda, krediyi alan ülke, en geç 18 ay içinde geri ödemede bulunmak durumunda kalıyor. 
     
     Mektup 30 sayfa 
     Dünya Bankası’nın vereceği yaklaşık 2 milyar dolarlık kredinin de, stand - by gibi uygun koşulları taşıyacağı belirtiliyor. Yeni niyet mektubu, yaklaşık 30 sayfadan oluşuyor. Bu mektubun yaklaşık 15 sayfası Fon’daki bankalar ve kamu bankalarının görev zararları ile gecelik borçlanma maliyetlerinin nasıl tasfiye edileceği konularını içeriyor. 
     IMF Başkanı Horts Köhler ekonomiden sorumlu Devlet Bakanı Kemal Derviş’le yaptığı görüşmede programa övgüler yağdırdıktan sonra Türkiye için 10 milyar dolar önerdiğini söylemişti. 
     
     Japonlardan da kaynak 
     Öte yandan Türkiye’nin IMF’den alınacak kredi dışında, Japon Uluslararası İşbirliği Bankası’nın 750 milyon dolar, Dünya Bankası’nın tavrına bağlı olarak Japonya’nın 1.5 milyar dolar, Dünya Bankası’nın mali sektör uyum kredisi adı altında 1.5 milyar, ülke yardım stratejisi adı altında 5 milyar dolar, Avrupa Birliği Yatırım Bankası’nın da proje kredisi olarak 450 milyon dolar vermesi bekleniyor. 
     Türkiye’nin bu borçlanmalarla ardından dış borçlanmaya da gidebileceği ancak bulunacak bu borcun maliyetinin düşük olması şartına bağlı olduğu belirtiliyor. 
     



 EKONOMİ 















</TEXT>
</DOC>
