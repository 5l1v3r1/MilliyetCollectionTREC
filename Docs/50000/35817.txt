<DOC>
<DOCNO> 35817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/spor/spo02.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şampiyon görsünler" 
</HEADLINE>
<TEXT>

Teknik Direktör Denizli, "Glasgow’da ne yapmamız gerektiğini biliyoruz" dedi ve ekledi "İskoçya’dan iyi bir skorla döneceğiz" 
     YUSUF KOBAL 

     FENERBAHÇE Teknik Direktörü Mustafa Denizli, Glasgow Rangers maçı öncesi iddialı konuştu ve "İskoçlar şampiyon görsünler. Rakibimiz bizden çekiniyor. Biz de ne yapmamız gerektiğini biliyoruz ve oradan iyi bir skorla döneceğiz" dedi. Denizli, ilk maçta rövanş için kendilerini rahatlatacak bir skor peşinde olacaklarını belirtti ve "Şampiyon Fenerbahçe olarak üzerimize düşeni gerçekleştireceğiz" diye konuştu. 
     OYUNCULARININ da iddialı olduklarını hatırlatan Denizli, geçen yıla oranla daha geniş ve oturmuş bir kadroları olduğunu söyledi. Denizli, "Bu maçların havası başkadır. Ben futbolcularıma bunu söyledim. Onlardan özveri istedim. Zorlu bir karşılaşmaya çıkacaklarını hatırlattım. İyi bir skorun bizi bundan sonra yola devam ettireceğini belirttim. Onlar da beni mutlu edecek skoru alacaklarına söz verdiler" dedi. 
     FENERBAHÇELİ futbolcular da kendilerinden emin olduklarını söyleyip, "Türkiye’ye en iyi skoru yakalamış olarak döneceğiz" diye konuştular. Rüştü, Mustafa ve Revivo, takım arkadaşlarının beklenenden daha emin bir tavırla yola çıktığını belirttiler. Oyuncular "Kendine inanmayan yok. Biz Türkiye şampiyonuyuz ve yenilmesi güç bir takımız. İyi skor ile dönüp, işi Türkiye’de bitireceğiz" yorumunu yaptılar. 
     
İskoçya seferi      Fenerbahçe, Rangers maçı için dün sabah özel bir uçakla İskoçya’ya gitti. Sarı Lacivertli oyuncular yeni kıyafetleri ile dikkat çekerken kafileye Başkan Aziz Yıldırım ve bazı yöneticiler de katıldı. Fenerbahçe, Glasgow’da bir de antrenman yaptı. İdmanda genç kaleci Recep’in, sert bir şut sonrası sol el baş parmağı çatladı. Fotoğraf Yusuf Dursun 
     
Irkçı vahşeti      GLASGOW’da ırkçılar Fırat Yıldız adında 22 yaşındaki bir Türk vatandaşını bıçaklayarak öldürdüler. Fenerbahçe’nin maçı öncesi kentte gerginlik tırmanırken, Asya kökenli göçmenler protesto gösterileri düzenledi. Polis yetkilileri, Yıldız’ın Kürt kökenli mülteci olduğunu açıklarken, karşılaşma için de çok sıkı önlemler alındığı belirtildi. 
     
Oynamak istiyorum’      FENERBAHÇE’nin son transferi Oktay, Glasgow karşısında forma giymek istediğini belirtti ve "Görev alırsam en iyisini yaparım. Ama hocamızın bana görev vereceğini sanmıyorum" dedi. Oktay, "Arkadaşlarımdan bir hayli eksiğim. Ama Glasgow ile oynayacağımız ikinci maça kadar hazır olurum" diye konuştu. 
     



 SPOR 
























</TEXT>
</DOC>
