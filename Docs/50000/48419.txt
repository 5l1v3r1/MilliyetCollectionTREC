<DOC>
<DOCNO> 48419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo05.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen evinde yenilmez armada... 
</HEADLINE>
<TEXT>

     ULEB tarafından organize edilen Avrupa Ligi A Grubu'nda yarın Almanya'nın Alba Berlin takımını konuk edecek Efes Pilsen, Avrupa'da kendi sahasında yaptığı son 25 maçı kazanarak, büyük bir başarıya imza attı. 
     Avrupa kupalarında evinde son yenilgisini FIBA tarafından düzenlenen Avrupa Ligi'nde 1998-99 sezonunda çeyrek finalde Litvanya'nın Zalgiris Kaunas takımına 84-70 mağlup olarak alan Efes Pilsen, bu maçtan sonra kendi sahasında adeta yenilgiyi unuttu. 
     Efes Pilsen, yine FIBA'nın organizasyonu Avrupa Ligi'nde Yugoslavya'nın Buducnost Podgorica takımını kendi sahasında yenerek, 25 maçlık seriye başladı. 
     Lacivert-beyazlılar, bu dönem içinde 4'er kez İtalya ve Fransa, 3 defa Hırvat, 2'şer kez Yugoslav, Sloven, Alman ve Litvanya takımlarını, 1'er kez de İspanyol, İsveç, Belçika, İsrail ve Yunan ekiplerini mağlup etti. 
     Efes Pilsen, Avrupa kupalarında kendi sahasında 1 kez de Ülkerspor ile karşı karşıya geldi ve turuncu-yeşilli rakibini yenmesini bildi. 
     






</TEXT>
</DOC>
