<DOC>
<DOCNO> 15393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko10.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş-İzgi ile görüştü...Derviş "Programı hızla oluşturuyoruz" 
</HEADLINE>
<TEXT>

     TBMM Başkanı Ömer İzgi, Türkiye’nin yaşadığı sıkıntıların, "mutlaka giderilecek olan sıkıntılar" olduğunu belirterek, Devlet Bakanı Kemal Derviş ile bu sıkıntılı durumdan ivedilikle çıkmanın yollarını konuşacaklarını söyledi. 
     Devlet Bakanı Kemal Derviş, Türk milletinin egemenliğini taşıyan TBMM’de çalışmaktan mutluluk duyduğunu ifade ederek, "Büyük bir hızla programımızı oluşturuyoruz" dedi. TBMM Başkanı Ömer İzgi, Devlet Bakanı Kemal Derviş’i makamında kabul etti. 
     İzgi, burada yaptığı konuşmada, Derviş’in geçen hafta Çarşamba günü görüşme isteğinde bulunduğunu belirterek, "Biz de Orta Asya Türk Cumhuriyetlerinden dönünce en erken görüşme günü olarak bugünü tespit ettik" dedi. Türkiye’nin içinde bulunduğu sıkıntılı durumdan nasıl ivedilikle çıkabileceğini görüşeceklerini bildiren İzgi, şunları söyledi "TBMM olarak kendilerinin önerileri bakımından neler yapabileceğiz, herhalde bunları görüşeceğiz. 
     Esasen benim düşünceme göre, bugün yaşanmış olan ekonomik sıkıntılar, dünyanın tüm devletlerinde her zaman görülmüştür. Ama her zaman görülemeyen bir şey olmuştur, bu sıkıntıların giderilememiş olması... Demek ki bu sıkıntılar, mutlaka giderilecek olan sıkıntılardandır. Kaldı ki Türkiye’nin kaynakları böylesine sıkıntılarla karşılaşmış olan diğer devletlerin kaynaklarına göre çok daha zengindir, verimlidir. Onun için bu kriz kısa sürede atlatılacaktır. Belki bizim için ihtiyaç olan bu sıkıntıların giderilmesine yönelik plan ve programların en erken biçimde hazırlanması ve ondan da önemlisi o programın uygulanmasının daha da ivedilikle sağlanması olacaktır. 
     " Kemal Derviş’in bakan olarak görev almasını bir şans olarak gördüklerini ifade eden İzgi, Derviş’in önerilerinin TBMM’de nasıl ele alınacağını görüşeceklerini söyledi. 
     Devlet Bakanı Kemal Derviş de konuşmasında, Türk milletinin egemenliğini taşıyan TBMM’de hep birlikte çalışacakları için çok mutlu olduğunu ifade etti. Çok yoğun bir haftaya girildiğini anlatan Derviş, şunları kaydetti 
     "Büyük bir hızla programımızı oluşturuyoruz. İlk başta dediğimiz gibi, bu programın Türkiye’nin şartlarını yansıtan ve Türk toplumunun çeşitli kesimlerinin de görüşlerini içeren bir program olması gerekiyor. O açıdan görüşmeler devam ediyor. Türkiye güçlü bir toplumdur. Mutlaka bu zorlukların üstesinden gelecektir. Fakat herkesin, her kesimin kendi üstüne düşeni yapması gerekiyor. Türkiye’nin bu negatif büyüme sürecinden bir an önce hızla büyüme sürecine yeniden girmesi gerekiyor esas amaç budur. Büyüme ve gelir dağılımındaki düzelme..." 
     Derviş, bir gazetecinin "15 günde 15 yasa çıkacağını hala düşünüyor musunuz " sorusunu yanıtlarken, yasal düzenlemelerin bazılarının kararname şeklinde olduğunu hatırlattı. Tasarıların çoğunu hazır vaziyette olduğunu ifade eden Derviş, şöyle konuştu 
     "Bunlar yeniden icat edilmiş, gündeme yeni gelen yasalar değildir. Sanıyorum önümüzdeki günlerde bu yasal düzenlemelerin çoğu Meclis desteğine kavuşacaktır. 15 günde 15 yasa güzel bir laf gibi görülüyor ama 18 günde 16 olabilir veya 14 günde 12 tane olabilir... Önemli olan hızlı bir çalışmayla yasal düzenlemeleri yapmak ve Türkiye’nin ekonomisini daha güçlü bir yapıya kavuşturmak." Derviş, muhalefet liderleriyle görüşüp görüşmeyeceği yolundaki sorulara "mutlaka" karşılığını verirken, ekonomik programın ne zaman açıklanacağı sorularını yanıtsız bıraktı. 
     Derviş, bir gazetecinin "IMF Türkiye’ye ilişkin sırları Atina’ya ızdırdı" şeklindeki haberi hatırlaması üzerine şunları söyledi "IMF’nin herhangi bir şekildi Türkiye’nin iç işlerine karışmasına kimse müsaade etmez. IMF’nin ekonomiyle ilgili, bütçeyle ilgili konulardaki sorularına cevap vermek durumundayız. Fakat bu program Türkiye’nin olacak ve IMF’nin de genel dengeler açısından haklı soruları var. Ayrıntısı bize aittir. Sanıyorum diğer ülkeler de o tutumdadır." - 
     




</TEXT>
</DOC>
