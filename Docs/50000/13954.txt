<DOC>
<DOCNO> 13954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sonspo01.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi öncesinde iki takım da huzursuz 
</HEADLINE>
<TEXT>

     Birinci Futbol Ligi'nde Galatasaray ile Beşiktaş arasında yarın yapılacak derbi maç öncesi sarı-kırmızılı ekip kendi evinde, Beşiktaş ise rakip sahalardaki maçlarda istedikleri sonuçları alamıyor. 
     Galatasaray bu sezon ligde şimdiye dek yaptığı 24 maçta kaybettiği toplam 20 puandan 13'ünü Ali Sami Yen Stadı'nda yitirdi. Ligdeki 4 yenilgisinden 3'ünü kendi sahasında alan Galatasaray, deplasmandaki maçlarda, iç sahaya oranla daha başarılı bir grafik çizdi. 
     Sarı-kırmızılar bu sezon lig maçlarında Ali Sami Yen Stadı'nda 27 gol atıp 11 gol yerken, deplasmanlarda ise 23 gol atıp, 10 golü kalesinde gördü. Galatasaray, iç sahadaki toplam 12 lig maçında, Fenerbahçe dışındaki bütün rakiplerine gol atarken, 5 maçta kalesini gole kapadı. 
     Beşiktaş ise özellikle son dönemlerde rakip sahalarda oynadığı maçlarda çok zorlanıyor. Ligde, deplasmanda yaptığı son 5 maçta galibiyet alamayan siyah-beyazlılar, son 3 maçını da toplam 11 gol yiyerek kaybetti. 
     Toplam 26 kayıp puanının 18'ini rakip sahalarda yitiren siyah-beyazlılar, deplasmanda 22 gol atıp, 23 gol yedi. Beşiktaş, deplasmandaki 12 maçın hepsinde gol yerken, sadece Trabzonspor'a gol atamadı. 




</TEXT>
</DOC>
