<DOC>
<DOCNO> 31331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/soneko16.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El konulan beş bankanın yükü 3-3.5 katrilyon lira.. 
</HEADLINE>
<TEXT>

     Bankacılık Düzenleme ve Denetleme Kurulu Başkanı Engin Akçakoca, 5 bankanın devriyle Fon'un yükünün 3-3.5 katrilyon lira artacağını bildirdi. 
     Akçakoca, banka devirlerine ilişkin CNN Türk'ün sorularını yanıtlarken, ''bilançoları açısından bizim beklediğimiz, hakim ortaklarının da beklediği bir karar'' dedi. 
     Akçakoca, kararda gecikme olup olmadığına yönelik şunları söyledi 
     ''Gecikme diyebileceğimiz husus, acaba bir iyileştirme yapılabilir mi, bir sermaye artışı mümkün olabilir mi, yeni ortak bulunabilir mi çabalarımızdan geliyordu. IMF, bu çabaların fazla devam etmesini uygun görmedi. Dolayısıyla diretme demeyelim ama ortak bir çalışma oldu.'' 
     Engin Akçakoca, ''Daha çok Fon'a almadan rehabilite etmeye çalışıyorsunuz, eğilim bu'' şeklindeki yaklaşım üzerine de, ''Şimdi bu yeni vergi teşviği kanunu çıktıktan sonra 3-4 hafta hiç olmazsa bir fırsat tanısaydık iyi olurdu diye düşünüyorum. Bunu IMF'ye de, Dünya Bankası'na da ilettik. Dünya Bankası'yla mutabakat sağladık, ama IMF tarafı daha katı davrandı. Ben gene de düşünüyorum ki öyle bir fırsat tanısaydık daha bir ucuz çözüm yolu bulunabilirdi. Garantisi yok, ama denenmeliydi.'' 
     Fon'a devredildiğinde, bankanın kötü aktiflerini de almak durumunda kalındığına işaret eden Akçakoca, birleşme ve ilave teşviklerinde duble bir yükün söz konusu olduğunu vurguladı. 
     Yük 3-3.5 katrilyon lira 
     BDDK Başkanı Akçakoca, 5 bankayla Fon'un yükünün ne kadar arttığına ilişkin bir soru üzerine de, şunları söyledi. 
     ''Yaklaşık 1 katrilyon liralık zarar söz konusu. Mevduat için gerekecek likiditenin de 2-2.5 katrilyon lira civarında oluşmasını bekliyoruz. Son rakamlar biliyorsunuz devir bilançosuyla birlikte çıkacak ama böyle bekliyoruz. Donuk aktifler var. Tabii en büyük sorun o. Onların da teker teker ayıklanması gerekecek. Yani her şey dahil 3-3.5 katrilyon diyebiliriz.'' 
     Akçakoca, Hazine'den bir yardım alınmasının söz konusu olup olmadığının sorulması üzerine de, ilk planda kendi Fon kaynaklarıyla bu işi götürmeye çalışacaklarını bildirdi. Akçakoca, ''Diğer bankalarımızdan kaydırmaya çalışacağız. Şu anda Hazine'ye fazla bir yük vermemek işin ince noktalarından biri. Çok açmazda kalırsa sistem, o zaman yardım isteriz. Onlar da yardımı esirgemeyeceklerini söylediler'' diye konuştu. 
     
     






</TEXT>
</DOC>
