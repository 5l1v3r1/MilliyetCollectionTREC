<DOC>
<DOCNO> 4447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/spor/yozer.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Menekşeyi de vururlar 
</HEADLINE>
<TEXT>

     Kritik Halil Özer 

     Fiorentina’yı "yumuşak karnından" vurdular... Rakip çok güçlüydü. Kadrosu yıldız doluydu. Her isim, futbolun birer şöhretiydi. Mor Menekşeler bu kadroya zayıf kaldı. Ve sonunda bir tek Rui Costa ile olmayacağı ortaya çıktı. 
     Terim, bu takıma yapabileceği her şeyi yapmış. Ama böyle bir ligde zaman geçtikçe futbolcu kalitesi ön plana çıkıyor ve kapıyı çalıyor. Dün de Lazio, kapıyı fena çaldı. 
     Roma ekibi, savunmada mükemmel oynadı. Nesta ve Dino Baggio, Chiesa ile Nuno Gomes’i silip attılar. Mor Menekşe’nin ataklarını cılız hale getirdiler. Hele bir de kalede Peruzzi iyi oynayınca, eller ayaklar tutuldu. 
     Lazio 90 dakika mükemmel oynadı. Hata yapmadı. Gücünü sahaya çok iyi yansıttı. Yıldızları şahlandı. Hele Nedved ile Crespo, Fiorentina’nın en zayıf olduğu savunmasını çökertti. Güle oynaya goller attılar. Onları dürtükleyen, itekleyen bile yoktu. Gölgeleri bile onlara ulaşamadı. Zaten Toldo da golleri yemeye hazır ve nazır. Allah ne verdiyse aldı. Bu kaleciyi o kadar izliyoruz. Sözde İtalya Milli Takımı’nın kalecisi. Allah için bir de maç kurtar. Şu kalede Taffarel olsa, inanın Fiorentina şampiyonluğa adaydı. Ama Toldo, kötü bir kaleci örneğini her maçta olduğu gibi bu maçta da çizdi. Eğer Terim Fiorentina’da kalırsa, bana göre birinci yolcu Toldo. 
     Geçen haftaki olaylar, seyirciyi etkilemiş. Floransalılar, bize biraz buruk geldi. Terim’e biraz kırgındılar. Hiç ses çıkarmadılar hocaya. Adeta gönül koydular. Ama şu var, bir İtalyan gazeteci maçtan önce şöyle diyordu "Yıllardır burada böyle bir atmosfere hasrettik". İşte Terim, bu havayı getirmiş. 
     Yenilgiye aldırmayın, bu Fiorentina yine de iş yapar. Futbolda kötü günler vardır, bu da onlardan birisiydi. Ama şu bir gerçek, Floransa’da bir Türk damgası var. Hiç kimse bu damgayı gözardı edemez. Apayrı bir zevk. Bu zevki de bize Terim verdi. 
     


 SPOR 
































</TEXT>
</DOC>
