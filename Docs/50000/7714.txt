<DOC>
<DOCNO> 7714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/soneko04.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans "Hukuki işlemler, tasfiye sürecini uzatır" 
</HEADLINE>
<TEXT>

     Tasfiye halindeki İhlas Finans Kurumu, mudilerinin alacak kaydı yaptırmalarına, dava açmalarına veya icra takibine başvurmalarına gerek olmadığını yineleyerek, ''yapılacak hukuki işlemlerin mudilere öncelik hakkı vermeyeceği gibi, bilakis tasfiye sürecini uzatacağını ve gecikmeye yol açacağını'' bildirdi. 
     İhlas Finans Kurumu'ndan yapılan yazılı açıklamada, 13 Şubat 2001 tarih ve 2 sayılı bildirimlerinde duyurulan konularla ilgili olarak, mudilerinden alacak kaydı veya tespiti hakkında sorular geldiği belirtilerek, şöyle denildi 
     ''Bilindiği üzere kurumumuz tasfiye sürecine girmiş olup, mudilerin kurumdaki hesap kayıtları ve ellerindeki hesap cüzdanları, alacaklarının tespiti için yeterlidir. Dolayısıyla mudilerin yeniden ve ayrıca alacak kaydı yaptırmalarına, icra takibine başvurmalarına veya dava açmalarına gerek yoktur. Yapılacak hukuki işlemler, mudilerimize öncelik hakkı vermeyeceği gibi, bilakis tasfiye sürecini uzatacak ve gecikmeye yol açacaktır. Halen Tasfiye Kurulu'nun tescil ve ilan işlemleri devam etmekte olup, hazırlanmakta olan bilanço ve envanter Genel Kurul'un onayına sunulduktan sonra ilan edilecektir.'' 




</TEXT>
</DOC>
