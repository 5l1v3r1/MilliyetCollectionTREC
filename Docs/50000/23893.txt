<DOC>
<DOCNO> 23893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko22.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'a 1 milyar 760 milyon dolar daha kredi... 
</HEADLINE>
<TEXT>

     Rusya'nın Gazprom firması, Rusya'dan Türkiye'ye Karadeniz tabanından uzanacak Mavi Akım boru hattı ile ilgili kredi kuruluşlarının, projeye geniş kapsamlı yeni bir kredi açtıklarını, yeni kredinin toplamının 1 milyar 760 milyon Dolar olduğunu bildirdi. 
     Gazprom yaptığı açıklamada, Mavi Akım'ın kreditörleri olan kuruluş ve bankaların, 25 Mayıs tarihinde aldıkları bir kararla, projeye yeni finansman sağlanması ile ilgili gereken ön şartların oluştuğunu teyit ettikleri belirtildi. 
     Açıklamada, ilk aşamada 300 Milyon doları kullanılacak olan krediler ile ilgili detaylar verildi. Buna göre İtalyan SACE ajansı önderliğindeki Avrupalı kuruluşlar, uzun dönemli 1 milyar 133 milyon 500 bin Dolar krediyi garanti ettiler. Bu kredi, boru hattının deniz altı kısmının inşaatının finansmanının yanı sıra kara kısmındaki inşaatın malzemelerinin finansmanı için kullanılacak. Japon ajansları tarafından garanti edilen kredi ise 626 milyon 500 bin dolar tutarında ve büyük ölçüde, denizaltı borularının satın alınmasında kullanılacak. 
     Açıklamada, Mavi Akım'ın Rusya ve Türkiye arasındaki ekonomik işbirliğinin geliştirilmesinde çok önemli bir değere sahip olduğu belirtildi. Bu hattın, Rusya'nın Türkiye'ye doğal gaz teslimatını daha kısa bir yoldan ve araya başka ülke topraklarının girmeyeceği doğrudan bağlantı ile yapabileceği anımsatıldı ve hattın bu özelliklerinin, gazın teslimat masraflarını ve risklerini düşürdüğü ifade edildi. Açıklamada, projenin toplam hacminin 3,3 milyar dolar olduğu belirtildi. Daha önce sağlanan krediler ile ilgili bilgi de verilen açıklamada, 2000 yılı Aralık ayında proje için kredi kuruluşlarının 866 milyon dolar kredi açtıkları, 2001 yılı şubat ayında da 250 milyon euro kredi sağlanmış olduğu kaydedildi. 







</TEXT>
</DOC>
