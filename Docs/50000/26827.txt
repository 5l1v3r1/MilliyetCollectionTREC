<DOC>
<DOCNO> 26827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun20.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gorbaçov'un hazırladığı dizinin ilk konuğu Helmut Kohl.. 
</HEADLINE>
<TEXT>

     Dağılan SSCB'nin son Devlet Başkanı Mihail Gorbaçov'un ''İktidarın Sırları'' adlı dizisinin ilk bölümünün konuğu Almanya'nın eski Başbakanı Helmut Kohl ile iki Almanya'nın birleşmesi konusunu ele alacağı bildirildi. 
     İnterfaks ajansının haberinde, Gorbaçov'un hazırladığı ve 20. yüzyıla damgasını vuran siyasilerle çekeceği ''İktidarın Sırları'' adlı dizinin ilk konuğunun Kohl olduğu ve dizinin ilk bölümünün iki Almanya'nın birleşmesine ayrıldığı belirtildi. 
     Gorbaçov, ilk bölümün çekiminin, Almanya'nın birleşmesi için başlıca görüşmelerin yapıldığı ve temel nitelikteki belgelerin imzalandığı Kafkaslar'da Karaçay Çerkez Özerk Cumhuriyeti'ndeki Arkiz bölgesinde yapıldığını söyledi ve ''Bütün dünyaya, iki Almanya'nın birleşmesi arkasındaki sırları anlatmak istiyoruz'' dedi. 
     Programdaki diğer konuk Almanya eski Dışişleri Bakanı Hans-Dietrich Genscher de dizide yalnızca geçmişe şöyle bir göz atılmayacağını belirterek, ''Yapmak istediğimiz şey, önemli kararlar almış siyasiler olarak güncel sorunların çözümünü nasıl değerlendirmiş olduğumuzu göstermektir'' diye konuştu. 
     Almanya'da ''Perestroyka'nın babası'' olarak tanınan Gorbaçov, 1989'da kansız bir şekilde Berlin Duvarı'nın yıkılmasına ve bir yıl sonra da iki Almanya'nın birleşmesine olanak sağlayan bir siyasi olarak kabul ediliyor. 
     Gorbaçov'un bu yılın sonuna kadar 8 ila 10 bölümün çekiminin tamamlanmasının planlandığı, Temmuz'da ABD'nin Boston kentinde, eski ABD Başkanı George Bush, Ağustos'ta Papa 2. Jean-Paul, Eylül'de Güney Kore Devlet Başkanı Kim Dae-jung, Ekim'de eski Güney Afrika Devlet Başkanı Nelson Mandela'nın, Gorbaçov'un konuğu olacağını açıkladı. ABD eski Başkanı Bill Clinton'ın da bu diziye katılmayı prensipte kabul ettiğini belirtiliyor. 







</TEXT>
</DOC>
