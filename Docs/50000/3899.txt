<DOC>
<DOCNO> 3899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/soneko07.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gıda fiyatlarındaki artış yavaşladı 
</HEADLINE>
<TEXT>

     Piyasaların durgun olması nedeniyle fiyat artış hızının yavaşladığı, gıda fiyatlarındaki aylık artış oranının, 1.1 düzeyinde kaldığı bildirildi. 
     Türk-İş'ten yapılan yazılı açıklamaya göre, ''gerekli asgari harcama tutarı olan'' yoksulluk sınırı, 4 kişilik bir aile için 540 milyon liraya ulaştı. 
     Türk-İş Araştırma Merkezi tarafından yapılan çalışmanın sonuçları,Ocak 2001 itibariyle 4 kişilik bir aile için gereken asgari gıda harcaması tutarının, bir önceki aya göre yüzde 1.1 oranında artışla 177 milyon 358 bin liraya ulaştığını gösterdi. 
     Gıdada bu ay gerçekleşen fiyat artış oranı, Ocak ayı itibariyle son 5 yılın en düşük değeri oldu. 
     Araştırmaya göre, ''Gıda Harcaması'' Ocak 2001 sonuçları şöyle 
     - Ankara'da yaşayan 4 kişilik bir ailenin sağlıklı beslenebilmesi için yapması gereken asgari harcama tutarı, bir önceki aya göre yüzde 1.1 oranında artışla 177 milyon 358 bin lira. 
     - Gıda harcaması tutarı son 1 yıl itibariyle yüzde 40.4 oranında arttı. Bir önceki yılın Ocak ayında yapılması gereken gıda harcaması tutarı, 126 milyon 353 lira olarak hesaplanmıştı. Gıda fiyatlarındaki gerileme eğilimi bu ay da devam etti. Ancak gıda için bir önceki yıla göre bugün, yaklaşık 51 milyon lira daha fazla harcamak zorunluluğu ortaya çıktı. 
     - 12 aylık ortalamalara göre, gıda harcamalarındaki değişiklik oranı yüzde 46.2 olarak gerçekleşti. 
     - Ocak ayı itibariyle, son 1 yıl içinde yoksulluk sınırı 155 milyon lira ve gıda harcaması tutarı 51 milyon lira artış gösterdi.Buna karşılık asgari ücretteki artış 22 milyon lira oldu, en düşük memur maaşı ise 42 milyon lira arttı. 




</TEXT>
</DOC>
