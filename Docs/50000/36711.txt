<DOC>
<DOCNO> 36711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/yasam/yas05.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık prens haraç mezat 
</HEADLINE>
<TEXT>

Brunei Sultanı’nın ülkeyi iflasın eşiğine getiren kardeşi Prens Jefri’nin malları Yüzyılın Müzayedesi’nde satılmaya başlandı. 6 günlük satıştan 70 trilyon liralık gelir bekleniyor 
     DIŞ HABERLER SERVİSİ 

     Satıyorum, satıyorum, sattım... Bu bilindik müzayede’ kelimeleri, bu kez Brunei Sultanı’nın ülkeyi neredeyse iflasa sürükleyen kardeşi Prens Jefri’nin mallarının satışında söylendi. Borçların temizlenmesi için, Prens’e ait altın kaplı jakuzi ve duş başlıklarından, porselen flamingo heykellerine ve kayıt stüdyolarına kadar binlerce eşya ve malın satışa sunulduğu açık artırma dün Brunei'de başladı. 
     
     60 sayfalık eşya 
     Yüzyılın müzayedesi’ diye de tanımlanan açık artırmaya yerli halkın yanı sıra yabancılar da yoğun ilgi gösterdi. Müzayedeye katılabilmek için 570 dolarlık yaklaşık 800 milyon lira kayıt parasını tereddüt etmeden ödeyen binin üzerinde katılımcı, 60 sayfalık katalogda yer alan 10 bin parça eşya arasından satışa sunulanları kapmak için yarıştı. 
     Yaldızlı tuvalet k ğıtlığı, altın kaplama tuvalet fırçası, uçak simulatörü, itfaiye aracı, kereste ve mermer işleme makineleri, yüzlerce avize gibi 10 bin parça eşyaya ilgi duyan alıcılar, satış listesinde olan bir fabrikada toplandı. 
     
     Altı günde bitmez’ 
     Fabrikanın çok sıcak olmasından ve açık artırmanın yavaş ilerlemesinden şik yet eden katılımcılar, 6 gün sürecek müzayedede satışın tamamlanamayacağı görüşünde. Mermer bir sehpanın 205 dolara, ardından da pirinç bir topun 1500 dolara satılmasıyla başlayan açık artırmadan 50 milyon dolar yaklaşık 70 trilyon Türk lirası gelir bekleniyor. İngiliz firması Smith Hodgkinson’un düzenlediği müzayedede daha pahalı parçalar, bugün satışa sunulacak. 
     
     Nasıl bu hale geldi 
     Sultan Hassanal Bolkiah’ın küçük kardeşi Prens Jefri’nin sahibi olduğu Amedeo Development Corp, 1997-98 Asya ekonomik krizine dayana-mayarak 3 yıl önce iflas etti. Şirket, arkasında 16 milyar dolar borç bıraktı. Zimmete 15 milyar dolar geçirmek ve görevi kötüye kullanmak suçlarından mahkemeye çıkarılan prense, 4 eşi ve 35 çocuğuna bakabilmesi için yılda 350 bin dolar ödenmesine karar verildi. Prens Jefri’nin otel, uçak, yat ve şirketlerine de el konuldu. Ülkesine pek uğramayan Prens Jefri, zamanının çoğunu Paris ve Londra’da geçiriyor. 
     



 YAŞAM 

















</TEXT>
</DOC>
