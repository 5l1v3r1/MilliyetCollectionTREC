<DOC>
<DOCNO> 13133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sondun09.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya'da çatışmalardan kaçan yüzlerce kişi Kosova'ya sığınıyor 
</HEADLINE>
<TEXT>

     Makedonya ordusunun dün Kalkandelen bölgesinde ayrılıkçı Arnavut gerillalara karşı giriştiği geniş çaplı operasyondan kaçan yüzlerce sivilin dün gece Kosova'nın güneyine sığındığı bildirildi. 
     Kosova'daki BM Mülteciler Yüksek Komiserliği'nden yapılan açıklamada, çatışmalardan kaçan yüzlerce sivilin sınırı yürüyerek geçtikleri belirtilirken, çatışmalardan kaçarak mülteci konumuna düşen sivillerin sayısının tam olarak bilinmediği kaydedildi. 
     Çatışmalardan kaçanların sınırı geçmeden önce Şardağı'nda saatlerce yürüdükleri ve Kosova'daki Ljubijne köyüne ulaştıkları belirtildi. Bu arada, Makedon polisi, başkent Üsküp yakınlarındaki Vizbegovo bölgesinde bir polis aracının otomatik silahla tarandığını açıkladı. Polis, Vizbegovo ve Blace sınır geçişi arasında, 5 polisin bulunduğu araca düzenlenen saldırıda 1 polisin yaralandığını, polislerin kurşun geçirmez yelek giymeleri nedeniyle saldırıda can kaybı olmadığını belirtti. Saldırganların yaklaşık 50 mermi attıklarını söyleyen polis, saldırıyla ilgili soruşturma başlattıklarını açıkladı. 




</TEXT>
</DOC>
