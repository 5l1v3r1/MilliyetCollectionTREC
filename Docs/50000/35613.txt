<DOC>
<DOCNO> 35613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/ekonomi/eko01.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
7 ayda 7 trilyon ceza 
</HEADLINE>
<TEXT>

İstanbul Defterdarlığı yedi ayda 101 bin mükellefe 7.5 trilyon lira ceza kesti. Kadir Boy, yıl sonuna kadar 140 trilyonluk kayıtdışı kazancı vergilendirmeyi hedeflediklerini söyledi 
     NEDİM ŞENER 

     Kayıtdışı ekonomiye karşı kıskaç operasyonu yürüten Maliye, İstanbul’da denetlenen 393 bin vergi mükellefinden 101 binine 7.5 katrilyonluk ceza kesti. 
     İstanbul Defterdarlığı bünyesinde oluşturulan Kayıtdışı Ekonomi Takip ve Mücadele Birimi’ 397 kişiyle yedi ay boyunca toplam 14 sektörü denetledi. İstanbul Defterdarı Kadir Boy, Milliyet’e yaptığı açıklamada, 2001 yılının geri kalan bölümünde kayıtdışı ekonomiyle de yoğun bir mücadele içine gireceklerini söyledi. 
     
     Vergi dolmuşla kaçtı 
     En ilginç denetimlerden birisi ise deniz motorları ile minibüs ve dolmuşlar oldu. Yapılan kontrollerde bu araçların sahiplerinin çok büyük oranda vergi kaçırdıkları belirlendi. 
     Üç aylık hasılatı gerçekte 40 milyara yaklaşan deniz motorlarının Maliye’ye verdiği beyannamede bu kazancı 6 milyar lira gösterdiği, aynı dönemde en az 30 milyar lira kazanan minibüslerin Maliye’ye 390 milyon lira kazanç beyan ettiği ortaya çıktı. 
     Ocak - Mart döneminde 725 milyon lira gelir beyan eden dolmuşçuların da 10 milyar lira kazandığı belirlendi. Bu bulgular üzerine 30 deniz motoru sahibi defterdarlığa çağrıldı ve 348 milyar 649 milyon liralık fatura düzenlendi. Aynı kişilere 34 milyar lira da usulsüzlük cezası kesildi. Yolcu gibi seyahat eden vergi denetmenleri toplam 2 bin 402 dolmuş ve minibüsün hasılat tespitini yaptı. Bunların 1701’i ile ilgili değerlendirmeler tamamlandı, sahipleri defterdarlığa çağrılarak görevliler eşliğinde tam 4 trilyon 888 milyar liralık fatura kestirildi. 
     
     Değnekçilere ceza 
     İstanbul’un sokaklarını otopark yapanlara karşı da savaş açan defterdarlık bu kesime de 122 milyar liralık ceza kesti. Denetimlerden genelevler de payını aldı. Genelevlerde denetim yapan denetim elemanları 44 işletmeden yalnızca ikisinin kayıtlarını düzgün buldu. Maliye geri kalan 42 işletmeye 56 milyar lira ceza kesti. 
     
Maliye’den Laila tebliği      Maliye Bakanlığı, özellikle Laila adlı gece kulübünde yaşanan eğlenceler nedeniyle eleştiri odağı haline gelen ve büyük vergilerin kaçırıldığı eğlence sektörünü sıkı takibe aldı. Maliye yayımladığı tebliğle, işletme hesabı esasına göre defter tutan gece kulübü, diskotek, bar, pavyon, meyhane, lokanta ve pastane gibi işletmelere "adisyon" kullanma yükümlülüğünü 20 Ağustos’tan itibaren zorunlu hale getirdi. Resmi Gazete’de yayımlanan tebliğde, tanımlanan işyerlerinde adisyon kullanımının bu tarihten itibaren zorunlu olduğu vurgulandı. 
     
Akşamcılar dikkatli olsun      İstanbul Defterdarı Kadir Boy, akşamcıları uyardı. Birahanelerden 6 trilyon liralık hasılatı kayıt altına alacaklarını belirten Boy, fişini almayan akşamcılara da ceza yazılacağı uyarısında bulundu. Kadir Boy, yıl sonuna kadar su satıcılarından 19 trilyon lira, LPG tüp satıcılarından 48, doğalgaz tesisatı yapanlardan 9.5, kreş ve bakım evlerinden 1, döviz bürolarından 2 trilyon lira, diş doktorları ile avukatlardan 2, okul kitapları satışından 5 ve cep telefonu satış noktalarından da 1 trilyon lira hasılatı vergilendireceklerini açıkladı. Böylece yıl sonuna kadar 140 trilyon liralık kayıt dışı kalan kazanç vergilendirilmiş olacak. 
     
Yüzsüzler internette      Vergi daireleri bazında 15 Temmuz’dan başlayarak ilan edilmeye başlanan vergi mükellefleri, internetten de teşhir edilmeye başlandı. Maliye Bakanlığı, Türkiye genelinde 200 milyar liranın üzerinde vergi borcu bulunan ve bu borcunu 30 Haziran 2001 tarihi itibariyle ödemeyen toplam bin 502 vergi mükellefinin isimlerini, Gelirler Genel Müdürlüğü’nün "www.gelirler.gov.tr" adresindeki internet sitesinde ilan etti. Sitede vergi yüzsüzlerini, iller ve vergi daireleri itibariyle de sorgulama olanağı bulunuyor. Türkiye genelinde en fazla borcu bulunan mükellef 2.2 katrilyon lira ile Tekel oldu. İkinci sırada 57 trilyon lira ile İETT, üçüncü sırada ise 23 trilyon lira ile Forteks yer alıyor. 
     



 EKONOMİ 


















</TEXT>
</DOC>
