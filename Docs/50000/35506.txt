<DOC>
<DOCNO> 35506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/guncel/gun08.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sİesta’ uygulansın mı 
</HEADLINE>
<TEXT>

ÇAPRAZ ATEŞ 
     GÜLAY FIRAT 

     Türkiye’yi kavuran sıcaklar, çalışanların günün en sıcak saatlerinde dinlenmesini sağlayan siesta uygulamasını yeniden gündeme getirdi. Siesta önerisi, işçi ve işveren kesimleri ile bilim adamları arasında farklı yorumlara neden oldu. 
     
     Süleyman Çelebi DİSK Genel Başkanı 
Yararlı olabilir 
     Siesta, üretim açısından, verimlilik açısından verimli yararlı olabilir. Fakat, ülkemizde farklı çalışma sistemleri var. Üç vardiyeli çalışma sistemleri var mesela. Onlar için haksızlık olmamalı. Yani her türlü iş ortamına uygun hali getirilirse bu siesta uygulaması yerinde bir yöntem olur. Bunlar, oturup etraflıca konuşulsa, nasıl uygulanacağı yöntemi belirlenirse, siesta uygulaması elbetteki yararlı olacağını düşünüyorum. Siesta bilimsel olarak tartışılmalı ve neden bu uygulanmaya geçilmesin. 
     
     Nihat Kaya Psikiyatrist 
Verimlilik sağlar 
     Kesinlikle uygulanmalı. Zaten insan yapısı gündüz de bir iki saat uyumaya programlıdır. Siesta uygulanırsa insanlar çok daha verimli olacaktır. Beden ve ruh dinlendiği için kafa gevşemiş sıkıntılarından uzaklaşmış olur ki bu da insanın işlerine daha iyi konsantre olmasını sağlar. Siesta ile bireylerin verimi de artar, iletişim gücü ve kabiliyeti artar. Ayrıca ılımlı olur. "Bir an önce işim bitsin de kaçayım" düşüncesi kesinlikle olmaz. Öğle saatlerinde bir - iki saat dinlenmeye çekilen insanlar bu zamanı da akşamın serin saatlerinde çalışarak kapatabilirler. 
     
     Prof. Dr. Türkel Minibaş İ.Ü. İktisat Fakültesi 
Ekonomik darboğazda gereksiz 
     Böyle bir şeye gerek yok. Zaten ekonomide bu kadar durgunluğun olduğu bir dönemde siesta uygulamanın zamanı olduğuna kesinlikle inanmıyor, doğru bulmuyorum. Zaten İstanbul, İzmir ve Ankara gibi metropol şehirlerde böyle bir uygulamaya geçmek çok anlamsız, çünkü hava da Anadolu’da olduğu gibi kavurucu sıcak değil. Ekonominin bu kadar durgun olduğu, işsizliğin zaten yüksek olduğu bir dönemde böyle bir şey önermek bile doğru değil. Yaz bitti zaten iş yerleri artık eskisi gibi değil, klimalı ve iyi şartlarda çalışıyor. Üstelik zaten orta ölçekli işyerlerinin büyük çoğunluğu çalışanları ücretsiz izne çıkarttığı bir dönemde, böyle zor günler geçirilen bir dönemde siesta uygulama fikri bile gereksiz. 
     
     Prof. Yıldız Tümerdem İ.Ü. Tıp Fak. 
Tembelliğe neden olur 
     Biz siesta uygulamasına geçecek ülkelerden değiliz. Şu anda Türkiye’deki sıcaklık artışı tüm dünyada var. Küresel ısınma yaşanıyor. Eğer böyle bir uygulamaya geçilirse bir daha dönüş olmaz. Siesta uygulaması bizde başlasa insanlarımız güneşten korunmak yerine yine boş kaldıkları zamanı sokaklarda güneşin altında geçirirler, ki bu, sağlıklarını daha da olumsuz etkiler. Çok kalabalık metropollerde insanlar siesta uygulaması halinde daha fazla sokağa çıkacaklardır. Halbuki saat 17.00’ye kadar çalışıyoruz. Bu saatten sonra da hava serinliyor zaten. Siesta’ tembelliliğe de neden olur. Ayrıca işyerlerinde zaten iyi klimalar var, beslenmeye dikkat edilirse hiçbir problem kalmaz. 
     
     Refik Baydur TİSK Başkanı 
Yanlış bir uygulama olur 
     Çalışma şartları artık eskiye göre çok değişti. Kimse tarlada güneşin altında çalışmıyor. Onun için bu tür şeyleri bahane ederek imalatı yavaşlatmanın alemi yok. Bu dönemde bizim için en önemli olay ihracatı ve imalatı düşürmeden, işçiyi işinden etmeden yola devam edebilmektir. Bunun dışında hiçbir şey takdir edilir bir davranış değildir bence. Çalışmaktan başka çıkar yolumuz da yok. İleri ve gelişmiş ülkeler Japonya ve Amerika’dan çok daha az çalışan bir ülkeyiz. Bizim örnek aldığımız Avrupa da şimdi yaptıklarına pişman eski yaptıklarını düzeltmeye çalışmakla meşgul. Siesta uygulamasına girersek yanlış bir uygulamaya girmiş oluruz. 
     



 GÜNCEL 















</TEXT>
</DOC>
