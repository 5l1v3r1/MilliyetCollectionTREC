<DOC>
<DOCNO> 27546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur18.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP milletvekili Kayalar genel başkanlığa adaylığını açıkladı 
</HEADLINE>
<TEXT>

     ANAP Yozgat Milletvekili Lutfullah Kayalar, ANAP'ın 7. Olağan Büyük Kongresi'nde, genel başkanlığa aday olduğunu açıkladı. 
     Kayalar, ANAP Genel Merkezi'nde düzenlediği basın toplantısında, partisinin 4-5 Ağustos günlerinde yapacağı kongreye ilişkin açıklamalarda bulundu. 
     Bugün, Türkiye'nin yeniden köklü bir değişim yaşamak zorunda olduğunu vurgulayan Kayalar, rejimi yeniden şekillendiren, siyaseti tekrar kutsal kılan, insanların devlete ve devletin insanlara bakışını ''bugünkünden başka türlü yapan'' büyük bir değişim gerektiğini söyledi. 
     Dertlerinin, ekonominin dünkü veya bugünkü durumu olmadığını ifade eden Kayalar, dertlerinin rejimin hastalıkları, yaşına rağmen bir türlü erginleşip olgunlaşamayan, hala vesayete ulaşamayan demokrasi,sessiz bürokrasi ve adalet sistemi, bireysel hürriyetler, hukuk ve halkın temsil hakkını gasp etmiş partiler olduğunu belirtti. 
     Kayalar, atacakları ilk adımın, büyük kongrede ANAP için en kapsamlı demokrasiyi hemen orada istemek ve işletmek olduğunu belirtti. 
     Büyük kongre gününün Türkiye için de bir başlangıç olacağını vurgulayan Kayalar, ''Büyük kongremiz, bir demokrasi olayıdır. Rejimin sağlığı, siyasetin saygınlığı, siyasetin çözüm üretebilmesiyle ilgili b ir olaydır. Siyaset yapanların samimiyeti, kalitesi, siyaseti yapma nedenleri ve onların vizyonuyla ilgili bir olaydır'' diye konuştu. Kayalar, ''Bugünkü statükoda olduğu gibi başkalarının fikirleriyle siyaset yapmanın, Anavatan'ın değil başkalarının fikirleri için siyaset yapmanın manası nedir Bizim fikrimiz iktidarda değilse biz niye iktidardayız '' diye sordu. 
     
     Küçülerek yok olma tehdidi 
     ANAP'ın, ''Özal fikriyatı'' yükselirken kendisi hızla küçülen, bugün olduğu gibi küçülerek yok olma tehdidi altında bulunan bir parti olmaması gerektiğini savunan Kayalar, ''Dün halka hizmet Hakka hizmet derken, Türkiye'ye dürüst ve olumlu siyaset anlayışını biz getirdik derken, bugün temiz toplum ve siyaset konusunda en fazla olumsuz iddiaya muhatap olan parti olmamalıdır. Dün olayların üzerine çekinmeden gitme karakteri olan bu parti, bunu yine yapmalı, cesaretle, ekonomik ve toplumsal tüm olayların üzerine gidebilmelidir'' dedi. 
     Kayalar, ANAP'a sahip çıkmak istediği için aday olduğunu açıkladı. Güçlü olduğunu söyleyenlerin, mecburen güçlü gözükebileceklerini belirten Kayalar, ''Ama hakikaten güçlümüdürler göreceğiz. Biz güçlüyüz. Gücümüz doğruları ve partimizi savunmamızdan geliyor'' diye konuştu. 
     ''Önce vatan, sonra Anavatan'' denildiğini anımsatan Kayalar, sözlerini şöyle tamamladı 
     ''Bütün hayati sahalarda neredeyse nefes dahi alamaz durumdayız. Tüm bu olumsuzlukların bitmesini istiyorum. Türkiye'ye biraz nefes aldırmak için değil, hak etmediği bu suni tıkanıklığı tarihte yer alacak kadar uzun bir süre için kesin bir şekilde ortadan kaldırmak, Türkiye'yi, bölgenin en dinamik halkını, bölgenin en başarılı insanlarını acımasızca ayaklarına takılmış bu prangalardan kurtarmak için, dünyaya ait bu müthiş potansiyeli yine dünya için serbest bırakmak, Türkiye'yi dünyada hak ettiği yere, Türk toplumunu dünya toplumlarıyla yarışabileceği noktaya ve onun aziz tarihini dünya tarihinde layık olduğu şerefe ulaştırmak için partimin bu en kritik büyük kongresinde genel başkanlığa adayım.'' 
     
     Sorular 
     Kayalar, bir gazetecinin, konuşmasında, siyasetteki güvenden bahsettiğini, ANAP Genel Başkanı ve Başbakan Yardımcısı Mesut Yılmaz'ın, güvenilirliğini yitirmiş olması nedeniyle mi aday olduğunu sorması üzerine, adaylığının kişisel bir mücadele olmadığını ifade etti. Kayalar, siyasetteki sıkıntılara çözüm bulabilmeyi ANAP kanalıyla yapabileceğine inandığı için aday olduğunu bildirdi. 
     Kayalar, Yılmaz'ın, ANAP teşkilatında gücünün azalmasının sözkonusu olup olmadığını soran bir gazeteciye de partilerin gücünün halkın verdiği destekle ölçüldüğünü söyledi. Lutfullah Kayalar, kongrede genel başkanlığı ilk turda kazanacağına inandığı için ikinci turu hiç düşünmediğini belirtti. Kayalar, 1996 yılından bu yana, parti tabanından, ANAP sempatizanlarından ve halktan yoğun ilgi gördüğünü, bu nedenle aday olmaya karar verdiğini sözlerine ekledi. 
     
     Baş'ın değerlendirmesi 
     ANAP Genel Sekreteri Abdulkadir Baş, gazetecilerin Kayalar'ın adaylığına ilişkin değerlendirmesinin sorulması üzerine, adaylığın, Kayalar ve ANAP'a hayırlı olmasını diledi. Siyasi partilerde herkesin genel başkanlığa aday olabileceğini ve siyasi çalışmaları yürütebileceğine işaret eden Baş, Kayalar'a tüzük ve program çerçevesinde yardımcı olduklarını ve Genel Merkez'de basın toplantısı yapmak için kolaylık sağladıklarını ifade etti. 







</TEXT>
</DOC>
