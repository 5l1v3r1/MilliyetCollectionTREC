<DOC>
<DOCNO> 9660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/yasam/ayas.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
HASTANEDEN kaçış yok 
</HEADLINE>
<TEXT>

İstanbul’da bir hastanede yangın çıksa ne olur diye sorarsanız, yanıtımız aklınıza bile getirmeyin’ olur. Çünkü bütün yangın çıkışları kilit altında... 
     AYŞEGÜL AYDOĞAN İstanbul 

     SSK Samsun Hastanesi’nde çıkan yangının ardından yaşanan can pazarı’, hastanelerdeki yangın önlemlerini bir kez daha gündeme getirdi. 
     Gittik, gözlerimizle gördük. İstanbul’daki bir çok hastanede, yangın çıkış kapıları kilitli, söndürme cihazları ise yerlerinde değil. 
     İşte çarpıcı bir örnek... İki bin yataklı Cerrahpaşa Tıp Fakültesi Hastanesi’nin bir çok bölümünde, koridorlara yerleştirilen yangın dolaplarında olması gereken söndürme cihazlarının yerinde yeller esiyor. Hiç bir koridorda söndürücü ve yangın çıkışı’ tabelası bulunmuyor. 
     
     Kapılara kilit vurmuşlar 
     Bin yataklı SSK Samatya Hastanesi’nde durum daha da vahim. Tabelalarla yangın çıkışı olarak gösterilen kapılar, asma kilit ve zincirle kapatılmış durumda. Çünkü, kapıların arkası depo olarak kullanılıyor. Eski yataklar, dolaplar, atılması gereken eşyalar kapıların arkasında yığılı vaziyette. 
     Bin 600 yatak kapasiteli İstanbul Tıp Fakültesi’nin, en yüksek binası olan cerrahi bloğu da bir başka hayal kırıklığı. En üst kattaki yangın merdiveninden dokuz kat aşağı iniyorsunuz ve karşılaştığınız manzara diğerleriyle aynı. Kapılar kilitli... 
     
     Uyarılar işe yaramıyor 
     Peki yetkililer ne diyor İstanbul İl Sağlık Müdür Yardımcısı Doğan Uysal, denetimlere rağmen durumun değişmediğini söylüyor. "Denetimlerde bu kapıların kapalı olduğunu görüyoruz" diyen Uysal şunları söylüyor "Kapıları açtırıyoruz ama yine kapatılıyor. Oysa yangın çıkışları hep açık olmalı." 
     


 YAŞAM 























</TEXT>
</DOC>
