<DOC>
<DOCNO> 4373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sontur09.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da öğrencilerin donma tehlikesi geçirmesiyle ilgili soruşturma başlatıldı 
</HEADLINE>
<TEXT>

     Van Valisi Durmuş Koç, önceki gün donma tehlikesi geçiren ve çeşitli hastanelere kaldırılan 11 öğrenciyi ziyaret etti. Vali Koç, ''Olayda ihmali görülenler hakkında soruşturma başlatıldı'' dedi. 
     Vali Koç, dün donma tehlikesi geçirerek Van Devlet Hastanesi ile Yüzüncü Yıl Üniversitesi Araştırma Hastanesi'nde tedavi altına alınan İrfan Sarpdağ, Bahri Eravcı, Aysel Sektek, Gökhan Türkmen, Yakup Sarpdağ, Adem Türkmen, Hanım Eravcı, Zeynep Sarpdağ, Nurettin Sarpdağ, Fatma Eravcı ile Sait Sarpdağ adlı öğrencileri ziyaret ederek, durumları hakkında bilgi aldı. Vali Koç, beraberinde getirdiği bazı hediyeleri de hastanelerde tedavi gören öğrencilere verdi. 
     Araştırma Hastanesi ve Devlet Hastanesi doktorları, öğrencilerin hayati tehlikeyi atlattıklarını, sağlık durumlarının iyiye gittiğini söylediler. 
     Vali Durmuş Koç, bir öğrencinin öldüğü, 11 öğrencinin de donma tehlikesi geçirdiği olayla ilgili ihmali bulunanlar hakkında soruşturma başlatıldığını belirterek, ''Üzüntü verici bir olay. Biraz ihmal görülüyor. Karaağaç Köyü Muhtarı Tayyar Güseçkin halen gözaltında bulunuyor'' dedi. Vali Koç, Akçift Köyü yolunun da dün saat 17.30 sıralarında ulaşıma açıldığını sözlerine ekledi. Önceki gün Van merkeze bağlı Akçift Köyü'ne yaya olarak gitmek isteyen 23 öğrenciden biri donarak ölmüş, 11'i ise donma tehlikesi geçirmişti. 




</TEXT>
</DOC>
