<DOC>
<DOCNO> 35745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/sontur04.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace üyeleri İncirlik Üssü kapısına kendilerini zincirledi 
</HEADLINE>
<TEXT>

     Greenpeace üyesi Yeşil Barış 11 kişi, Hiroşima'ya atom bombası atılmasının yıldönümünde protesto amacıyla bu sabah, Adana'nın İncirlik Beldesi'nde bulunan İncirlik Hava Üssü'nün giriş kapısına kendilerini zincirledi. Pankart açarak ''Yıldız Savaşlarını Durdurun'' çağrısında bulunan eylemciler, jandarma tarafından gözaltına alındı. 
     Greenpeace üyeleri, ABD'nin 6 Ağustos 1945'te atom bombası atarak Hiroşima'da 80 bin kişinin ölümü ve 50 bin kişinin de yaralanması veya sakat kalmasına neden olduğu gerekçesiyle İncirlik Hava Üssü önünde kendilerini zincirleyerek protesto eylemi yaptılar. 
     Türkçe ve İngilizce ''Yıldız Savaşlarını Durdurun'' yazılı tişörtler giyen eylemciler, aynı içerikli ABD Bayrağı şeklinde bir pankart açtılar. Bu arada, ABD Bayrağından yapılmış cüppesi ve tırpanıyla ''Azrail''i temsil eden bir başka eylemci ise üssün girişi önünde sessizce olaya tanıklık etti. ABD yönetiminin, barışçıl çevre eylemcilerini susturmaya yönelik baskılarını simgeleyen küçük kafesin içinde bulunan bir eylemci ise füze denemelerine son verilmesi çağrısında bulundu. 
     Greenpeace Akdeniz Enerji Kampanyası Sorumlusu Melda Keskin, burada yaptığı açıklamada, barışçıl protestolara müdahale edilmemesi gerektiğini ve asıl durdurulması gerekenin ''Yıldız Savaşları Programı'' olduğunu söyledi. 
     Keskin, ''ABD'nin yıldız savaşları programının ateşleyeceği nükleer silahlanma yarışı dünyaya çok şey kaybettirecek. Hiroşima ve Nagazaki'deki yüzbinlerce atom bombası kurbanının çektiği acılar ve ölümlerin bir daha tekrarlanmasına asla izin verilemez'' dedi. 
     Üs giriş kapısında kendilerini zincirleyen ve açıklama yapmak isteyen eylemcilere, görevli jandarma ekipleri müdahale ederek uzaklaştırmaya çalıştılar. Jandarma ekipleri, kendilerini zincirleyen eylemcileri, güçlükle giriş kapısı önünden uzaklaştırdılar. 
     Bu sırada, bir eylemcinin zinciri levyeyle kırılırken, kolu kilitlediği kafesten ayrılamayan bir başka eylemci de kafesle birlikte jandarma aracına bindirildi. Melda Keskin, Ebru Tiftikçioğlu, Sinan Bozalioğlu, Serkan Dadak, Oğuzhan Yılmaz, Cemal Tekel, Onur Topaloğlu, Çağlar Çakmak, Uğraş Turlan Över, Sinem Bozbulut ve Oğuz Bordağ, ifadeleri alınmak üzere İncirlik Jandarma Karakolu'na götürüldüler. 
     Bu arada, çevrede toplanan vatandaşlar ise eylem yapan Greenpeace üyeleri ile görüntü almaya çalışan basın mensuplarına, ''Ekmeğimizle oynuyorsunuz'' diyerek tepki gösterdiler. 
     







</TEXT>
</DOC>
