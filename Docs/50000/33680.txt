<DOC>
<DOCNO> 33680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/dunya/dun01.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sonraki G - 8 dağ başında 
</HEADLINE>
<TEXT>

     DIŞ HABERLER SERVİSİ 

     İtalya’nın Cenova kentinde düzenlenen G -8 zirvesi sırasında küreselleşme karşıtlarının neden olduğu hasar ve çıkan çatışmalarda dökülen kan, bir sonraki zirveye ev sahipliği yapacak Kanadalıların gözünü korkuttu. Kanada, olası çatışmalardan ve maddi hasardan kaçınmak için 2002 temmuzunda yapılacak zirveyi dağ başında düzenlemeyi uygun gördü. Zirvenin Alberta eyaletindeki Calgary kentine bağlı Kananaskis Parkı’nda yapılacağı açıklanırken, bölgenin dağlık yapısı, Cenova’dakine benzer protesto gösterilerini imkansız kılıyor. 100 km uzaktaki Calgary’den, Rocky Dağları’nın gölgesindeki Kananaskis Parkı’na sadece bir yol uzanıyor. Alberta Eyaleti Başbakanı Ralph Klein, G -8 liderlerinin parka helikopterle geleceğini, parka uzanan yolun ise güvenlik güçleri tarafından bloke edileceğini söyledi. 
     



 DÜNYA 











</TEXT>
</DOC>
