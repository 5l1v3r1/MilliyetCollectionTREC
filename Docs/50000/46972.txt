<DOC>
<DOCNO> 46972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun30.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın her köşesi "Bioterör" korkusu ile çalkalanıyor 
</HEADLINE>
<TEXT>

     Almanya Başbakanı Gerhard Schröder'in bürosundaki posta odasında şüpheli beyaz toz bulundu. 
     Hükümet sözcüsü, başkent Berlin'deki başbakanlık binasındaki posta odasının, iki görevlinin öğle vaktinde içinde toz bulunan bir mektup bulmalarının ardından kapatıldığını söyledi. Sözcü, binada her türlü önlemin alındığını kaydetti. 
     Yetkililerin, bulunan maddenin tehlikeli olup olmadığını ortaya çıkarmaya ilişkin incelemeler yaptıkları, toz örneklerinin Berlin'deki Robert Koch Enstitüsü'ne gönderildiği belirtildi. 
     Başbakan Schröder'in, olay sırasında binada olup olmadığı bilinmiyor. 
     
     Alman Posta İdaresi 
     Alman Posta İdaresi, şüpheli görülen 5 mektuptan dolayı bazı şubelerini geçici bir süre kapattı. 
     Posta İdaresi sözcüsü, Bonn'da yaptığı açıklamada, ülke çapında içinde toz bulunan 5 mektup bulunduğunu, yapılan araştırmalarda hepsinin asılsız olduğunun ortaya çıktığını belirtti. 
     Berlin'deki sağlık kuruluşu Robert Koch Enstitüsü'nün başkanı Reinhard Kurth, şarbon olaylarına karşı dikkatli olunması çağrısında bulunarak, mektuplarda görülen şüpheli tozların hemen polise bildirilmesini istedi. 
     Böyle bir mektup alan vatandaşların, toza dokunmamalarını, koklamamalarını ve tadına bakmamalarını isteyen Kurth, şarbon hastalığına karşı antibiyotiklerle etkili şekilde mücadele edilebilmesi için erken teşhisin önemli olduğunu kaydetti. 
     Şarbon virüsüne karşı ABD ve İngiliz ordusunda, yan etkileri bulunan bir aşı geliştirildiğini, ancak bunun piyasaya sürülmediğini hatırlatan Kurth, şarbon virüsünün yıllar boyunca etkili olabileceği uyarısında bulundu. 
     
     İsrail 
     İsrail polisi de, 6 şüpheli mektubun şarbon mikrobu için laboratuvarda incelendiğini bildirdi. 
     Bir polis sözcüsü, son günlerde düzinelerce şüpheli mektubun teşkilata iletildiğini belirterek, bunlardan 6'sının şarbon testi için hükümete ait bir laboratuvara gönderildiğini kaydetti. 
     
     Danimarka 
     Danimarka'nın başkenti Kopenhag'da da, bir seyahat sigorta şirketine İtalya'dan gönderilen mektubun şüpheli bulunarak tahlil edilmesinin ardından, tehlikeli bir maddeye rastlanmadı. 
     Şirket yetkilileri, zarfın üzerinde gönderenin ne adı, ne de adresinin bulunduğunu ve hiçbir iş ilişkileri olmayan bir ülkeden gönderilen bu şüpheli mektubu açmadan derhal polise teslim ettiklerini belirttiler. 
     
     Avusturya hazırlıklı... 
     Avusturya'da da, hastane personeli şarbon konusunda bilgilendirildi. 
     Steiermark eyaletinde Afet Koruma Merkezi tarafından halka yönelik olarak bir bilgilendirme hattı kuruldu ve halka şarbon mikrobundan koruyucu tıbbi malzeme dağıtıldı. 
     Merkez yetkilileri, Avusturya'da bütün önlemlerin alındığını, paniği gerektirecek bir durumun olmadığını belirttiler. 
     
     Fransa'da 2 şüpheli paket 
     Fransa'nın başkenti Paris'te, ayrı adreslere gönderilen 2 şüpheli paketin incelendiği bildirildi. 
     Bir yetkili, LCI televizyonuna yaptığı açıklamada, ''College de France'' araştırma merkezi ve bir bankaya gönderilen paketlerin içinden çıkan şüpheli beyaz tozun incelemek üzere laboratuvara gönderildiğini söyledi. 
     Aynı yetkili, paketle temas eden 10 kişinin de, hastanede tahlillerinin yapıldığını belirtti. 
     






</TEXT>
</DOC>
