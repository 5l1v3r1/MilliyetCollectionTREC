<DOC>
<DOCNO> 14641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur20.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeditepe Üniversitesi'nde öğrenciler yürüyüş yaptı 
</HEADLINE>
<TEXT>

     İstanbul Eğitim ve Kültür Vakfı'na İstek Vakfı bağlı Yeditepe Üniversitesi'nde okuyan bir grup öğrenci, okul taksidinin bugünkü dolar kuru üzerinden istenmesine tepki göstererek yürüyüş yaptı. 
     Üniversitenin Kayışdağı 26 Ağustos Yerleşkesi'nde toplanan yaklaşık 300 öğrenci, okul yönetimini protesto eden sloganlar atarak, Rektörlük Binası'na kadar yürüdü. 
     Öğrenciler, burada basın mensuplarına yaptıkları açıklamada, ABD Doları karşılığında 5 taksit halinde ödedikleri okul ücretinin Nisan ayı taksidinin bugünkü dolar kuru üzerinden hesaplandığını, ancak diğer vakıf üniversitelerinin taksitleri, krizden önceki kur üzerinden aldıklarını ifade ettiler. Kriz nedeniyle taksitleri ödemekte zorluk çektiklerini kaydeden öğrenciler, okul yönetiminin bu konuda kendilerine ödeme kolaylığı göstermesini istediler. 
     Protesto üzerine öğrencilerin yanına gelen Üniversite Rektörü Prof. Dr. Ahmet Serpil, gelen talepler doğrultusunda Nisan ayı taksidinin ertelenmesi yönünde karar aldıklarını söyledi. Yeditepe Üniversitesi'ndeki ücretlerin diğer birçok vakıf üniversitesine göre ucuz olduğunu belirten Prof. Dr. Serpil, ödemelerin krize bağlı olarak Mayıs veya daha sonraki aylarda yapılacağını söyledi. Konuşması sırasında Rektör Prof. Dr. Serpil'i sık sık ıslık ve alkışlarla protesto eden öğrenciler, daha sonra dağıldı. Yeditepe Üniversitesi'nde okul ücretleri meslek yüksek okullarında 5 bin 500 ile 6 bin dolar, Tıp Fakültesi'nde 10 bin dolar, Diş Hekimliği Fakültesi'nde ise 12 bin 500 dolar üzerinden hesaplanıyor. 




</TEXT>
</DOC>
