<DOC>
<DOCNO> 36403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/soneko13.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti 
</HEADLINE>
<TEXT>

     İMKB Ulusal-100 Endeksi, dünkü kapanışa göre 195.44 puan kayıpla 1. seansı 9,186.06 puandan tamamladı. 
     Hisse senetleri ortalama yüzde 2.08 oranında değer yitirdi. Borsa'da güne iyi başlayan piyasa, dövizdeki çıkışın tedirginliğiyle 1. seansı satışlarla tamamladı. 9,395 seviyesinden alıcılı açılan piyasa, özellikle banka hisselerindeki alımlarla 9,500 seviyesini zorladı. Ancak, en yüksek 9,520 puana kadar çıkan Endeks, satışlarla geri döndü. İlk bir saat 9,445 puanla geçildi. Serbest döviz piyasasında doların 1 milyon 400 bin lirayı da aşması üzerine tedirgin olan piyasada, ikinci yarıda satışlar yoğunlaştı. Kapanışa doğru 9,178 puana kadar düşen Ulusal-100 Endeks, seansı 9,186.06 puandan tamamladı. 
     Kapanışta mali endeks 312.35 puan kayıpla 12,609.52 puana, sınai endeksi 125.06 puan kayıpla 7,996.74 puana, hizmet endeksi de 70.31 puan kayıpla 5,053.07 puana geriledi. Önceki kapanışa göre mali grup hisseler ortalama yüzde 2.42, sınai grubu hisseler yüzde 1.54, hizmet grubu hisseler de yüzde 1.37 oranında değer yitirdi. 1. seansta işlem gören toplam 277 hisse senedinden 187'si değer yitirdi. 32 hisse senedi değer kazanırken, 58 hissenin fiyatında ise değişiklik olmadı. Seansta 102 trilyon 553 milyar 903 milyon liralık işlem hacmi oluştu. 1. seansta Yapı Kredi Bankası, Sabancı Holding, Garanti Bankası, Akbank ve Doğan Holding en yoğun işlem gören hisseler oldular. 






</TEXT>
</DOC>
