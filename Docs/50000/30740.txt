<DOC>
<DOCNO> 30740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur16.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli kalabalığı görünce coştu... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Türkiye, sebepleri büyük ölçüde geçmişin kötü yönetimlerine, savurganlıklarına dayalı iki büyük kriz yaşamasına rağmen, bunu aşacak güçte bir ülkedir. Üstelik, öncelikle, milli onur ve gururunu koruyacak, dünya milletler ailesi içindeki saygınlığını muhafaza edecek güçtedir'' dedi. 
     Bahçeli, Kırıkkale'deki programının öğleden sonraki bölümünde, Kırıkkale Kültür Merkezi'nde belediyenin faaliyetlerine ilişkin sinevizyon gösterisini izledi. 
     Bahçeli, buradan yaya olarak, Cuma namazı kılmak üzere Nur Camii'ne gitti. Yolda vatandaşları selamlayan Bahçeli, Cuma namazı sonrasında da MHP İl Binası'nın açılışını yaptı. Bahçeli, burada da konfeti ve çiçeklerle, ''Başbakan Devlet'' sloganlarıyla karşılandı. 
     Daha sonra, belediye binasının açılış törenine katılan Bahçeli'ye,belediye binası önünde 30 koç ve 1 sığır kurban edildi. Konfeti yağmuru altında belediye binasına gelen Bahçeli için, bina önünde üzerinde kendisinin resimlerinin yer aldığı yüzlerce balon havaya bırakıldı. 
     Bahçeli, törende yaptığı konuşmada, ülkesini ve vatanını seven insanların çevrelerini de mamur etme gayreti içerisinde olduklarını, buna karşılık, ülkeye ve millete büyük hizmetler getiriliyormuş gibi gerçekleştirilen birçok plansız projenin ne yazık ki fayda sağlamadığını ve kamunun sırtında bir yük olarak kaldığını ifade etti. 
     Bahçeli, Türkiye'nin peş peşe iki büyük ekonomik kriz yaşadığını belirterek, Türkiye'nin henüz bu kriz ortamını atlatamadığını kaydetti. Bahçeli, ''Ancak bu noktada ülkemiz, gerek hükümet ve gerekse Meclis olarak çok ciddi bir sınavdan başarıyla çıkmış bulunmaktadır. 57. hükümet döneminde yıllar yılı ertelenmiş ve giderek Türkiye ekonomisinin temel açmazları haline gelmiş pek çok soruna ilişkin nihai bir çözüm arayışı içerisinde olunmuştur'' diye konuştu. 
     Başbakan Yardımcısı Bahçeli, özellikle 1980'lerden itibaren uygulanan çarpık ve yanlış ekonomik politikalarla Türkiye'nin büyük bir borç ve faiz sarmalı içerisine itildiğini, bir taraftan kamu finansmanı, diğer yandan da dış ve iç borçların ödenmesi noktasında sürekli olarak yeniden borçlanma siyasetinin izlendiğini anlattı. 
     Bahçeli, ''Sürdürülemez hale gelmiş borç stoku ve gayrisafi milli hasılayı zorlayan faiz sarmalı ile Türkiye adeta prangalanmıştır'' dedi. 
     Hükümetin bu kısır döngüyü kırmak ve sağlıksız ekonomik yapı ile kronik enflasyonu ortadan kaldırmak için köklü yapısal düzenlemelere el attığını dile getiren Bahçeli, çalışmalar neticesinde, reform mahiyetinde düzenlemelerin önemli bir bölümünün gerçekleştirildiğini kaydetti. Bahçeli, şöyle devam etti 
     ''Şu ana kadar yapılanlar elbette ki ülkemizin içerisinde bulunduğu güç durumu tamamıyla ortadan kaldırmaya, özellikle dar gelirli vatandaşlarımızı rahatlatmaya yetecek ölçüde değildir. Ancak alınan mesafeyi küçümsemek, atılan adımları yok farzetmek de çok yanlıştır. Hemen her gün, krize davetiye çıkartanlar, kötümser hava pompalayanar bulunmaktadır. Bunlar hiçbir şekilde Türkiye'yi gözeten, Türk milletini seven bir anlayışın eseri olamaz. Bizim insanımızın karamsarlığa ve kargaşaya değil, güzelliklere, ümide ve güvene ihtiyacı vardır. Bunu ülkemize ve insanımıza çok görenler bilmelidir ki hiçbir şekilde başarılı olamayacak, hedeflerine ulaşamayacaklar. Yine Türkiye için ne yaşanılan sıkıntılar ve krizler ne de bunların müsebbibi olan sorumsuz ve duyarsız anlayışlar, artık bir kader olacaktır.'' 
     Bahçeli, partisiyle ilgili eleştirilere de yanıt verdi. MHP'nin Türkiye'nin ve milletin çıkarlarının her şeyin üzerinde gördüğünü belirterek, partisinin bu anlayışının Türkiye'nin birlik ve dirliğinin bozulmasında menfaat arayanları ve siyasi ihtiras kurbanlarını rahatsız ettiğini söyledi. Partisinin siyasette ahlak ve kaliteyi her şeyin üzerinde tutan kararlılığının her zaman var olacağını dile getiren Bahçeli, şunları kaydetti 
     ''MHP, üstlenmiş olduğu iktidar sorumluluğu içerisinde her zaman ülke kaynaklarını en akılcı biçimde kullanmayı ve kamu yönetiminde ehliyetli ve liyakatli kadrolara görev vermeyi ilke edinmiştir. Şu ana kadar da bu prensiplerinin dışına çıkmamıştır. Partimizi küçük hesaplar peşinde olmakla ve kadrolaşmakla itham edenlerin öncelikle dönüp kendi geçmişleriyle ve müphem ilişkileriyle yüzleşmeleri gerekir. Bu ülkenin gerek ekonomik kaynaklarını gerekse insan kaynaklarını bu ana kadar kendi şahsi veya siyasi emelleri için heba edenleri yüce milletimiz gayet iyi bilmektedir. Ancak bütün bu gerçeklere rağmen, hala birilerinin kalkıp, aynadaki yansımalarını milliyetçi harekete mal etme girişimleri, elbette ki abesle iştigalden başka bir şey değildir.'' 
     Bahçeli, MHP ile uğraşanlara seslenerek, ''Biraz dürüstlükleri ve vicdanları varsa, bütün hükümetler döneminde yapılan atamalara ilişkin ayrıntılı değerlendirmelerde bulunsunlar. Türkiye'nin kamu kurum ve kuruluşlarının, partimizin koalisyon ortağı olmadan önceki ve sonraki görünümlerinin mukayesesini yapıp, performans ve verimlilik değerlendirmelerine girsinler. Bütün bunlar elbette ki bizlerin gerek siyasete, gerekse kamu yönetimine kazandırdığımız seviyenin en büyük göstergeleridir'' diye konuştu. 
     Partisinin bütün karalama ve iftiralara karşın Türkiye'ye hizmetlerini sürdürüceğini, bu hizmetlerden alıkoymaya kimsenin gücünün yetmeyeceğini ifade eden Bahçeli, partisinin hükümet içerisinde üstlendiği sorumluluğu eksiksiz olarak yerine getirmeye kararlı olduğunu söyledi. Bahçeli, konuşmasının son bölümünde de şunları söyledi 
     ''Türkiye bugün sebepleri büyük ölçüde geçmişin kötü yönetimlerine savurganlıklarına dayalı iki büyük kriz yaşamasına rağmen, bunu aşacak güçte bir ülkedir. Üstelik, öncelikle, milli onur ve gururunu koruyacak, dünya milletler ailesi içindeki saygınlığını muhafaza edecek güçtedir. Milletimiz yoluna elbetteki bütün zorlukları aşarak devam edecektir. Gelişerek, kalkınarak, kendisini borç ve faiz batağına sürükleyenlerin oluşturdukları prangaları kırarak ilerleyecektir.'' 







</TEXT>
</DOC>
