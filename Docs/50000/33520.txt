<DOC>
<DOCNO> 33520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/ekonomi/eko02.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirbank’ın satışı dönüm noktası oldu 
</HEADLINE>
<TEXT>

Financial Times gazetesi HSBC’nin Demirbank’ı satın almasının Türkiye için dönüm noktası olduğunu ve diğer yabancı bankaların yatırımlarını hızlandıracağını belirtti 
     EKONOMİ SERVİSİ 

     Financial Times gazetesi, İngiliz bankası HSBC’nin Demirbank’ı satın almasının Türkiye için önemli bir dönüm noktası olduğunu bildirdi. 
     Haberde, HSBC’nin dünyadaki en büyük rakipleri olan Citibank ve Deutsche Bank’ın Türkiye’den banka alma yolundaki planlarını hızlandıracaklarına dair analist görüşlerine yer verildi. HSBC’nin uluslararası bankacılık operasyon müdürü Shaun Wallis, Türkiye’nin çok büyük bir piyasa olduğunu, Avrupa’da da giderek öneminin arttığını kaydetti. 
     Wallis, HSBC’nin Türkiye’de öncelikle müşteri ve çalışanların güvenini kazanmaya çabalayacağını söyledi. Haberde HSBC’nin Türkiye’deki diğer bankaları maliyet kısmaya zorlayacağı da ifade edildi. 
     
     Büyük yerel banka oldu 
     ING Barings’in İstanbul Şubesi Müdürü John McCarthy, Demirbank’ı alan HSBC’nin yerel piyasaları ve tüm diğer bankaların stratejilerini etkileyecek bir konuma geleceğini belirtti. Habere göre, HSBC, yeni ürünlerle ve daha düşük faizlerle borçlanarak, Türk bankacılık sektöründe rekabetin canlanmasını sağlayacak. Ayrıca, Demirbank’ın dünya devi olan bir bankacılık grubuna satılmasının, ekonomik programa olan güvenin yeniden oluşmasına yardımcı olacağı belirtildi. 
     



 EKONOMİ 





















</TEXT>
</DOC>
