<DOC>
<DOCNO> 43229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko20.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da "şaibeli işlem" iddiası... 
</HEADLINE>
<TEXT>

     Borsa Yatırımcıları Derneği BORYAD , 13 Eylül tarihindeki bazı işlemlerin ''şaibeli'' olduğu iddiasıyla Borsa yönetimine başvurdu. 
     ABD'deki saldırıların ardından İMKB yayınladığı bir genelge ile 13-14 Eylül'de açığa satış işlemlerini yasaklarken, depo uygulaması getirmişti. 
     BORYAD Başkanı Ali Bahçuvan ve Başkan Yardımcısı Veli Vilyoni imzasıyla İMKB Başkanlığı'na gönderilen yazıda, öncelikle ABD'deki terör krizinin ardından Borsa Başkanlığı'nın aldığı tedbirler için tüm yatırımcılar adına teşekkür edilerek, İMKB'nin depo uygulaması şeklindeki önleminin bir hafta daha devam etmesinin piyasalar açısından faydalı olacağı belirtildi. 
     Uygulamanın pratikte bazı aracı kurumlar tarafından dikkate alınmadığı iddiasına yer verilen yazıda, İMKB'nin üyesi olan kurumların Borsa kurallarına saygı göstermek zorunda olduğuna işaret edilerek, kuralları bozan aracı kurumlara karşı her türlü ceza ve yaptırımın uygulaması istendi. Yazıda, ''şaibeli'' bulunan işlemlere ilişkin aracı kurumların ve kağıtların isimlerine de yer verildi. BORYAD Başkanı Ali Bahçuvan A.A muhabirine yaptığı açıklamada, 13 Eylül tarihinde İMKB 30 Endeksi'ne dahil kağıtlar arasında yoğun miktarda alım satım yapıp net pozisyonu sıfıra yakın aracı kurumların işlemlerinden seçtikleri örnekleri İMKB'ye bildirdiklerini, ancak işlemlerini bununla sınırlı olmadığını, işlem hacmi düşük hisse senetlerinde de değişik aracı kurumların hareketleri olduğunu söyledi. 
     Bahçuvan, o gün yapılan bütün işlemlerin incelenmesini istediklerini kaydederek, şunları belirtti ''Şaibenin nedeni o gün depo uygulaması vardı ve kağıtlarını bir gün önceden depo ettirmeyen aracı kurumlar satış yapamıyorlardı. Ancak hem karlı alış-satışlarda bulunan ve gün sonu pozisyonu sıfıra yakın kapatan birçok aracı kurum dikkat çekti. BORYAD olarak, bunların önceden depo işlemi yaptırıp yaptırmadıklarına dair bir şaibe uyanması ve bize gelen ihbar telefonlarından dolayı İMKB'ye konuyu ilettik.'' 







</TEXT>
</DOC>
