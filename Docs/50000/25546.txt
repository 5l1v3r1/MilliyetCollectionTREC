<DOC>
<DOCNO> 25546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun03.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah kaçakçılığıyla suçlanan El Turco "Ben masumum Arjantin" 
</HEADLINE>
<TEXT>

     Arjantin'in ''El Turco'' lakaplı eski Devlet Başkanı, Hırvatistan ve Ekvador'a yasadışı silah satışı konusunda ''suçsuz'' olduğunu söyledi. 
     Silah satışıyla ilgili olarak bugün Arjantin adaletine ifade verecek olan Menem, kısa süre önce evlendiği Şilili eski Dünya Güzeli Cecilia Bolocco ile basın toplantısı düzenledi. 
     El Turco, basın toplantısında, ''Tüm iddialara rağmen suçluluk duyacak hiçbir iş yapmadım ve Arjantin'deki özgürlüğüm tamamen güvence altında, çünkü adalete ve halkıma güveniyorum'' diye konuştu. 
     Eski Devlet Başkanı, kendisini sorgulayacak Federal Yargıç Jorge Urso'ya gerçeği söyleyeceğini, yasadışı hiçbir iş yapmadığını savundu. 
     Yargıç Urso, silah kaçakçılığı davasıyla ilgili olarak eski Genelkurmay Başkanı Martin Balza, eski Savunma Bakanı Erman Gonzalez ve Menem'in eski kayınbiraderi ve danışmanı Emir Yoma'nın tutuklanmasını emretmişti. 
     Menem, 1991-1995 yıllarında uluslararası ambargo uygulanmasına karşın Hırvatistan'a 6,5 ton, Ekvador'a da 75 ton silah satılması için ''bir suç örgütünün liderliğini'' yapmakla suçlanıyor. 
     Menem'in 13 Temmuz olarak belirlenen duruşması bugüne alınmıştı. Menem hükümeti döneminde genelkurmay başkanı olan Martin Balza da mahkemede ifade verecek. Geçen ay Şili'nin eski dünya güzeli 36 yaşındaki Cecilia Bolocco ile evlenen 70 yaşındaki Menem'in, gelecek ay balayını geçirmek üzere Suriye'ye gitmesine izin verilmesini istemesi üzerine duruşma tarihinin öne alındığı belirtilmişti. 
     Menem, silah satışıyla ilgili suçlu bulunursa, 3 ila 10 yıl hapis cezasına çarptırılabilecek. 
     Arjantin, Menem'in devlet başkanlığı döneminde 1991-1995 yılları arasında, Panama ve Venezüella'ya 6500 ton silah göndermiş, daha sonra bu silahların o dönemde BM ambargosu uygulanan Hırvatistan ve Ekvador'a gönderildiği ortaya çıkmıştı. 
     
     






</TEXT>
</DOC>
