<DOC>
<DOCNO> 47011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sonspo09.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular Rize maçını değerlendirdi 
</HEADLINE>
<TEXT>

     Fenerbahçe ve milli takımın kaptanı Ogün Temizkanoğlu, geçiş dönemi yaşadıkları bir zamanda Çaykur Rizespor karşısında alınan deplasman galibiyetinin çok iyi olduğunu söyledi. 
     Kaptan Ogün, internetteki "www.oguntemızkanoglu.com" adresli sitesinde yaptığı açıklamada, şu görüşlere yer verdi 
     "Geçiş dönemi yaşadığımız bir zamanda deplasmanda alınan bu galibiyet açıkcası çok iyi oldu. Bu sezon deplasmanda galibiyet alamamıştık. Çaykur Rizespor maçıyla buna nokta koyduk ve moral kazandık. 
     Rize deplasmanları her zaman zordur. Bu kez de öyle oldu. Önce yenik duruma düştük. Ama ikinci yarıdaki iyi oyunumuzla bu galibiyeti aldık. Takım olarak ikinci yarıda çok iyi olduğumuzu söyleyebilirim. Aslında ilk yarı da kötü değildik ama istediğimizi alamamıştık. Sonuçta 3 puan geldi." Sarı-lacivertli takımın başarılı defans oyuncusu Mustafa Doğan da, Çaykur Rizespor karşısında alınan galibiyetin kendileri için bir serinin başlangıcı olacağını belirtti. 
     Fenerbahçe ve milli takımın kalacisi Rüştü Reçber ise Çaykur Rizespor karşısında alınan galibiyetle stres attıklarını bildirdi. 
     İnternetteki "www.rusturecber.net" adresli sitesinde tecrübeli kaleci, görüşlerini şöyle açıkladı 
     "Çaykur Rizespor maçıyla stres attık. Uzun süredir eleştirilen ve zaman zaman da gerçekten kötü bir futbol sergiliyorduk. Ama bu kez öyle olmadı. Rizespor karşısında 90 dakika oyunun kontrolü bizim elimizdeydi. Gerçi ilk yarıda yenik duruma düştük ama o dakikalarda da biz üstün olan taraftık. Yalnızca elimize geçen fırsatları değerlendirememe sıkıntısı yaşadık." Serhat ise Rizespor maçında oynadığı futbolu kendine yakıştıramadığını ifade etti. Genç futbolcu "www.serhatakın9.com" adresli internet sitesinde yaptığı açıklamada, şöyle dedi 
     "Çaykur Rizespor karşısında istediğim futbolu ortaya koyamadım. Oyunda tutunamadım. Kısacası günümde değildim. Teknik direktörümüz Mustafa Denizli de bunu gördü ve beni oyundan aldı. 
     Avrupa Şampiyonlar Ligi'nde Olympıque Lyon ile yapacağımız maçta puanla tanışarak Avrupa kupalarındaki şansızlığımıza da son vereceğimizi düşünüyorum. UEFA kupasına devam etmek için, bu maçı mutlaka galibiyetle kapamamız gerektiğini biliyoruz." 
     






</TEXT>
</DOC>
