<DOC>
<DOCNO> 27761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur16.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Evini zor geçindiren emekliye 900'lü hatlardan 4 milyar fatura 
</HEADLINE>
<TEXT>

     Eskişehir'de evini zor geçindirdiğini bildiren emekliye, iki ayda toplam 4 milyar 19 milyon lira telefon faturası geldi. 
     Aldığı emekli maaşıyla evini geçindiremediği için seyyar satıcılık da yapan TCDD'den emekli Hüseyin Uslu'ya iki ayda toplam 4 milyar liralık telefon faturası geldi. Mayıs 2001 faturasında 2 milyar 419 milyon lira telefon parası geldiğini görünce hemen Türk Telekom'a gittiğini belirten Hüseyin Uslu, burada ikinci şoku yaşadığını anlattı. Hüseyin Uslu, telefonuna bu ay da 1 milyar 600 milyon lira tahakkuk ettiğini öğrenince kendinden geçtiğini söyledi. 
     Türk Telekom'a itiraz dilekçesi verdiğini bildiren Uslu, gelen ayrıntılardaki numaralarının hemen hepsinin 900'lü hatlar olduğunu gördüğünü kaydetti. 
     Aldığı 200 milyon lira emekli maaşıyla evini zor geçindirdiğini, normal aylarda 6-7 milyon lira telefon parası geldiğini belirten Uslu,''Şimdi 4 milyar liranın üzerinde bir telefon parasıyla karşı karşıya kaldım. Ben zaten evimi zor geçindiriyor, zaman zaman yiyecek ekmeğe muhtaç oluyorum. 3 çocuğum var. Oğlumun biri 1997 yılında işsizlik nedeniyle bunalıma girerek intihar etti. Bir diğeri ise bana borç bıraktı bir de onları ödemeye çalışıyorum. Yasal yollara başvurdum, bu parayı mümkün değil ödeyemem'' dedi. 
     900'lü hatları hiç bilmediğini ve konuşmalarının da mümkün olmadığını savunan Uslu, Türk Telekom yetkililerinden anlayış beklediğini sözlerine ekledi. 
     Türk Telekom yetkilileri de Hüseyin Uslu'nun şikayet başvurusunun değerlendirmeye alındığını ve hatlarda incelemeye başladıklarını belirttiler. 
     
     






</TEXT>
</DOC>
