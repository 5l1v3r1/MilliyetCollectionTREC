<DOC>
<DOCNO> 27084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur07.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maaş karşılığında elektrik sayaçlarını bozan çete... 
</HEADLINE>
<TEXT>

     Bolu'da, ''Temiz Sayaç Operasyonu'' kapsamında gözaltına alınan 13 kişi adliyeye sevk edildi. 
     Bolu Emniyet Müdürü Uğur Gür, mekanizması bozulmuş elektrik sayaçlarıyla ilgili yaptığı açıklamada, operasyona, Sakarya Elektrik Dağıtım A.Ş'den SEDAŞ gelen ihbar üzerine Bolu Cumhuriyet Başsavcılığı'nın talimatı ile başladıklarını belirtti. 
     Sayaçları bozan ''Doktor'' lakaplı N.U'nun 31 yakalanmasıyla operasyonu genişlettiklerini kaydeden Gür, söz konusu şahsın, ifadesinde, ''Bolu'da 14 işyeri, 5 ev, İzmit'te ise 21 ayrı ev ve işyerindeki sayaçlara müdahale ettiğini'' itiraf ettiğini söyledi. N.U'nun ifadeleri doğrultusunda, 13 işadamının gözaltına alındığını hatırlatan Gür, yurtdışında olduğu tespit edilen M.İ.'nin ise arandığını bildirdi. 
     
     Beni maaşa bağladılar 
     Operasyon kapsamında yakalanan ve başına maske geçirilerek gazetecilerin karşısına çıkarılan N.U., ''İşsiz kalınca SEDAŞ'a da başvurdum. Bana iş vermediler. Ben de büyük market, fabrika, otel, motel gibi elektrik sarfiyatı fazla olan yerlerin sayaçları üzerindeki mühürleri sökmek, numaratörlerini sıfırlamak, disklerini sıkmak suretiyle sayaçların dönüş hızını düşürüp, haksız kazanç sağlamaya başladım'' diye konuştu. 
     İşadamlarından gelen teklif üzerine 1996 yılından beri elektrik sayaçlarının mekanizmalarını bozduğunu belirten N.U, ''İşadamları sayaçları bozmam karşılığında bana düzenli olarak 100 ile 150 milyon lira arasında maaş bağladılar'' dedi. Operasyona 8 uzman personelle destek veren SEDAŞ yetkilileri ise İzmit ve Bolu'da N.U'nun bozduğu sayaçlar nedeniyle kurumlarının trilyonlara varan zarara uğradığını ifade ettiler. Gözaltına alınan 13 kişi, ''Yetkisiz ve unvansız olarak elektrik sayaçlarının mührünü kopartmak suretiyle elektrik hırsızlığı'' suçundan adliyeye sevk edildi. 







</TEXT>
</DOC>
