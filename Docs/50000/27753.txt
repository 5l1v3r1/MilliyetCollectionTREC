<DOC>
<DOCNO> 27753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur08.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Anayasa değişikliğinde acele edilmeli" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ilk kez demokratik bir anayasa değişikliği aşamasına geldiğini belirterek, ''Bundan sonraki görevimiz partilerin yetkili kurullarında meseleyi bir an önce ele alarak, değişikliklerin tamamlanmasıdır'' dedi. 
     Bahçeli, MHP TBMM Grup toplantısında yaptığı konuşmada, Partilerarası Uzlaşma Komisyonu'nda bazı maddeler üzerinde uzlaşılan anayasa değişikliğine değindi. Bahçeli, şunları kaydetti 
     ''Türkiye, anayasal tarihinde ilk kez çok ciddi ve demokratik bir anayasa değişikliği aşamasına gelmiştir. Yüzyılı aşkın bir zamandır anayasasını, yarım yüzyılı aşkın bir süredir de demokratik işleyişini sürekli tartışan Türkiye, bugün önemli bir uzlaşma şansı yakalamış bulunmaktadır. Yüce Meclis, inşallah makul bir süre içinde yeni bir tarihi başarıya daha imza atacaktır.'' 
     Bahçeli, anayasa değişikliği tartışmalarının son on yıldır siyasal gündemdeki ağırlığını koruduğunu dile getirerek, bundan bir sonuç alınamadığını söyledi. Partilerarası Uzlaşma Komisyonu'nda önemli bir sonuca varıldığını anlatan Bahçeli, bunda ''Daha sağlıklı ve güçlü bir demokratik sisteme kavuşma iradesi'' ile ''uzlaşma ve hoşgörü kültürünün'' önemli rolü olduğunu dile getirdi. 
     Yaklaşık 20 ay önce yaptığı grup konuşmasında, ''Yeni yüzyıla geniş mutabakatın sağlandığı anayasal yapıyla girilmesi'' gerektiğini dile getirdiğini belirten Bahçeli, daha sonra da ''Anayasa ve yasalarda gerekli değişikliklerin yapılarak hukuk devleti standartlarının yükseltilmesi'' görüşünü aktardığını hatırlattı. 
     
     Rahatsız olanlar... 
     MHP'nin anayasa değişikliğinin olgunlaşması ve uzlaşma sürecine önderlik ettiğini anlatan Bahçeli, ''Bundan sonraki görevimiz partilerin yetkili kurullarında meseleyi bir an önce ele alarak değişikliklerin tamamlanmasıdır. Böylece Türk toplumuna layık bir anayasaya kavuşmak mümkün olacaktır'' dedi. 
     Bahçeli, şunları kaydetti 
     ''Anayasa değişikliği sürecinde gelinen sevindirici ve önemli aşamadan maalesef memnun olmayanlar ve hatta rahatsız olanlar da bulunmaktadır. Özellikle etnik ve mezhep ayırımcılığına zemin oluşturacak, bölücü terörün emellerine dolaylı da olsa ulaşması anlamına gelebilecek adımları bekleyenler hayal yaşamıştır. Bunun için de Milliyetçi Hareket'in duruşunu ve kararlılığını eleştirme yarışı içine girenler seslerini yükseltmeye başlamıştır. Bilerek veya bilmeyerek Türkiye karşıtı lobilerin ekmeğine yağ sürecek tarzda yazanlar ve konuşanlar klasik propagandalarına başvurmakta gecikmemiştir. 
     Altını bir kez daha çizmek isterim ki, milli değerleri ve duyarlılıkları yok fark ederek yapılmak istenenler demokrasiye de Türkiye'ye de hizmet etmez. Milletim hem birlik ve dirliğini hem de demokratik yapısını koruyup geliştirecek iradeye ve güce sahiptir. 
     Bu yaklaşım biçimi demokratikleşmeyi engelleyen değil, bilakis mümkün kılan bir duyarlılığın ve kararlılığın ifadesidir. Esas olan bunun aksini iddia edip ısrarcı olanların iyiniyetinden şüphe etmek gerekir.'' 
     Bahçeli, demokrasiyi güçlü ve işler kılmanın zor bir iş olduğunu ifade ederek, anayasal zemini iyileştirip zenginleştirmenin yanında ona hayat verecek düzeyli ve ilkeli siyaset kültürü geliştirmek için de samimi ve kararlı olmak gerektiğini söyledi. 
     







</TEXT>
</DOC>
