<DOC>
<DOCNO> 43008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun32.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki saldırıların karargahı Frankurt 
</HEADLINE>
<TEXT>

     Alman Die Welt gazetesi, ABD'deki saldırıları planlayanların izlerinin Frankfurt'a kadar uzandığını yazdı. 
     Usame bin Ladin'in terör ağının Almanya karargahının büyük ihtimalle Frankfurt'ta olduğunu yazan gazete, Frankfurt'ta yaşayan Lübnanlı bir otomobil satıcısının, Ladin'in ağında ''lojistik köprü başı'' ve ''enformasyon noktası'' olarak faaliyet gösterdiğini yazdı. 
     Yabancı bir istihbarat teşkilatının topladığı bilgilere dayanılarak verilen haberde, söz konusu kişinin, aşırı dinci militanlar için ev bulduğu, sahte kimlik düzenlediği, militanlara otomobil verdiği ve eylemlerin finansmanını sağladığı ifade edildi. 
     Söz konusu kişinin Irak yönetimiyle de iyi ilişkileri olduğuna işaret edilen haberde, yine de bu kişinin binlerce şüpheliden sadece biri olduğu, Federal Emniyet Dairesi'nin ülke çapında 1000'den fazla iz üzerinde durduğu kaydedildi. 
     Gazete ayrıca, polisin, Hamburg'taki terör grubunun başı olduğu tahmin edilen bir Faslı'nın peşinde olduğunu bildirdi. 







</TEXT>
</DOC>
