<DOC>
<DOCNO> 27547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur19.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aydın "Tantan için en uygun parti MHP'dir" 
</HEADLINE>
<TEXT>

     Bayındırlık ve İskan Bakanı Koray Aydın, bir süre önce istifa eden ''eski İçişleri Bakanı Sadettin Tantan'ın düşünmesi halinde kendisine en uygun partinin MHP olduğunu'' söyledi. 
     Aydın, ''Kamu İhalelerinde Saydamlık ve AB Normlarına Uyum'' konulu panele gelişinde, gazetecilerin sorularını yanıtladı. 
     Bakan Aydın, Yargıtay Cumhuriyet Başsavcısı'nın Bakanlık MüsteşarıAli Helvacı ile ilgili soruşturma talebine ilişkin yorumunun sorulması üzerine, bu konunun yorumlanacak bir tarafı olmadığını ifade etti. 
     ''Çünkü ciddiye alınacak bir durum değil'' diyen Aydın, konunun bir kişinin dilekçeyle yaptığı bir şikayet konusu olduğunu kaydetti. Aydın, sözlerini şöyle sürdürdü 
     ''Ama Türkiye'nin mevcut hassasiyetleri, herkesi hassas hale getirmiş. Bence soruşturma yapmayı bile gerektilecek bir konu değil. Soruşturmaya ben zaten izin vermedim, o da incelenmesi için Danıştay'a gönderdi. Danıştay da gerekeni yapacaktır, önemli bir konu değil.'' 
     
     Tantan... 
     Bakan Aydın, bir gazetecinin ''Tantan en çok MHP'ye yakışır diyorsunuz'' şeklindeki sözleri üzerine de, ''Ben öyle düşünüyorum. Kendisiyle bir görüşmem olmadı, diyaloğum da yok. Ama kendisi düşünürse kendisine en uygun partinin MHP'nin olduğunu söyledim'' diye konuştu. 
     ''Transferler MHP'yi birinci parti yapacak mı Öyle bir amacınız var mı '' şeklindeki soruya karşılık da Aydın, böyle bir amaçlarının olmadığı karşılığını verdi. Bayındırlık ve İskan Bakanı Aydın, bu konuda şunları söyledi 
     ''Öyle bir amacımız olsa, bunu zaten baştan beri gerçekleştirebilirdik. Öyle birşey düşünmüyoruz. Şu anda Türkiye'nin şartları ona müsait değil. Onun için, bu konuda dikkatli ve hassas davranmamızın arkasında da o yatıyor. Yoksa MHP Meclis'e girdiği ilk günden beri, kendi fikir dokusuyla uyuşabilecek geniş bir milletvekili kadrosu Meclis'te var. Anap'ta, Fazilet Partisi'nde, Doğruyol Partisi'nde hatta DSP'de var. Dolayısıyla bu arkadaşlarımızın bizimle birlikte olması doğal. Fakat Türkiye'nin mevcut şartlarını dikkate alarak bu konuda dikkatli ve hassas davranıyoruz. 
     Bir de başlangıçta olaya soğuk yaklaşmamızın nedeni, böyle bir milletvekili transferinin, parti değiştirmelerinin, başlangıçta MHP'ye bir avantaj sağlayacak olmasını biz siyasi etik açısından doğru bulmadığımızı ifade ettik. Bu görüşümüzü aynen muhafaza ediyoruz.'' 
     Şu anda parti değiştirerek MHP'ye gelecek milletvekillerinin kendilerine bir avantaj sağlamayacağını ifade eden Aydın, ''Çünkü hükümet protokolünde, sayı değiştirmelerinin hükümetin yapısını değiştirmeyeceği yönünde anlaşmamız var. O bakımdan şu anda zemin uygundur. Gelmek isteyen arkadaşlarla ilgili diyebilirim ki, MHP şu anda bunlarla ilgili bir gözden geçirme yapmaktadır'' diye konuştu. 
     







</TEXT>
</DOC>
