<DOC>
<DOCNO> 13045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur13.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Picasso operasyonu...Milletvekili polisle boğuştu 
</HEADLINE>
<TEXT>

     Üsküdar'da ünlü İspanyol ressam Pablo Picasso'ya ait olduğu öne sürülen 2 adet tabloyu, 3 milyon dolar karşılığında alıcı gibi davranan polise satmak isterken yakalanan Van bağımsız milletvekili Mustafa Bayram'ın yeğeni ve şoförünün de aralarında bulunduğu 4 kişinin sorgusu sürüyor. 
     İstanbul Mali Şube Müdürlüğü yetkililerinden alınan bilgiye göre, bir istihbaratın değerlendirilmesi sırasında, ellerinde ünlü ressam Picasso'ya ait 2 adet tablo bulunan şebekenin bir aracı sayesinde bu tabloları satmak için müşteri aradığı belirlendi. 
     Bunun üzerine bir süre takip edilen aracı ile alıcı gibi davranarak irtibat kuran polis, tabloları gördükten sonra birkaç kez görüştükleri aracı vasıtasıyla malın sahibi olan Van bağımsız milletvekili Mustafa Bayram'ın yeğeni İhsan Demir ile Cumhur Ertekin'e ait Üsküdar'daki evde buluşma ayarladı. 
     Alıcı gibi davranan ve ''eksper'' rolü yapan 2 polis, Ertekin'e ait eve girip mal sahibi Demir'i beklerken, diğer polisler de evin çevresinde güvenlik önlemleri aldı. 
     Bir süre sonra eve gelen İhsan Demir'le uzun süre pazarlığı sürdüren polis, tanesi 1.5 milyon dolar olmak üzere 2 tabloyu satın almak için Demir'le anlaşmaya vardı. 
     Pazarlık tamamlandıktan sonra alıcı gibi davranan polislerle yemeğe gitmek üzere evden çıkan İhsan Demir ve Cumhur Ertekin, dışarı çıktıkları anda da çevrede önlem alan güvenlik kuvvetlerince yakalandı. Evde yapılan aramalarda ise, 2 kutu içerisinde ünlü İspanyol ressam Pablo Picasso'ya ait olduğu sanılan 2 adet tablo ele geçirildi. 
     Bu arada çevrede hazır bekleyen polisler de, evin yakınında şoförü İsmail Zorlu ve kimliği açıklanmayan başka bir kişiyle Mercedes marka otomobilinin içinde bekleyen Van bağımsız milletvekili Mustafa Bayram'ı, milletvekili olduğunu bilmeden gözlem altına almak istedi. 
     Ancak Bayram, direniş göstererek kendisini gözlem altına almak isteyen polislerle boğuşmaya başladı. Bir süre devam eden boğuşma sırasında milletvekili kimliğini gösteren Mustafa Bayram, durumun bildirildiği savcının talimatıyla gözlem altına alınmadan olay yerinde serbest bırakıldı. Operasyon kapsamında yakalanan İhsan Demir, Cumhur Ertekin, İsmail Zorlu ve kimliği açıklanmayan kişi ise, gözlem altına alınarak Mali Şube Müdürlüğü'ne getirildi. 
     Ele geçirilen tablolardan birinin, kabartma tarzı yapılmış palyaço portresi, diğerinin ise arkası dönük çıplak kadın portresi olduğu belirlendi. 
     Çerçevelerinden, eserlere de zarar verilmek suretiyle kesilen tabloların arka yüzeylerinde, Paris'teki bir galeriye ait damga bulunduğu görüldü. Eserleri, orijinal olup olmadıklarının anlaşılması için Mimar Sinan Üniversitesi Güzel Sanatlar Fakültesi Resim ve Heykel Bölümü'ne götüren polis, hafta sonu olması nedeniyle burada görevli bulamayınca tekrar şubeye geri getirdi. Eserler, yarın da aynı yere tekrar gönderilerek orijinal olup olmadıklarının anlaşılması için incelettirilecek. 
     Gözlem altına alınan sanıklardan İhsan Demir'in polise verdiği ilk ifadede, tabloları 15 milyar liralık borcuna kefil olduğu bir kadından teminat olarak aldığını söylediği bildirildi. 
     Aynı kadının Demir'e, Kuveyt'ten çalındıktan sonra Irak'a getirilen bu tabloları Iraklı bir generalden satın aldığını anlattığı belirtildi. 
     Demir'in, fiyatlarının çok yüksek olduğunu sonradan öğrendiği tabloları satmak için de aracıyla irtibat kurarak, müşteri aramaya başladığı kaydedildi. Polis yetkilileri, tabloları teminat olarak Demir'e veren kadın ve olayla bağlantıları görülen diğer kişilerin de yakalanmasına çalışıldığını söylediler. 
     




</TEXT>
</DOC>
