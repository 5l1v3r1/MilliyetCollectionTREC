<DOC>
<DOCNO> 27129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/guncel/gun03.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
105 puan 40 net’in ucunda 
</HEADLINE>
<TEXT>

4 yıllık fakülteleri tercih içinse 120 puan barajını aşmak gerekiyor. Bunun için de sözelden 48 veya sayısaldan 30 net yapmanız yeterli... 
     SİBEL KAHRAMAN ŞEN İstanbul 

     Üniversite sınavında 105 puan barajını aşmak zor değil. Sayısal Bölüm’den 13 net çıkardığınızda barajı aşabildiğiniz gibi Sözel Bölüm’den sınava giriyorsanız 30 net yapmanız yeterli. Eşit Ağırlıkta ise Türkçe’den 28 veya matematikten 29 net çıkarmanız iki yıllık ön lisans programları ve açıköğretim programlarından tercih yapabilmeniz için yeterli olacak. 
     
     Sözelden 48 net 
     Dört yıllık fakülteleri tercih edebilmek için adayların 120 puan barajını aşmaları gerekiyor. 120 puan barajını sözelden 48 net veya sayısaldan 30 net yapan bir öğrenci aşabilecek. Eşit Ağırlık alanında ise sayısaldan 58 veya sözelden 56 net çıkarmanız gerekiyor. 
     
     Katsayı değişiyor 
     Uğur Dersanesi Rehber Müdür Yardımcısı Banu Albay, sayısal verilerin geçen yıl yapılan sınavın sonuçlarına göre alındığını belirterek, her yıl katsayıların değiştiğine dikkati çekti. Albay, "Bu katsayılar Türkiye soru çözüm ortalamasına göre değer kazanır. Bir testten ne kadar fazla öğrenci net çıkartırsa katsayı o kadar düşer" dedi. 
     
     Soru çözme ortalamaları 
     Türkiye soru çözme ortalamalarının geçen yıl çok yüksek olmadığını belirten Albay, "Türkçe’de soru çözüm ortalaması 45 soruda 20.69 oldu. Sosyal bilimlerde 45 soruda 12.36 olurken, matematikte 43 soruda 7.11 gibi çok düşük bir oranda kaldı. Fen bilimlerinde ise soru çözüm ortalaması 45 soruda 4.44’de kaldı" diye konuştu. 
     
     Bütün bilginizi kullanın 
     Öğrencilerin sınavda bilgilerini maksimum düzeyde kullanmaları gerektiğini kaydeden Albay, "Burada önemli olan barajı aşmak değil. Adaylar sınava girerken hedefleri bu olmasın. Mutlaka bilgilerini maksimum düzeyde kullanarak yüksek puan almaya çalışsınlar. Bunun bir yarış olduğunu unutmasınlar ve her şeyi sınavda başarılı olmanın üzerine kurmasınlar." 
     



 GÜNCEL 




















</TEXT>
</DOC>
