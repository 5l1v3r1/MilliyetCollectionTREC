<DOC>
<DOCNO> 37240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun20.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da kurban kesmek isteyen çingenelere operasyon 
</HEADLINE>
<TEXT>

     Belçika'da, İsa Peygamber'in göğe çıkmasını simgeleyen dini bayram günü vesilesiyle koyunları kurban olarak kesmek isteyen çingeneler, polis birimleri tarafından engellendi. 
     Her yıl, aynı dönemde, Banneux bölgesinde 3 gün için buluşan yüzlerce çingene, koyunları kurban olarak adıyor. Hayvanları koruma derneği Gaia, bu yıl da söz konusu çingenelere karşı suç duyurusunda bulundu. Sağlık Bakanı Magda Aelvoet'nin talimatları üzerine, federal polis birimleri, kurban kesimini engelledi. Yaklaşık 2 bin çingenenin toplandığı alana veterinerler eşliğinde baskın düzenleyen polis, canlı olan tüm koyunlara el koydu. Yetkililer, bu yıl, şap salgını nedeniyle Müslümanların Kurban Bayramı sırasında da kesimlerin yasaklandığını hatırlatarak, Belçika yasalarına göre, hayvanların uyuşturulmadan öldürülmesinin yasak olduğunu belirttiler. Müdahele eden polise karşı koymayan çingeneler, yasalar hakkında daha önceden bilgilendirilmemelerinin üzücü olduğunu ifade etmekle yetindiler. 







</TEXT>
</DOC>
