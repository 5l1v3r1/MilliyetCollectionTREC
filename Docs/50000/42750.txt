<DOC>
<DOCNO> 42750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/yurundul.html </URL>
<DATE> 2001/09/18/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Bu geceki model 
</HEADLINE>
<TEXT>

     Leverkusen deplasmanının ertelenmesinden sonra Fenerbahçe bu gece Kadıköy’de Barcelona karşısında Şampiyonlar Ligi için start alıyor. 
     Takımın sistem ve anlayış açısından iki saha içi görüntüsü var. Mustafa Denizli, ligde genelde 3 - 4 - 3 düzenini uyguluyor. Bilhassa Kadıköy’de orta sahanın ortasına bir tane fiziki direnci zayıf, pres özelliği, devamlılığı olmayan oyuncu monte ediyor. Bu bölgede Johnson ve Lazetiç’ten ikisi birden yoksa savunma güvencesi felç oluyor. Doğal olarak hücum zenginliği de sağlanamıyor. Son örnekler İstanbulspor maçının ikinci yarısı Ogün, Ceyhun . Yozgat maçı Ogün, Yusuf . 
     İkinci model ise Rangers maçlarındaki gibi. 3 - 5 - 2 düzeninde koşan, devamlılığı olan oyunculardan kalabalık orta saha kurmak. Alan daraltan kurguda orta sahadan gerekli yardım gelince çabuk ve iyi markajcılar Mustafa Doğan ve Mirkoviç’in performansı artıyor, en geride Ümit Özat da istediği ortamı buluyor. Fenerbahçe, Rangers maçlarında bu modelle üst düzeyde bir savunma güvencesi oluşturdu. Bu da Şampiyonlar Ligi’ne girmenin anahtarı oldu. 
     Bu gece de tabii ki aynı model uygulanacak. Barcelona, şu anda sıkıntılı günler yaşıyor. Başta Rivaldo olmak üzere önemli eksikleri de var. Ama yine de geniş ve kaliteli kadrosu, deneyimleri, en önemlisi de oturmuş sistemleri var. Hollanda ekolü benzeri ayağa çabuk paslarla sahanın bütününü kullanıyorlar. Kanat bindirmeleri, orta saha çeşitlemeleri, kişisel beceriler, ölü toplar gibi ilerde çoğalma prensibi içinde her türlü ofansif varyasyonları deniyorlar. En çok dikkat edilmesi gereken konu Barcelona’nın hızlı pas trafiğine gereksiz hamlelerle cevap vermemektir. Hücum girişimlerinde ise rakibin çizgi defansının arkasına sarkmak hedef seçilmelidir. Orta sahanın depar kulvarlarına toplu - topsuz giriş çıkışlar yapması ve Serhat’ın zamanlamalı driplinglerle tandemin arasına sızması gol yollarını açacak uygulamalardır. 
     



 SPOR 


























</TEXT>
</DOC>
