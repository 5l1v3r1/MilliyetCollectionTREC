<DOC>
<DOCNO> 27102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur25.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuz tekelini kaldıran yasa TBMM'den geçti 
</HEADLINE>
<TEXT>

     Tuz Kanunu'nu yürürlükten kaldırarak, tuz kaynaklarının Maden Kanunu kapsamında ruhsatlandırılmasını ve işletilmesini öngören Kanun Teklifi, TBMM Genel Kurulu'nda kabul edilerek yasalaştı. 
     Yasayla, Tuz Kanunu ve bu kanuna göre çıkarılan tuzlalar hakkındaki tüzüğü yürürlükten kaldırıyor. Yasa, kaya tuzu sahaları ile kaynak, göl ve deniz sularından tuz elde edilmesine ilişkin hususların Maden Kanunu kapsamında düzenlenmesini öngörüyor. 
     Yasaya göre, Tekel Genel Müdürlüğü uhdesinde bulunan tuz işletme hakları bu genel müdürlük adına Tuz Kanunu ve Tüzük uyarınca verilmiş tuz işletme izinleri hak sahipleri adına, işletme izni müracaatları müracaat sahibi adına intibak ettirilecek. 
     Bu hak sahipleri, ilgili yönetmeliğin çıkarılmasından sonra 3 ay içerisinde harç ve teminatlarını yatırarak ve işleme projesi vererek işletme ruhsatı almaya hak kazanacaklar. Aksi takdirde haklar iptal edilecek ve ihale yapılacak. Uygulamaya ilişkin esas ve usulleri belirlemek üzere, kanunun yayım tarihinden itibaren 6 ay içinde bir yönetmelik çıkarılacak. 
     Yasa önerisi, DSP Ankara Milletvekili Aydın Tümen ile MHP Erzurum Milletvekili İsmail Köse tarafından verilmişti. TBMM Genel Kurulu'nu yöneten Başkanvekili Vecdi Gönül, gündemindeki tasarıları görüşmek için 18 Haziran Pazartesi günü toplanmak üzere birleşimi kapattı. 
     







</TEXT>
</DOC>
