<DOC>
<DOCNO> 8479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/siyaset/siy02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkeş, vergisini de vermemiş 
</HEADLINE>
<TEXT>

İngiltere’de gizli serveti ortaya çıkan Alparslan Türkeş’in, vergi alınmaması için paranın bulunduğu bankaya başvuruda bulunduğu ortaya çıktı 
     GÖKÇER TAHİNCİOĞLU Ankara 

     MHP eski lideri Alparslan Türkeş’in ikinci eşi Seval Türkeş’ten olan kızı Ayyüce’nin ablaları Ayzıt Türkeş ve Umay Günay hakkında açtığı "dolandırıcılık" davasıyla ortaya çıkan 1.2 trilyonluk sır servetle ilgili bir gelişme daha... 
     1.2 trilyon liranın kullanımı için 1988’de kızı Ayzıt’a vekalet veren Türkeş’in, 1995’te de paranın bulunduğu Deutsche Bank’a başvurduğu ve hesabındaki parasının faizinden vergi alınmaması talebinde bulunduğu anlaşıldı. Başvuru sonucu, 1.2 trilyonluk paradan, hem Türkiye’de hem de İngiltere’de yıllarca vergi alınmadığı belirlendi. 
     Ankara 7. Ağır Ceza Mahkemesi’ndeki "dolandırıcılık" davasının dosyasına konulan belgeyle ortaya çıkan başvuru şöyle 
     1988’de kızı Ayzıt’a parasının kullanımı için vekalet veren Türkeş, 1995’te İngiltere’ye gitti. Ayzıt’la beraber Deutsche Bank’a giden Türkeş, burada Türkçesi, "Sürekli ikamet etmeyenler için vergi indirimsiz faiz" olan belgeyi doldurdu. Üzerinde, "Bu formu eğer faizi almaya yetkili olan kişi İngiltere’de vergi mükellefiyeti anlamında düzenli ikamet etmiyorsa kullanın" uyarısı bulunan formu kendi adına dolduran Alparslan Türkeş, hesap sahibi olarak da kendini gösterdi. Türkeş forma, talebine ilişkin yazıyla, diğer bilgilerin kızı Ayzıt Hall’un Türkeş İngiltere’deki adresine gönderilmesi notunu da düştü. "Yanlış bildirimde bulunmanın ciddi bir suç olduğu" yazılı formda, banka, "Faizden yararlanma hakkı olan kişi, bu formun doldurulduğu tarihte, İngiltere’de sürekli ikamet halinde değildir" uyarısında da bulundu. 
     
     Faizi almaya tek yetkili... 
     Türkeş ayrıca, bankadan hangi taleplerde bulunulacağını belirten üç kutudan sadece, "Paranın faizini almaya tek yetkiliyim" yazılı kutuyu işaretlerken, "Hesabın sahibi değilim, ancak parayı almaya yetkiliyim", "Bu hesaptaki paranın Gelirler Dairesi’ne bildirilmesinden muaf olmak istiyorum" yazılı kutuları boş bıraktı. 
     


 SİYASET 



















</TEXT>
</DOC>
