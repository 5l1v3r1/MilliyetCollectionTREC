<DOC>
<DOCNO> 46356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko23.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermayeye 2 milyar dolarlık izin... 
</HEADLINE>
<TEXT>

     Hazine Müsteşarlığı tarafından 2001 yılının 9 ayında izin verilen yabancı sermaye tutarı toplam 2 milyar 4 milyon dolara ulaşırken, 30 Eylül itibarıyla izin verilen yabancı sermaye tutarı kümülatif olarak 30 milyar 615 milyon dolar olarak gerçekleşti Geçen yılın aynı döneminde izin verilen yabancı sermaye tutarı 1 milyar 937 milyon dolar, 1999 yılının aynı döneminde de 1 milyar 254 milyon dolar idi. 
     Buna göre, 2001 yılında gerçekleşen yabancı sermaye izni 1999 ve 2000 yıllarının aynı dönemlerine göre sırasıyla yaklaşık yüzde 59.8 ve 
     yüzde 3.5 oranlarında artış gösterdi. 
     Hazine'den yapılan açıklamaya göre, 2001 yılı Temmuz ayı sonu itibarıyla fiili giriş miktarı 16 milyar 365 milyon dolar olarak gerçekleşti. 
     Bu oran, izin verilen yabancı sermaye miktarının yaklaşık olarak yüzde .5'ine tekabül ederken fiili gerçekleşmelerin verilen izine oranı yıllar itibarıyla yüzde 50'ler civarında seyretti. 
     2001 yılı Eylül ayı itibarıyla imalat sanayi yüzde 54.9 ile en 
     fazla izin verilen sektör olurken bunu hizmetler sektörü yüzde 42.3 ile takip etti. Aynı dönemde tarım ve madencilik sektörleri verilen izinler itibarıyla önemli bir gelişme kaydetti. 
     Buna göre, yılın dokuz ayında verilen izinlerin, 134.3 milyon doları tarım, 15.6 milyon doları madencilik, 987.1 milyon doları imalat ve 866.9 milyon doları da hizmetler sektöründen oluşuyor. 
     Son üç yılın Eylül ayı itibarıyla izin verilen yabancı sermayenin sektörel dağılımı içinde imalat ve hizmetler sektörlerinin ağırlıklı bir yere sahip bulunuyor. 2000 yılı Eylül ayı itibarıyla hizmetler sektörü ağırlıklı bir yere sahip iken 2001 yılının aynı döneminde hizmetler sektörünün payı azalırken, imalat sanayinin payında artış yaşandı. 
     Bu arada, bu yılın dokuz ayında, izin verilen yabancı sermayenin ülke gruplarına göre incelendiğinde OECD ülkelerinin geleneksel ağırlığı devam ediyor. 
     Türkiye'ye gelmesine izin verilen yabancı sermayenin yaklaşık yüzde 90 oranındaki kısmı OECD ülkelerinden ve bunların içinde de büyük bölümü AB ülkelerinden geliyor. 
     Türkiye'de 2001 Eylül ayı itibarıyla 5 bin 722 adet yabancı sermayeli firma faaliyet gösterirken bunların toplam sermayeleri 4 katrilyon 692 trilyon lira ve bunun içindeki yabancı sermaye miktarı 2 katrilyon 632 trilyon lira olarak gerçekleşti. Bu miktar toplam sermayenin yüzde 56.1'ine tekabül ediyor. 
     1999, 2000 ve 2001 yıllarının dokuz aylık dönemlerinde Türkiye'de 
     sırasıyla 306, 278 ve 394 adet yabancı sermayeli firma kuruldu. 
     İzin verilen yabancı sermayenin yatırım türlerine göre dağılımında, 2000 yılının üçüncü çeyreğinde yeni ve iştirak yatırımları en yüksek paya sahip iken 2001 yılının aynı döneminde sermaye artışları ve iştirak yatırımları en yüksek paya sahip oldu. 
     






</TEXT>
</DOC>
