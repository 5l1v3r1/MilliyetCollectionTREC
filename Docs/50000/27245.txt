<DOC>
<DOCNO> 27245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/eko09.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK yol oldu 
</HEADLINE>
<TEXT>

     Ankara Kulisi ZÜLFİKAR DOĞAN 

     Gece yarısı değişikliği ile görevleri sona erdirilen BDDK üyelerinin yerine yenileri atandı. Ancak dedikodular hala bitmedi. Temizel'in istifasından sonra başkanlık için kulis yürüttükleri öne sürülen Halil Yetkin ve Biltekin Özdemir, dışarda kaldı. Engin Akçakoca'nın Temizel'in yerine başkanlığa atanmasından sonra BDDK'da işler durdu. Kurul üyeleri yönetimine el konulan Bankkapital'in sonra da Demirbank'ın başına getirdikleri Akçakoca'nın bu defa de kendi başlarına başkan olmasından sıkıntılıydılar. Adeta BDDK'da yaklaşık 3 aydır sessiz bir boykot yaşanıyordu. Bu en önemli üst kurulda bankalarla ilgili alınması gereken pek çok karar alınamadığı gibi, neredeyse kurul da toplanamıyordu. Bir anlamda üyeler de haklıydı. 
     6 yıllığına geldikleri görevde kendilerine verilen her türlü kanun güvencesi bir gecede kanun değişikliği ile geri alındı. Hazırlanan ilk Bankalar Kanunu Tasarısı'nda üyeler için ücret iyileştirmeleri başka haklar getirerek gönül almayı deneyen Akçakoca, bu tasarıyı kabul ettiremeyince, bu sefer Derviş'le anlaşarak, bir geceyarısı baskınıyla 7 üyeyi birden tasfiye etti. Bazıları kaldı ama çoğu gitti. 
     Kimse karışmayacak denilmesine karşın, Yılmaz'ın özellikle Güven Sak konusunda müdahil olduğu kulislerde konuşuluyor. Kurulun yeni üyeleri göreve başladı. Ama bir yol da açılmış oldu. Artık her gelen iktidar kendi kurulunu kanunu değiştirip, atayabilir. Diğer üst kurullar için de bu bir emsal. İşleri sonunda yine kendimize benzettik. Özerk düzenleyici kurullar oluşturup, ekonomiyi ve çeşitli piyasaları siyasilerin etkisinden arındıracağız derken, siyasilere yeni yol açtık. Zaten, tüm kurullarla ilgili ilk tasarılara baktığımızda çeşitli kesimlerin sivil toplum örgütlerinin TOBB'dan DPT'ye, TMMOB'den Sanayi Bakanlığı'na, Hazine'den Maliye'ye kadar üyelikler için bir misli aday önermeleri öngörülürken, hepsinde yapılan son dakika değişiklikleriyle üst kurullardaki üyelerin tümünün Bakanlar Kurulu'nca atanması öngörüldü. Bu da demek ki, kurulların özerkliği, mözerkliği hikaye. Siyasetçinin eli kurulların içinde olacak. Bu böyle biline. 
     
     Yabancısı Türkiye'de, yerlisi yok 
     İstanbul'da iki gün boyunca toplanan sermaye piyasaları arenasında dünyanın önde gelen 18 yabancı borsasından üst düzey yöneticiler, Türk meslektaşlarıyla biraraya gelmek üzere heyecanla beklediler. 
     Türkiye'nin yabancı yatırımcılara, yabancı sermaye ve girişimcilere acil ihtiyacının olduğunu her dakika ısrarla vurgulayan bizim borsacılar, aracılar, portföy yöneticileri ve finansçılar ortalıkta yok. Eurex eski Başkanı Jork Franke, Chicaco borsasından 60 yaşındaki Jim Meyerhoff, Wolfgang Meyer, Alman sermaye piyasaları enstitüsünden Ralf Fischer, Avrupa Birliği'nden Pierre Delsaux, Avrupa Sermaye Piyasaları Kurumu'ndan Santiago Ximenez ve OECD Türkiye Masası Başkanı Bayan Alexandra Bibbee Türkiye'ye yönelik yatırımlar için aktarılabilecek muhtemel fonlar için çok ilginç önerilerde bulundular, ilginç tespitler yaptılar. SPK Başkanı Doğan Cansızlar, ilk günden itibaren kapanış oturumunun sonuna kadar ayrılmaksızın büyük dikkatle tartışmaları tıpkı arena gibi kıran kırana geçen oturumları izledi. 
     Ancak ne banka aracı kurumları, ne borsa aracı kurumları birkaç genç yetenekli ilgili yönetici dışında böyle bir fırsatı, böyle bir işbirliği imkanını değerlendirme zahmetine bile katlanmadılar. Gelenlerin de önemli bölümü içerideki konuşmaları izlemek yerine dışarıda hergün birarada oldukları arkadaşlarıyla kahve sohbetlerini tercih ettiler. Bu kadar yabancı borsacı ve finansçının birarada olduğu bir toplantıda en azından bekledik ki, bizim İMKB bu insanları alır, İMKB'ye götürür, bunlarla bir toplantı yapar, Türkiye'yi anlatır, fikir alışverişinde bulunur. Bunların hiçbirisi olmadı. Yabancılar büyük sorumluluk içinde ve tüm ciddiyetleriyle her oturumu iki gün boyunca sonuna kadar izlediler, sorular sordular, yanıtlar aldılar, tartıştılar. 
     Kendi krizini bile ciddiye almayan bir ülkeye krizi aşmak için beklenen yabancı yatırımcılar, fonlar ne diye gelsinler Çok üzücü bir tabloydu. Bu insanlar onlarca saatlik yoldan ta Chicaco'lardan, New York'lardan, Paris'lerden kalkıp geldiler. Bizimkiler İstinye'den, Mecidiyeköy'den, gelemediler. 60'lık Jim Meyerhoff öylesine dinamik, öylesine girişken, konuşkan idi ki, Türkiye'nin geleceğinin sermaye piyasalarında genç ve yetenekli finansçılarda olduğunu söylerken, öylesine heyecanlanıyordu ki, hiç değilse bizimkiler bu heyecanın zerresini bile kapsalardı bizce kardı. 
     Ne zaman adam oluruz derseniz, bu tabloyu görünce insanın, "hamsi kavağa çıktığı zaman" diyesi geliyor. 
     
     İran'da 50 milyon dolarlık fon 
     İran Ticaret Bakanı Şeriat Medari, Türkiye'deydi. Tesadüf Ankara'dan sonra İstanbul'da Türk işadamlarıyla, İran heyeti Sermaye Piyasaları Arenası'nın da yapıldığı Polat Rönesans Oteli'nde biraraya geldi. Biz de basının pek itibar etmediği bu toplantıyı yakından izleme imkanı bulduk. Ankara'daki resmi görüşmelerden sonra asıl heyecanlı geçen İstanbul buluşmasıydı. 
     Yüzlerce Türk işadamı İran'la ticaretin geliştirilmesi için olumlu müzakereler yaptılar. İran tarafı da doğalgaz sevkiyatı başladıktan sonra ortaya çıkacak Türkiye aleyhine dış ticaret açığının nasıl kapatılacağı konusunda olumlu yaklaşımlar içinde. Bu çerçevede İran tarafının Türk Eximbank'la oluşturduğu 50 milyon dolarlık fon ilk adım olacak. Tarife dışı engellerin yumuşatılması yine İran tarafının gündemindeki bir diğer konu. Tabi İran tarafı da Doğu ve Güneydoğu Bölgesi'ne çimento satışı için yaptıkları girişimlere 2 yıldır İran çimentosunun laboratuar analizlerinin bir türlü sonuçlandırılamamasından yakınıyor. 
     Ancak, müzakereler çok verimli geçti gördüğümüz kadarıyla. Yakın zamanda da İran'dan kalabalık bir işadamları heyeti İstanbul'a gelecek. İrak'la ve Suriye'yle son bir yıldır ekonomik ilişkilerde önemli adımlar atan, biraz da Amerika'yı rahatsız eden Türkiye şimdi İran'la da ilişkileri 10 - 15 yıl önceki düzeye getirme çabasında. Madem ekonomik programın en önemli ayaklarından birisi ihracat o zaman önce komşulardan başlamak lazım değil mi. 
     



 EKONOMİ 



















</TEXT>
</DOC>
