<DOC>
<DOCNO> 33373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/dunya/adun.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barışa son çağrı 
</HEADLINE>
<TEXT>

Ankara, topyekün savaşın eşiğine gelen İsrail ve Filistin’e Türk - Ermeni Barış Komitesi’ne benzer bir komite kurmaları çağrısında bulunacak. Çağrı, 5 Ağustos’ta Ankara’ya gelecek olan Şaron’a iletilecek 
     ÖNDER YILMAZ Ankara 

     İsrail’in Filistin sınırına asker yığması ve buna bağlı olarak Filistin’e karşı topyekün saldırı başlatacağı yolundaki haberler bölgedeki tansiyonu doruğa çıkarırken, Ankara her iki tarafın resmi yetkililerinden oluşan bir komiteyi tarafsız bir ülkede biraraya getirmeye hazırlanıyor. 
     Başbakan Bülent Ecevit, İsrail Eski Başbakanı Ehud Barak’la neredeyse her hafta mektup veya telefon görüşmesi yaparak geliştirdiği Türk - İsrail iyi ilişkilerine yeni bir yön veriyor. Ecevit, Barak gibi kendisinden arabulucu olmasını isteyen İsrail Başbakanı Ariel Şaron’a çözüm için bir süre önce oluşturulan Türk - Ermeni Barış Komitesi benzeri formül önerecek. 
     Ecevit bu formülü Şaron’un 5 - 6 Ağustos Türkiye ziyaretinde kendisine iletecek. Edinilen bilgilere göre, oluşturulması planlanan barış komitesinde, taraflardan resmi kimlikler yer alacak. Ancak oluşum, resmi nitelik taşımayacak. 
     Şaron’un öneriyi kabul etmesi halinde Ecevit, Arafat’ı mektupla bilgilendirecek. 
     
     Arabuluculuk 
     Bu arada Şaron’un Ecevit’ten arabuluculuk için devreye girmesini isteyeceği öğrenilirken, Türkiye buna sıcak bakmıyor. Kaynaklar Türkiye’nin bu yaklaşımını, hem ABD’nin hala devrede olması hem de başarısız olunması halinde Türkiye’nin bölgedeki prestijinin sarsılacağına bağlıyor. 
     
     Barış Komisyonu 
     Türkiye - Ermenistan ilişkilerinin geliştirilmesi için kurulan "Türkiye - Ermenistan Barış Komisyonu", taraflardan beşer gönüllünün yer aldığı bir sivil toplum girişimi ve iki halk arasında bir diyalog ortamı yaratılmasını hedefliyor. 
     Komisyon sayesinde taraflar resmi olarak masaya oturmayacak ama sorunların çözümü için diyalog başlatmış olacak. 
     



 DÜNYA 










</TEXT>
</DOC>
