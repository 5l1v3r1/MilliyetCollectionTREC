<DOC>
<DOCNO> 21226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur15.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Antakya'ya yardım Derviş'in iznine bağlı... 
</HEADLINE>
<TEXT>

     Antakya ve Osmaniye'de geçen hafta yaşanan sel felaketinin yaralarının sarılması "görev zararına" takıldı. Bölgedeki esnafın kredi borçları ile elektrik ücretlerinin ertelenmesi görev zararları kapsamında Devlet Bakanı Kemal Derviş tarafından değerlendirilecek. Derviş'in kararı doğrultusunda erteleme işlemi gerçekleşecek. 
     Bugün toplanan Bakanlar Kurulu'nun tek gündem maddesi Antakya ve Osmaniye'de yaşanan sel felaketi oldu. Bölgeye giden bakanlar Hüsnü Yusuf Gökalp, Mustafa Yılmaz ve Rüşdü Kazım Yücelen sıkıntıları aktardı. Bakanlar Kurulu'nda felaketin ardından bölge insanının en büyük isteklerinden biri olan pamuk ve zeytinyağı destekleme primi ödemelerinde öncelik verilmesi bakanlarca makul karşılandı. Maliye Bakanı Sümer Oral, Bakanlar Kurulu'nda Antakya'daki esnaf ve tüccarın vergilerinin iki ay ertelenmesi kararının Nisan ayında alındığını açıkladı. Oral ayrıca, bölgede zarar gören belediyelere ek kaynak aktarıldığını ve Tasiş Genel Müdürlüğü aracılığıyla bölgedeki kamu kuruluşlarına bedelsiz motorin verildiğini kaydetti. 
     Bakanlar Kurulu'nun ardından açıklama yapan Devlet Bakanı ve Hükümet Sözcüsü Rüşdü Kazım Yücelen, bölgedeki sıkıntıları gidermek için doğrudan görev zararı gösterilerek, yapılacak yardımlar konusunda Derviş'in inceleme yapacağını ifade etti. Yücelen, Derviş'in incelemesi sonucunda bütçede olan görev zararına göre bir karar verileceğini belirtti. 
     Yücelen ayrıca bölgedeki vatandaşların elektrik ücretlerinin 6 ay ertelenmesine ilişkin Enerji Bakanı Zeki Çakan'ın bir tasarı sunduğunu kaydetti. Yücelen, bu konunun da görev zararı kararı gerektirdiğini söyleyerek, "Derviş ve Çakan görüşerek, bu konuya karar verecek" dedi. 
     Yücelen, Derviş'in ayrıca bölgedeki esnafın Halkbankası'na olan borçlarının ertelenmesini inceleyeceğini ifade etti. 
     Öte yandan Yücelen, Bakanlar Kurulu'nda Devlet Bakanı Mehmet Keçeciler'in toplu iş sözleşmeleri konusunda bilgi verdiğini söyledi. Yücelen, toplu iş sözleşmeleri görüşmelerinde uzlaşmanın sağlandığını, Perşembe günü sözleşmelerin imzalanacağını belirtti. 







</TEXT>
</DOC>
