<DOC>
<DOCNO> 43637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/yozer.html </URL>
<DATE> 2001/09/23/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Kör dövüşü Cim-Bom’un 
</HEADLINE>
<TEXT>

     Futbol bir hata oyunudur. Hatayı yapan kaybeder. 55. dakikaya kadar şu sahada iki takım da galibiyeti hak etmemişti. İki takım da değil gol atmak, gol pozisyonunun yanından bile geçmiyordu. Herkes, hemfikir olmuş, "Bu maç sabaha kadar berabere" diyordu. O ana kadar hiçbir hata yoktu. Ama Fenerbahçe hatayı yaptı, Galatasaray göstere göstere golü attı ve maçı da aldı. 
     Galatasaray, sahaya en güçlü silahı olan "orta saha baskısı" ile başladı. Ama Fenerbahçe de Galatasaray’ın bu silahını daha baştan durdurarak oyunu kilitledi. Oyun orta sahada tam bir "kördövüşü"ne döndü. Ne Galatasaray oyunu tutturdu, ne de Fenerbahçe. Uzun dandunlar, kısa beceriksiz paslar oyunu zevksiz bir havaya soktu. Bir de Fenerbahçe’nin tüm gol ayakları kulübede bekleyince, buna sahada dolaşıp duran Ümit Karan eklenince savunmaların keyfine diyecek yoktu. 
     İki taraf da herhalde birbirine olan saygısından olacak, "Aman gol yemiyelim" diye oynuyordu. 
     İkinci yarının ilk 10 dakikası da bundan farklı değildi. Ama 55. dakikada Hasan Şaş’ın tamamen şahsi gayretiyle sol kanatta bir atak gelişti. Pusuda bekleyen Perez’i gördü. Fenerbahçe savunması ilk kez uyudu, Bülent Akın da golünü attı. 
     O ana kadar her iki taraf da birbirini hataya zorluyordu. İlk hatayı yapan Fenerbahçe oldu. Hatasız olan üç puanı aldı. 
     Aslında her iki takımda o ana kadar hiçbir övgüyü hak etmemişti. Ne Fenerli futbolcular, ne Galatasaraylılar şapka çıkartılacak bir şey yapmadılar. Ama bu golden sonra özellikle Galatasaray’da Hasan Şaş, Capone ve Bülent Akın gibi futbolcular kendilerini gösterdiler. Hele Hasan Şaş gerçek bir yıldızdı. Öyle anlar oldu ki, seyirci de top onun ayağına geldiğinde ayağa kalkıyordu. Koca oyuna canlılık getiren tek oyuncuydu. Biraz da ayağında top tutmasa yıldızı, denizleri aşar. 
     Son bir kaç söz de Ümit Karan’a. İstanbullu olmak kolay değil. Gol, "gel koçum" deyince gelmez. Onun için uğraşacaksın, çaba harcayacaksın. Dün sen hiç uğraşmadın, hiç çabalamadın. Üstelik didişip durdun. 
     Galatasaray üç puanı aldı, ligde yoluna devam etti. Ancak Fenerbahçe’yi şarampole yuvarlayan Galatasaray Şampiyonlar Ligi için h l yetersiz, bu böyle biline... 
     



 SPOR 

























</TEXT>
</DOC>
