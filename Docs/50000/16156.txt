<DOC>
<DOCNO> 16156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/ekonomi/eko02.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar iki günde 6.4 düştü 
</HEADLINE>
<TEXT>

Merkez Bankası’nın TL’nin hızlı değer kaybettiğini açıklamasından sonra dolarda hızlı satışlar oldu. Son iki gündeki iyimser havayla dolar 1 milyon 202 bine indi 
     EKONOMİ SERVİSİ 

     Merkez Bankası Başkanı Süreyya Serdengeçti’nin, TL’nin aşırı değer kaybettiği yönündeki açıklamasından sonra dolar satışları hızlandı. 
     Bankacılar, bu açıklamanın ekonomik programın hemen öncesinde gelmesi ve paskalya tatili nedeniyle yabancı bankaların işlemlerinin az olduğu bir güne rastlamasının da zamanlama bakımından önemli olduğunu söylediler. Dolar serbest piyasada son iki günde yüzde 6.32 gerileyerek 1 milyon 215 bin liraya indi. 
     Programa ilişkin olumlu beklentiler taşıyan döviz piyasasında dolar dün 1 milyon 202 bin lira sınırına geriledi. Gün içinde dalgalı bir seyir izleyen doların, Merkez Bankası efektif döviz piyasasının açık olmadığı saatlerde yüksek seyrettiği, Merkez Bankası’nın piyasada olduğu saatlerde ise düşüş eğiliminde olduğu gözlendi. Bankalararası piyasada dolar işlemleri gün içinde 1 milyon 250 bin - 1 milyon 205 bin lira aralığından gerçekleşti. Merkez Bankası’nın önceki gün 1 milyon 262 bin lira olarak açıkladığı dolar satış kuru ise dün yüzde 4.72’lik değer kaybıyla haftayı 1 milyon 202 bin 316 liradan tamamladı. 
     
Açıklama düşüşü getirdi      Doların hızlı düşüşünde, Merkez Bankası Başkanı Süreyya Serdengeçti’nin perşembe günü liranın aşırı değer kaybettiğini söylemesinin etkili olduğunu belirten bankacılar, bunun Merkez Bankası’nın liradaki düşüşe ilk tepkisi olduğunu söylediler. Bu işaret, en az Devlet Bakanı Kemal Derviş’in açıklamaları ve programın ayrıntıları kadar etki yarattı. Piyasanın genelinde dolarda satış olduğunu belirten bankacılar, "Merkez Bankası’nın uyarısı ve program beklentileriyle hava olumluya döndü" şeklinde görüş açıkladılar. 
     
Yabancılar pozisyon azalttı      Bankacılar, başlangıçta birkaç bankanın başlattığı dolar satışlarına yabancı bankaların da 21 Şubat’tan bu yana uzun dolar pozisyonlarını azaltmak amacıyla yaptıkları satışların eklendiğini söylediler. 
     Böylece yabancı bankalar program öncesinde riskleri azaltmak için salı günü valörlü ciddi dolar satışı yaptıkları gözlendi. 
     Programın açıklanmasının ardından pazartesi ve yabancı oyuncuların da tatilden dönecekleri salı gününden itibaren hareketin her iki yönde de olabileceği bekleniyor. 
     
Liranın 5 yıllık reel kaybı 22      Kurların 21 Şubat’ta serbest bırakılması ardından hızla değer kaybeden Türk Lirası, 1995 sonuna göre reel olarak yüzde 22.1 değer kaybetti. Türk Lirası’nın, 1995 yıl sonu reel değerine ulaşması için doların 984 bin, 2000 yıl sonu reel değeri için 778 bin liraya inmesi gerekiyor. Doların şu andaki değeri 853 bin liraya inerse, ekonomideki hemen bütün göstergelerin iyi ve bu nedenle dolar kurunun ideal olduğu 1998 yıl sonu reel değerine ulaşılmış olacak. Merkez Bankası efektif satış kurları ve DİE tüketici fiyatları endeksi verilerini baz alarak yapılan hesaplamalara göre, 1995 yılından bu yana TL, yıl sonları itibariyle en yüksek reel değere 2000 yılı sonunda ulaştı. 
     


 EKONOMİ 
















</TEXT>
</DOC>
