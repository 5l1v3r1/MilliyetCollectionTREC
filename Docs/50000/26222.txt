<DOC>
<DOCNO> 26222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun05.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Oklahoma bombacısının ölümü beklediği kasaba sirk alanına döndü 
</HEADLINE>
<TEXT>

     ABD'de 1995 yılında bir kamu binasını bombalayarak 168 kişinin ölümüne yol açan Timothy McVeigh, bugün idam cezasının infaz edileceği odaya birkaç adım ötedeki hücresinde son saatlerini yaşıyor. 
     Oklahoma bombacısı, Indiana'daki Terre Haute Hapishanesi'nde ölümünü beklerken, idamın gerçekleşeceği kasaba ''sirk alanına'' dönüştü. 
     Yaklaşık 1400 kişilik, yerel ve uluslararası medya için köy-kent denilebilecek bir yapı kurulurken, bir süredir ''McVeigh idam spesiyalitesi'' olarak, 2 dolara şiş kebap satan bir dükkan, idam günü gelince ilanını indirdi. İdamın infaz edileceği 60 bin nüfuslu küçük kasabaya, Oklahoma bombalama olayının kurbanları ve idam karşıtı gruplar dolarken, rahipler pazar ayinlerinde McVeigh'in idam konusunu işlediler. 
     Güvenlik nedeniyle bugün resmi kuruluşlar tatil ilan edildi. İdam edilecek 33 yaşındaki McVeigh'in ise, hücresinde gelişmeleri televizyondan izlediği, idam saatini ''makul ve mağrur'' bir ruh haliyle beklediği belirtiliyor. Indiana'da gelecek hafta sonunda yapılacak güzellik yarışması için hazırlık yapan bir otel ise, idam için gelen gazeteci ordusunun ilgisini ''kraliçe adaylarına'' çekmeye çalışıyor. Federal hapishanenin tam karşısındaki bir festfud merkezini işleten Raoul David, dükkanını bütün gece açık tutarken, gazetecilere röportaj vermeyi de ihmal etmedi. McVeigh ile hapishanede bir araya gelen rahip Ron Ashmore, pazar ayininde, ''Benim tanıdığım Tim McVeigh, çok vahşi, çok yanlış bir şey yapmış olsa da, çok iyi, onurlu, duyarlı ve zeki bir adam. Yaptıklarını onaylamıyorum. Ancak yine de McVeigh, sadece bombacı olmanın ötesinde özellikleri olan bir insan'' dedi. 
     
     ABD'de idam cezası 
     Oklahoma bombacısının idamı, 1963 yılından beri federal hükümetin infaz edeceği ilk idam olacak. ABD'de genel olarak idam cezaları eyalet kanunları çerçevesinde uygulanıyor. Federal suçlarda ise eyalet yönetimi değil, federal hükümet devreye giriyor. Uyuşturucu ticareti, terörizm ve casusluk, federal suç kapsamına giren ve cezası ölüm olan suçlar arasında bulunuyor. 
     Dünyada, sanayileşmiş ülkeler arasında sadece ABD ve Japonya idam cezasını uyguluyor. İnsan hakları grupları ve Papa Jean Paul, ABD Başkanı George Bush'tan, McVeigh'i bağışlamasını istediler. ABD'nin 50 eyaletinin 38'inde ölüm cezası uygulanıyor. Cezayı uygulayan eyaletlerden Illinois'te, yasal sürecin adilliği konusunda kuşkular oluşması üzerine, vali tarafından ölüm cezalarıyla ilgili moratoryum ilan edildi. 
     ABD'de 1976 yılından bu yana 716 kişinin idam edildiği belirtiliyor. Bush'un, başkan olmadan önce valiliğini yaptığı Texas eyaleti, 246 idamla, bu alanda birinci sırada geliyor. 82 idamla Virginia ve 51 idamla Florida eyaletleri, Texas'ı takip ediyor. İdam edilenlerin yüzde 55'ini beyazlar, yüzde 36'sını siyahlar, yüzde 7'sini Hispanikler ve yüzde 2'sini Kızılderililer ile Asyalılar oluşturuyor. ABD'de geçen yıl 85 kişi idam edilirken, bu yıl, şu ana kadar 33 idam gerçekleştirildi. McVeigh'in zehirli iğneyle gerçekleşecek idamı, 34. olacak. ABD hapishanelerinde 3726 kişi, idam edileceği tarihi bekliyor. 
     

</TEXT>
</DOC>
