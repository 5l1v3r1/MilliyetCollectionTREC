<DOC>
<DOCNO> 1721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur05.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Halil Çelik DGM'de 
</HEADLINE>
<TEXT>

     Kapatılan RP'nin eski milletvekillerinden İbrahim Halil Çelik, Diyarbakır DGM'de yargılandığı bir davada, hakkındaki gıyabi tutuklama kararının yerine getirilmesi için Ankara DGM'ye getirildi. 
     Çelik, Ankara Emniyet Müdürlüğü Terörle Mücadele Şubesi ekipleri tarafından önce Ankara Adliye Sarayı'na getirilerek, adli tabiplikte sağlık kontrolünden geçirildi. 
     Eski milletvekili Çelik, daha sonra Ankara DGM'ye götürüldü. Çelik'in, Diyarbakır DGM'de, TCK'nın ''halkı sınıf, ırk, din, mezhep veya bölge farklılığı gözeterek, kin ve düşmanlığa açıkca tahrik etmek'' hükmünü içeren 312 2. maddesine muhalefetten yargılandığı ve gıyabi tutuklu olarak arandığı davayla ilgili olarak ifadesine başvurulacak. Çelik, dün Ankara DGM'ye getirilmiş ve hakkındaki iki ayrı davadan serbest bırakılmıştı. Ancak Diyarbakır DGM'deki dava dosyası yetişmediği için, Ankara Emniyet Müdürlüğü'ne götürülmüştü. 




</TEXT>
</DOC>
