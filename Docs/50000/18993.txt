<DOC>
<DOCNO> 18993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/soneko08.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'IMF ve G-7' toplantısından Türkiye'ye daha fazla destek vaadi çıktı 
</HEADLINE>
<TEXT>

     Uluslararası Para Fonu IMF ve Dünya Bankası ile Yediler Grubu'nun G-7 yarıyıl toplantısında, Türkiye'ye daha fazla destek verilmesi kararlaştırıldı. 
     Toplantıda, Türkiye'ye 10 milyar dolarlık yardım paketinin yakında verileceği sinyali verildi. Türkiye'deki ekonomik kriz, ABD Başkanı George W. Bush yönetiminin, uluslararası mali krize yaklaşımını test edecek özellikte vaka olarak değerlendiriliyor. 
     
     Sağlık fonları 
     Toplantıda, yoksul ülkelerde AIDS ve diğer bulaşıcı hastalıklarla mücadelede kaynakların artırılması da kararlaştırıldı. 
     Sonuç bildirgesinde, yeni bir global AIDS fonu oluşturulması kararlaştırılırken, yoksul ülkelerde AIDS ve diğer bulaşıcı hastalıklarla mücadelede global kaynakların önemli ölçüde artırılması gereği vurgulandı. 
     Buna göre, zengin ülkeler Birleşmiş Milletler'in Haziran ayında AIDS konulu özel toplantısında, AIDS ve diğer bulaşıcı hastalıklarla mücadelede yardım miktarlarını zamanında bildirecek. Bu konu G-7'nin Temmuz ayında Cenova'daki toplantısında da ele alınacak. Yeni oluşturulacak sağlık fonu muhtemelen Dünya Bankası'nca idare edilecek. 
     Toplantıda, ayrıca, Amerikan ekonomisindeki yavaşlamanın başı çektiği dünya ekonomisindeki mevcut zayıflığın kısa süreceğine dair güven ortamı tesis edilmesinin yolları arandı. 






</TEXT>
</DOC>
