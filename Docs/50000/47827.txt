<DOC>
<DOCNO> 47827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/spor/spo02.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak saatler 
</HEADLINE>
<TEXT>

Fenerbahçe yönetimi, bugün Yüksek Divan Kurulu karşısında ter dökecek, öğleden sonra yapacağı zirvede de Şampiyonlar Ligi’nde alınan başarısız sonuçları masaya yatıracak 
     YUSUF KOBAL 

     ŞAMPİYONLAR Ligi’nde hayal kırıklığı yaratan Sarı - Lacivertli ekipte bugün Başkan Aziz Yıldırım ve yönetimi Yüksek Divan Kurulu’nun huzuruna çıkacak. Avrupa’da hedeflerin tutturulamaması, ligde ise beklenen puanların toplanamaması nedeniyle Yıldırım ve ekibi gelecek eleştiriler karşısında terleyecek. Divan Kurulu üyelerinin, yönetime hesap sorup, kötü gidiş konusunda açıklama istemesi bekleniyor. 
     FENERBAHÇE yönetimi, Divan üyelerine Dereağzı’nda kahvaltı verip, burada yapılan yeni tesisleri tanıtarak, tansiyon düşürmeye çalışacak. Bu arada 1 milyar lira olan giriş ücretini artırmak için Divan’a öneri götüren yönetim, marttaki kongreyi düşünüp, üye aidatlarını yükseltmekten ise kaçınıyor. Camiada tepki çeken 600 bin liralık üye aidatı öneri gelmemesi halinde görüşülmeden geçiştirilecek. 
     BAŞKAN Aziz Yıldırım, Divan Kurulu’nun toplantısının ardından yönetim kurulu üyeleriyle bir araya gelecek. Kritik zirvede Teknik Direktör Mustafa Denizli’nin raporu incelenecek, takımın durumu detaylı olarak görüşülecek. Fenerbahçe yönetiminin, Denizli’nin raporuna göre sert önlemler alabileceği, neşter vurabileceği öğrenildi. Toplantıda ayrıca futbolcuların gösterdiği performans da masaya yatırılacak. 
     
Fenerbahçe’ye yoğun terapi      ANTALYASPOR maçı için dün akşamki antrenmanın ardından kampa çekilen Fenerbahçe’de, Teknik Direktör Mustafa Denizli futbolcularını karşılaşmaya motive etmeye çalışıyor. Şampiyonlar Ligi’nde alınan başarısız sonuçlar nedeniyle bozulan moralleri düzeltmek için çaba harcıyor. Aynı zamanda da uyarılarını sıralıyor. 
     FENERBAHÇE, Antalya maçını kazanarak, hem moral bulmayı, hem de sahasındaki 23. sınavını galibiyetle kapatarak, rekorunu yükseltmeyi hedefliyor. Denizli’nin yine sahaya sürpriz bir on bir sürmesi beklenirken, sakat Mustafa’nın iyileştiği, Mirkoviç ve Rapajiç’in durumlarının ise maç saatinde belli olacağı bildirildi. 
     
Sözümüzü tutamadık’      FENERBAHÇE’NİN başarılı kalecisi Rüştü, Avrupa’ya erken veda etmenin şokunu yaşadıklarını söyledi. Kendi internet sitesinde Rüştü, "Sözümüzü tutamadık. Kuralar çekildiğinde En azından UEFA Kupası’na katılırız’ diyorduk. Açıkçası bu bizim için şok oldu" yorumunu yaptı. Denizli’nin haklı çıktığını vurgulayan milli kaleci, "Bize maç üç bölümden oluşur. İyi başlayacaksınız, devam edeceksiniz ve bitireceksiniz. Biri eksik olursa sonuç alamazsınız’ demişti. İyi başladık, iyi devam ettik, ama hiçbir maçımızı iyi bitiremedik" dedi. Ogün ise, internet sitesinde başarısızlığın deneyimsizlikten kaynaklandığını savundu. 
     
"Sabredeceğiz"      AKA Koleji’nde dün bir panele katılan Fenerbahçe İkinci Başkanı Uğur Dündar, Fenerbahçe’nin Şampiyonlar Ligi’nde başarılı olduğunu belirterek "Galatasaray da ilk katıldığında bizim kadar puan topladı, bazı şeylerin gerçekleşmesi için sabretmek gerekiyor. Biz de sabredeceğiz" dedi. Dündar, "Yönetime geldiğimizde Fenerbahçe takımı Pendik’e elenmişti, sabrettik ve Fenerbahçe şampiyon oldu. Biz yine aynı sabırı gösterip Fenerebahçe’nin Şampiyonlar Ligi’ndeki başarısını bekleyeceğiz" ifadesini kullandı. 
     



 SPOR 





























</TEXT>
</DOC>
