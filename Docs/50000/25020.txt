<DOC>
<DOCNO> 25020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur19.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak'ta heyecan "Uzaylı gördük..." 
</HEADLINE>
<TEXT>

     Uşak'ın Eşme İlçesi'nde, Narlı Köyü'nden 3 kişinin ''Uzaylı gördüm'' iddiası, Uşak ve ilçelerinde heyecan yarattı. 
     Uşak Valisi Ayhan Çevik, gazetecilerin sorusu üzerine yaptığı açıklamada, Eşme İlçesi Narlı Köyü'nde oturan 3 kişinin bu sabah saat 07.00 sıralarında tütün dikmeye gittikleri bir sırada, ''uzaylı gördüklerini'' iddia ederek, Kaymakam Mehmet Yıldırım'a gidip olayı anlattıklarını söyledi. 
     Köylülerin ifadesi doğrultusunda robot çizim yaptırıldığını bildiren Çevik, köylülerden 40 yaşındaki Fevzi Çam'ın, Narlı Köyü'nün batısı ile Kayapınar Köyü arasında Narlı Köyü'ne 700-800 metre mesafede, traktörüyle tütün dikmeye giderken, üzerinde parlak, jelatin renkli elbise, ayakları kırmızı, orta kısmında sarı bir renk bulunan ve kafa yapısı iri, elips şeklinde gözü olan bir varlık gördüğünü aktardı. Vali Çevik, köylülerin ''uzaylı cisim'' ile ilgili anlattıklarını şöyle ifade etti 
     ''Köylülerin üzerinde bulunduğu traktör, iddiaya göre, 60-70 santimetre boyundaki cisme 20 metre kala stop etmiş. Köylüler korktukları için cisme taş atmışlar, cisim de karşılık vererek yukarıya doğru uçmuş.'' 
     Köylülerin hepsinin aynı anda aynı şeyi görmesinin ilginç olduğunu, iddiaları araştırdıklarını kaydeden Çevik, ''Konuyu her yönüyle araştırıyoruz. Ancak, bilim adamları ve uzmanlardan yardım istiyoruz'' dedi. 
     Köylü olayı anlatıyor 
     Narlı Köyü'nde oturan Fevzi Çam'ın, Eşme Kaymakamı Yıldırım'a aktardığı olayla ilgili anlatımları ise şöyle 
     ''Traktörümüzle tütün tarlasına gidiyorduk. Yolun solunda, tarladan yola doğru hareket eden bir cisim gördük. Traktörüm cisime 20 metre mesafede birden bire durdu. Cisme yürüyerek yanaşmaya başladık, o da yan olarak yukarı çıkmaya başladı ve 2 metre yukarıya doğru çıktı. Yerden aldığımız taşları attık, o da bize taş atarak cevap verdi. Biz taş attıkça o da yukarı çıktı, su deposu istikametinde batıya doğru minare boyunda yükseldi. Bir gün önce de aynı yerde 150 metre mesafede bir pelikan havadan süratli bir şekilde düşerek ölmüştü.'' 
     Eşme Kaymakamı Yıldırım da, Narlı Köyü'nde oturan 2 kişinin daha benzer ifadelerle kendisine müracaatta bulunduğunu belirterek, Ahmetler Kasabası'ndan bir kişinin de aynı cismi sabah saatlerinde gördüğünü kendilerine bildirdiğini söyledi. Yıldırım, bölgede jandarma ile geniş çaplı araştırma yaptıklarını, bulguları Uşak Valiliği'ne ulaştıracaklarını bildirdi. 
     
     







</TEXT>
</DOC>
