<DOC>
<DOCNO> 10990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun09.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da öğretmenler bu sabah iş bıraktı 
</HEADLINE>
<TEXT>

     Hollanda'da, ilk ve orta öğretimdeki öğretmenlerin bir bölümü, hükümeti, eğitim sektörüne daha çok ödenek ayırmaya zorlamak amacıyla bugün aşamalı olarak iş bırakma eylemi başlattı. 
     İş bırakma eylemine, ülkenin güney bölgelerindeki okullarda, Genel Eğitim Sendikası'na AOB üye olan öğretmenler katılıyor. Genel Eğitim Sendikası, hükümetin, okullardaki öğretmen sıkıntısının giderilmesi, okul binalarının yenileştirilmesi ve okulların daha güvenli hale getirilmesi amacıyla bu sektöre bütçeden, yılın ikinci yarısında en az 1 milyar florin daha fazla ödenek sağlanmasını istiyor. Sendikaya göre, ilk ve orta dereceli eğitimde, özellikle öğretmen eksikliğinden kaynaklanan yapısal bir sıkıntı bulunuyor. Bu sıkıntının aşılması ve eğitimde kalitenin yükseltilebilmesi açısından bu ödenek zorunlu. 
     Eğitim sektöründeki diğer büyük sendika ise eylemi zamansız bulduğunu bildirerek, katılmıyor. Bu sendika, hükümetin eğitime yönelik yeni yatırımlar için tartışmaları sürdürdüğünü ve önemli bir miktarda para ayıracağının işaretini verdiğini, dolayısıyla bu aşamada greve gitmenin çok ağır bir baskı yöntemi olduğunu savunuyor. Bugün ülkenin güney bölgelerindeki okullarda başlayan 1 günlük iş bırakma eylemleri, yarın, ülkenin kuzey ve doğu, Çarşamba günü de orta kesimlerindeki ilk ve orta dereceli okullarda devam edecek. 




</TEXT>
</DOC>
