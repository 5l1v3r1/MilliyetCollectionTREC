<DOC>
<DOCNO> 20681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sondun08.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk genci Amerikalılara parmak ısırttı... 
</HEADLINE>
<TEXT>

     ABD'nin Georgia Tech Üniversitesi'nde doktora öğrenimi gören Türk genci İlkay Yavrucuk, NASA, Sikorsky Aircraft ve American Helicopter Society'nin sponsorluğunda düzenlenen, Mars'a gidecek insansız uzay aracı projesiyle birincilik kazandı. 
     Amerikan Uzay ve Havacılık Merkezi NASA, Mars'ın keşfi için 1970 ortalarından beri mühendislerin ürettiği uzay aracı projeleri üzerinde çalışırken, Türk genci Yavrucuk'un, Georgia Tech Üniversitesi laboratuvarlarında iki arkadaşıyla birlikte geliştirdiği, Mars'a insansız uzay aracı projesi, American Helicopter Society tarafından birincilikle ödüllendirildi. 
     Yavrucuk, Suresh Kannan ve Aaron Khan'ın hazırladığı ''Georgia Tech Martian Autonomous Rotorcraft System'' GTMars projesi, yaklaşık 20 kilogram ağırlığında, helikopter esasına göre işleyen insansız uzay aracı sayesinde, minimum riskle Mars'ın keşfedilmesinde yardımcı olmak üzere tasarlandı. 
     İlkay Yavrucuk, Mars projesinin dışında, Boeing şirketinin sponsorluğunda geliştirdiği saldırı helikopterlerinde erken uyarı sistemi konusundaki çalışmasıyla da, American Helicopter Society'nin, ''üstün öğrenci'' ödülünü birincilikle almaya hak kazandı. ABD'de bu ödül, sadece 5 kişiye veriliyor. 
     Yavrucuk'un bu projesine, Amerikan Savunma Bakanlığı Pentagon'un, Gelişmiş Savunma Araştırma Projeleri Ajansı'ndan da destek veriliyor. 
     Georgia Tech Üniversitesi'nde gelecek yıl doktorasını tamamlayacak olan, 28 yaşındaki başarılı Türk genci İlkay Yavrucuk, Washington'da aldığı ödüllere ilişkin olarak yaptığı açıklamada, doktorası biter bitmez Türkiye'ye dönmek istediğini söyledi. 
     Yavrucuk, ''Türkiye'de de çok iyi imkanlar var. Türkiye'de daha iyi şeyler yapabileceğime inanıyorum. Mühendislikte çok başarılıyız. TAI, Aselsan gibi iyi kurumlarımız var. Birçok havacılık ihtiyacımızı Türkiye'de üretebilir ve hatta dışarıya satabilir konuma gelebiliriz. İtalya, 20 sene önce böyle başlamıştı'' dedi. 
     İlkay Yavrucuk, ''Türk insanına güvenmek gerek. Ayrıcak her şeyi devletten de beklememek lazım. Türk insanı da kendine güvenmeli'' dedi. 







</TEXT>
</DOC>
