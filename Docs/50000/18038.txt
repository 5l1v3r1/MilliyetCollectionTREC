<DOC>
<DOCNO> 18038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur01.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer kendini böyle savundu "Ben bir iddia görmedim" 
</HEADLINE>
<TEXT>

     Enerji ve Tabii Kaynaklar Bakanı Cumhur Ersümer, ''Beyaz Enerji Operasyonu''nun tamamlanarak dava açılmasıyla ilgili Ankara DGM Başsavcısı Cevdet Volkan'ın açıklamalarını değerlendirirken, ''yorumlanmaya gerek olmayacak kadar net'' dedi. 
     Anzak Törenleri'ne katılmak üzere Çanakkale'ye gelen Ersümer, Avustralya ve Yeni Zelanda büyükelçiliklerinin Akol Otel'de düzenledikleri kokteyle katıldı. Kokteyl çıkışında, gazetecilere açıklamalarda bulunan Ersümer, Ankara DGM Başsavcısı Cevdet Volkan'ın, yorumlamaya gerek kalmayacak net şeyler söylediğini kaydetti. 
     İddianamenin içeriğini henüz öğrenemediğini belirten Ersümer, ''Alıp okuduğumda, bütün Türkiye de okumuş olacaktır'' dedi. 
     Ersümer, şunları söyledi 
     ''Sayın Başsavcımızın açıklamalarını hep beraber dinledik. Çok net şeyler söyledi. Şu veya bu şekilde, şunun veya bunun yorumlamasına ihtiyaç duyulmayan şeyler. İddianamenin içeriğini henüz bilmiyorum. Alıp okuyacağım. Benimle birlikte bütün Türkiye okuyacak. Herkes de bir değerlendirme yapacak gayet tabii. Ama net olarak şunu ifade etmek lazım, ısıtılan bir şey vardı Türkiye'de, aylardır bir şey ısıtılıyordu. Şu veya bu manaya çekilebilecek çeşitli iddialar ileri sürülüyordu. 
     Sayın Başsavcı'nın şikayetlerine ben de katılıyorum. Hatta bütün bu iddiaların muhatabı olan bir kişi olarak ben de katılıyorum. Oturup, tekrar düşünmek lazım. Kişilere yönelik suçlamaların, yazılmaması gereken şeylerin neler olduğunu değerlendirmek lazım. Basın Kanunu'nun 30. maddesi çok açık. Bir dava aleniyet kazanmadan, bununla ilgili hususların yazılması-çizilmesi ile ilgili 2 aydan 6 yıla kadar hapis cezası hükmü var. 4422 Sayılı Kanun'un 10. maddesine de bakarsanız, 2 yıldan 3 yıla kadar hapis cezası var. Yani, tamamen gizli yürütülmesi gereken hususların bu şekilde aleniyet kespetmesinden herkes çok rahatsız. Burada şunu söylemek istemiyorum. Herkes basın özgürlüğüne, yargı bağımsızlığına saygılı olmak zorunda ama, bunların bir sınırı olduğunu bilmemiz lazım. 
     Bu sınırın ne olduğunu yasalar belirlemiş. Bu yasalara da saygılı olmak lazım. Ben şimdiye kadar hukuka ve hukukçulara olan saygımdan ve güvenimden sustum. Herhangi bir değerlendirme yapmadım, yapmamaya çalıştım. Şu anda, iddianamenin bütününü görmediğim için, Sayın Başsavcımızın açıklamalarının ışığında konuşuyorum. Şu anda yapılan açıklamalarda ben bir iddia göremedim.'' 
     







</TEXT>
</DOC>
