<DOC>
<DOCNO> 13775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sondun02.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Arafat'ın tutumu karşısında 'şaşkın'...Şiddet sürüyor 
</HEADLINE>
<TEXT>

     ABD Dışişleri Bakan Yardımcısı Edward Walker, Filistin Devlet Başkanı Yaser Arafat'ın ''bölgedeki şiddetin durmasına yardım etmeyi reddeder gibi tutumu'' karşısında ABD'nin ''şaşkın'' olduğunu söyledi. 
     Ortadoğu işlerinden sorumlu Dışişleri Bakan Yardımcısı Walker, Temsilciler Meclisi'nde Arafat'ın İsrail'deki son şiddet olaylarını kınamasını eleştiren İsrail yanlısı milletvekilleri önünde yaptığı konuşmada, ''Şaşkınız'' dedi. 
     İsrail Başbakanı Ariel Şaron'un ''daha yapıcı'' bir tutum izlediğini söyleyen Walker, ''Buna karşılık, Arafat'tan bölgede şiddeti durdurmaya yardım edecek hiçbir şey görmedik'' diye konuştu. 
     Walker, Arafat'ın şiddete karşı olduğunu veya şiddetin durmasını istediğini belirten hiçbir açıklama yapmadığını kaydederek, Yaser Arafat'ın İntifada'nın sürmesi çağrısı bile yaptığını belirtti. Filistin liderinin, ABD'nin Filistinlileri koruyacak bir gücün oluşturulması konusundaki bir Güvenlik Konseyi karar tasarısını veto etmeye zorlamak için ''herşeyi yaptığını'' söyleyen Walker, aslında Washington'ın uzlaşmacı bir çözüm bulunmasına yardıma hazır olduğunu kaydetti. 
     ABD, önceki gece BM Güvenlik Konseyi'nden, Batı Şeria ve Gazze'deki sivillerin korunması için bölgeye silahsız uluslararası gözlem gücü yerleştirilmesi yönündeki kararın çıkmasını engellemişti. 
     BM Güvenlik Konseyi üyeleri 4 gündür, Filistin'e gözlem gücü gönderilmesi konusunda, ABD'nin vetosuna uğramayacak bir karar tasarısı üzerinde çalışıyordu. 
     Bu arada, ABD Dışişleri Bakanı Colin Powell ve Filistin lideri Yaser Arafat'ın bu akşam bir telefon görüşmesi yaptıkları bildirildi. Arafat'ın yakın danışmanı Nebil Ebu Rudeyna, Arafat'a telefon eden Powell'ın, ''İsrail'in dün gece düzenlediği hava harekatını onaylamadığını belirttiğini'' söyledi. İsrail helikopterleri dün gece, Gazze ve Ramallah kentlerine hava harekatı düzenlemiş ve Filistin lideri Yaser Arafat'ın özel muhafız birliği Kuvvet-17'ye ait mevzileri bombalamış, çok sayıda Filistinli yaralanmıştı. 
     Öte yandan, İsrail tankları bu akşam El Halil'deki Filistin semtini bombaladılar. Tanklar, Pazartesi günü 10 aylık bir İsrailli bebeğin keskin nişancı ateşiyle öldürüldüğü, El Halil'deki Yahudi yerleşim birimine hakim Ebu Sneyna semtindeki boş evleri, 2 silahlı Filistinlinin saldırı düzenlemek üzere bir eve girdikleri yönünde istihbarat alınması üzerine bombardımana tuttular. Bombardıman sonucu ölen ya da yaralanan olup olmadığı bilinmiyor. 




</TEXT>
</DOC>
