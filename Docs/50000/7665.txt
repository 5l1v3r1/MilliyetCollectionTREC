<DOC>
<DOCNO> 7665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/spo04.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer baştacı 
</HEADLINE>
<TEXT>

     TRABZONSPOR’DA futbolcular Başkan Özkan Sümer ve yönetimine büyük güven duyuyor. Yönetimin samimi bir yaklaşım sergilediğini düşünen oyuncular Sümer’i adeta baştacı yaptılar. Kaptan Hami, "Başkanımız bize gerekli güvenceleri verdi. Maddi konuda korkumuz yok" derken, Oktay da, "Tabii ki, para ödenmeden bu iş yürümez. Ancak ben, sezonun sonuna kadar para alamazsam dahi, çıkıp sahaya savaşırım. Ama bu iş sonsuza kadar da böyle süremez" ifadesini kullandı. 
     SERGEN ise, "Parayı hiç sorun etmedim. Yönetimin bizi rahat ettirmek için çaba gösterdiğini biliyorum" diye konuştu. Bu arada Migros’tan kira sözleşmesi gereği mayısta 500 bin dolar bekleyen yönetim şok yaşadı. Migros yöneticileri, "Trabzonspor’a sosyal tesis yaptık. Sözleşmeyi de altı yıla uzatmıştık. Yeni anlaşma yapamayız" dediler. Genel Sekreter Mahmut Ören, "Karar defterinde sözleşmenin uzatıldığı yazmıyor. İnanılır gibi değil" açıklamasını yaptı. 
     
     Son uyarı 
     TRABZONSPOR Teknik Direktörü Sadi Tekelioğlu, bugünkü Kocaelispor maçı öncesi futbolcularından galibiyet istedi. Tecrübeli hoca, "Kocaelispor iyi transferler yaptı, ikinci yarıya iyi başladı. Puan kaybına tahammülümüz yok. Bu maç kaderimizi belirleyecek" dedi. Hafif sakat olan ve oynamak isteyen Oktay’ın durumu maç saatinde belli olacak. 
     
     Kocaeli - Trabzon 
     STAT İzmit İsmetpaşa 
     SAAT 13.30 
     HAKEM İsmet Arzuman 
     KOCAELİSPOR Metin Mert - Faruk, Timko, Nuri - Cihan Ahmet Arslaner , Engin, Aleks Yordanov, Cem Sinan Tomislav Ercek , Kaan Dobra - Lazarov, Serdar 
     TRABZONSPOR Metin - Osman, Nesim, Macit - Tamer, Gökdeniz, Sergen, Yanchev, Abdülkadir - Hami, Oktay Zafer 
     SAKAT Ayman Kocaeli 
     CEZALI Orhan Ak, Pazin Kocaeli 
     
     Trabzon 17-5 
     TRABZON ile Kocaeli bugün ligde 32. kez karşı karşıya gelecekler. 31 maçta, Bordo - Mavili takımın 17 - 5 üstünlüğü bulunurken, 9 karşılaşma da beraberlikle sona erdi. Trabzon, bu maçlarda, 45 gol atarken kalesinde 27 gol gördü. 
     


 SPOR 

























</TEXT>
</DOC>
