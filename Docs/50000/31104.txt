<DOC>
<DOCNO> 31104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/yazar/akyol.html </URL>
<DATE> 2001/07/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Göğünç Hoca'ya saygı 
</HEADLINE>
<TEXT>

     DEĞERLİ tarihçi Prof. Nejat Göğünç Hoca'yı geçtiğimiz çarşamba günü kaybettik. Kürtlerin tarihi konusunda araştırmalar yaparken, Prof. Göğünç'ün "XVI. Yüzyılda Mardin Sancağı" adlı kitabını okuduğumda, ilmi kudretine hayran kalmıştım. Türk Tarih Kurumu, Ankara 1991. 
     Sonra Nejat Göğünç imzalı her kitabı, makale ve tebliği okumaya çalıştım. 
     Rahmetli Hoca'nın "16. Yüzyılda Güneydoğu" adlı tebliği de bölgenin iktisat tarihini araştıranlar için çok değerli bir kaynaktır. Türkiye İktisat Tarihi Semineri, Hacettepe Ünv. Yay. Ankra 1975. 
     Hoca bu tebliğinde Amid Diyarbekir , Mardin, Ayıntab, Urfa Hısnıkeyfa Hasankeyf , Birecik, Siirt ve Siverek'in nüfus ve ekonomilerini anlatır. 
     Akdeniz'in ve Doğu - Batı kervan ticaretinin dünya ekonomisinin atar damarını oluşturduğu o çağlarda, Diyarbakır İzmir'den daha büyük ve zengindir. Birecik, Fırat üzerinde çok mühim bir iskele ve tersanedir. Sf.73 - 82 
     
     Prof. GÖĞÜNÇ'ÜN zengin arşiv verilerine dayalı "XVI. Yüzyılda Mardin Sancağı" adlı eseri fevkalade önemlidir. 
     Kitapta, İran Şah İsmail tehdidi, Safevi akınlarının ekonomiye verdiği zarar ve Yavuz Selim'in görevlendirdiği İdris - i Bitlisi adlı Kürt kökenli bilginin yaptığı görüşmeler sonucu, Kürd beylerinin "umumen yekdil, yekcihet ve yekrenk olub kötü niyetli düşmanı defetmek için" Osmanlı'ya katılması çok geniş olarak anlatılıyor. Sf. 14 - 34 
     Osmanlı yönetiminde dirlik düzenlik sağlanmış, vergiler düzene bağlanmış ve bu sebeplerle Mardin ekonomisi de canlanmıştır 
     "Buna bir delil olarak, ticari bir vergi olan resmi bevvabi'nin 1518'de 30.000 akça iken 1840'da 40.000 akçaya yükselmesi gösterilebilir..." Sf. 135 
     Osmanlı yönetiminde o yörede şarap ticaretinin serbest olması ve gelişme sebebiyle vergi gelirlerinin artması ilginçtir Boyahane, bozahane, mumhane, meyhane, bezhane ve dokuma tegahı vergilerindeki artışlar da ekonomideki gelişmenin bir göstergesidir. Sf. 139. vd. 
     
     BÖLGE ekonomisine o dönemde zarar veren iki etkenden biri İran savaşlarıdır. Öteki ise, bölgedeki göçebeliğin doğurduğu asayiş, yani eşkıyalık sorunlarıdır. Sf. 125 vd. 
     Osmanlı, "şenletme" dediği bir siyasetle göçebeleri yerleştirmeye, köy ve şehir ekonomisini geliştirmeye, böylece vergi gelirlerini artırmaya çalışmıştır. Sf. 80. vd. 
     İlginç bir olay Mardin civarındaki "Şemsiler" hiçbir kitaba inanmamakta, güneşe tapmaktadır. IV. Murad, İran seferine giderken bunların idamını emreder. Mardin'deki Süryani patriği, bunlara Süryani İncilini tanıtacağına dair söz verir, IV. Murat da Şemsileri serbest bırakır. Sf. 78 
     Rahmetli Göğünç Hoca 1925'te doğmuştu, TTK ve birçok uluslararası bilim kuruluşu üyesi idi. Şu kitapları da vardır 
     Osmanlı İmparatorluğu Hakkında Bazı Düşünceler, Ankara 1973. 
     Osmanlı İdaresinde Ermeniler, İstanbul 1983. 
     Atatürk ve Milli Mücadele, İstanbul 1989. 
     Cumhuriyet Türkiyesi ve Doğu Anadolu, Ankara 1985. 
     Malatya'dan Görüş, İstanbul 1985. 
     130'a yakın da makale ve tebliği bulunan Göğünç Hocamızı rahmetle, saygıyla, özlemle anıyorum. 
     
     







Göğünç Hoca'ya saygı 


IMF'li sorular, IMF'li yanıtlar 


Dalgalı Kur sisteminden vazgeçmeli mi 


Mafyayla tapu pazarlığı 


Yarım not, bir yıla eşit mi 


İnönü Eylülde gel 


Halk artık parçalamak istiyor 


Ölelim mi kalalım mı diye sorulmaz 


Saydamlık dediğin 


Müsamere havasında dörtnala felakete 


Faizi yükselten "risk primi" 


</TEXT>
</DOC>
