<DOC>
<DOCNO> 19871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sontur08.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Çağlar'la ilgili soruya "Ben yargıç mıyım " 
</HEADLINE>
<TEXT>

     Dokuzuncu Cumhurbaşkanı Süleyman Demirel, eski bakan ve işadamı Cavit Çağlar hakkındaki soruya, ''Adaletin tecellisini bekleyecek kadar sabır eğer insanlarda yoksa, o zaman adalete gerek kalmaz. Ki, o insanlığın en vahim hadisesi olur'' yanıtını verdi. 
     İsrail ile Filistin arasındaki çatışmaların önlenmesinde aracılık yapmak üzere oluşturulan Komisyonun toplantısına katılmak üzere ABD'ye giden Dokuzuncu Cumhurbaşkanı Demirel, bugün İstanbul üzerinden Bayındır Holding'e ait özel bir uçakla Ankara'ya geldi. Demirel, Esenboğa Havalimanı'nda yaptığı açıklamada, Komisyonun raporunu tamamlayarak ABD Dışişleri Bakanı Colin Powell'a verdiğini, raporun ABD Başkanına ulaştırıldığını ve onların da ilgili mercilere ilettiğini ifade etti. 
     Raporun içerisinde bu çatışmayı durduracak önlemlerin olduğunu kaydeden Demirel, şöyle konuştu 
     'Tarafların bu tedbirlere ilgi göstermesi, dikkat göstermesi, Ortadoğu'daki barışın yeniden düzelmesine yardımcı olacaktır. Rapor, tamamen adil ve tarafsız ölçüler içerisinde hazırlanmıştır. Geleceğe bakan bir rapordur. Kusur aramaktan çok hadiseyi ortadan kaldırmaya matuf bir rapordur. Ortdadoğu Barış Süreci geçen 50 senenin en önemli uluslararası meselesidir. Ve bizim Komisyonumuz, büyük bir iyiniyetle çalışmış, raporunu tamamlamıştır, tavsiyelerini yapmıştır.'' 
     Bir gazetecinin, ''Eski bakan ve işadamı Cavit Çağlar'ın aklanacağını düşünüyor musunuz '' şeklindeki sorusunu ise Demirel, şöyle yanıtladı 
     'Ben yargıç mıyım Ben yargıç değilim ki... Neyi soruyorsun onu anlamadım. Kişilerin aklanıp aklanmaması yargıca sorulur. Yargının vereceği kararları kimse vermesin. Ve adaletin tecellisini bekleyecek kadar sabır eğer insanlarda yoksa, o zaman adalete gerek kalmaz. Ki, o insanlığın en vahim hadisesi olur. 
     Soğukkanlılıkla, sabırla bekleyelim. Suçlamak yetmez, suçun ispatlanmış olması lazım. Ve nihayet suçlanan kişiye de savunma hakkı tanıyın. Medeniyetin gereği bu, insanlığın gereği bu. Ve bunu herkes için tanıyın. Yani, filanca için tanımayıp, filanca için tanıyın diyen yok. Herkes için tanıyın. Suçun nevi, şekli, cinsi ne olursa olsun, iddianın şekli ne olursa olsun, itham edilen kişiye savunma hakkı tanınmayan ülkelere uygar ülke denmez.'' 
     Demirel, bir başka gazetecinin, katarakt ameliyatını Türkiye'de yaptırmayışının özel bir nedeni olup olmadığını sorması üzerine de şöyle dedi 
     'Türkiye'de olsak, Türkiye'de olmasak diye bugün bir sorun yok. Zaten Türkiye'nin hastaneleri, Türkiye'nin hekimleri de, başka ülkelerin hastaneleri ve hekimleriyle beraber çalışıyor. Benim meselem yeni bir mesele değil. Daha önce de hem kendi hekimlerimiz hem de dışardaki hastaneler tarafından görülmüş bir vakadır. Karışık bir vakadır. Ve bizim hekimlerimiz de öyle münasip gördüler.'' 
     Demirel, ''Gözünüz şu anda iyi mi '' şeklindeki bir başka soruya da, ''İyi'' yanıtı verdi. Demirel, Esenboğa Havalimanı'nda Ankara Valisi Yahya Gür tarafından karşılandı. Karşılamada, Demokrat Türkiye Partisi Genel Başkanı İsmet Sezgin, Cumhurbaşkanlığı eski Genel Sekreteri Necdet Seçkinöz ve bazı eski bakanlar ile yakalarında Demirel portresi üzerinde ''Seninle Ömür Boyu'' yazılı kokartlar taşıyan kalabalık bir grup da hazır bulundu. 







</TEXT>
</DOC>
