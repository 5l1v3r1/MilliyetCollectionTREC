<DOC>
<DOCNO> 15284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur11.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf Gazi Mahallesi'nde de yürüdü 
</HEADLINE>
<TEXT>

     Gaziosmanpaşa Gazi Mahallesi'nde bir grup esnaf, hükümetin ekonomik uygulamalarını protesto etti. 
     İsmetpaşa Caddesi üzerindeki Gazi Mahallesi Cemevi önünde saat 12.00 sıralarında toplanan yaklaşık 2 bin kişilik esnaf grubu, ellerinde taşıdıkları dövizlerle yürüyüşe geçti. 
     Cumhuriyet Caddesi'ne kadar yürüyen grup, zaman zaman alkışlı protesto gerçekleştirerek, ''Vur, vur inlesin, kurtlar, kuşlar dinlesin'', ''Esnaf uyuma, kurda, kuşa yem olma'', ''Hükümet istifa'' ve ''Derviş evine, Ecevit huzurevine'' şeklinde sloganlar attı. Gruptan bazı kişilerin ''provokasyona gelmemeleri'' yönünde uyarılarda bulunduğu esnaf grubu, aynı güzergahtan geri dönerek cemevi önüne geldi. Burada da bir süre alkışlı protesto gerçekleştiren ve çeşitli sloganlar atan grup, bir süre oturma eylemi yaptı. Grup, daha sonra polisin uyarısı üzerine eyleme son vererek dağıldı. Bu arada protestocu gruba, çevredeki bazı vatandaşlar da, cadde üzerinde ve evlerinin balkonlarından alkışlarla ve tencere çalarak destek verdi. 




</TEXT>
</DOC>
