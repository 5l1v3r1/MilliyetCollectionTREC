<DOC>
<DOCNO> 9760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sontur18.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Ebru Şallı'ya Diyarbakır'dan sürpriz dava 
</HEADLINE>
<TEXT>

     Diyarbakır Cumhuriyet Başsavcılığı'nca hazırlanan iddianamede, manken Ebru Şallı, hakkında 3 aydan 3 yıla kadar hapis cezası isteniyor. 
     Diyarbakır Cumhuriyet Başsavcılığı, Diyarbakır'da faaliyet gösteren bir manken ajansının şikayeti üzerine manken Ebru Şallı ile ilgili hazırladığı iddianameyi tamamladı. 
     İddianamede, sanık Ebru Şallı ile ilgili hazırlık evrakının incelendiği belirtilerek, Şallı'nın 17 Ekim 2000 tarihinde bir gazetede yayınlanan röportajında, ''Orası başka bir Türkiye...Bazı kentlere gittim. Gaziantep, İzmir gibi geldi bana. Ama Diyarbakır tam tersi. Yobaz büyüyor çocuklar, bakışları bile farklı. Bir de fazla gezmek istemedim. Ne de olsa zarar olayı da olabilir. Sinirli de olabilir insanlar. Açız diye bağırıyorlar yani, Her şey olabilir. Çekindik, dışarıya çıkmadık. Şöyle bir baktığımda insanların kılık kıyafetlerinden isyankar davranışlarından bilinki mutsuzlar. Yaşantılarından hoşnut değiller. Bir de kokuyorlar. Ter kokuyorlar'' şeklinde beyanda bulunduğunun anlaşıldığı bildirildi. 
     Basın yolu ile işlenen suçların Cumhuriyet Savcıları tarafından resen takibi gereken suçlardan olduğu ifade edilen iddianamede, şöyle denildi 
     ''Sanığın hakaret içerin sözler kullanması sebebiyle atılı suçu bu şekilde işlediği, sanığın ikrara dayalı savunması, gazete küpürü ve tüm hazırlık kapsamından anlaşılmıştır. Sanığın üzerine atılı suçtan dolayı eylemine uyan TCK 480 4 maddesi gereğince cezalandırılması talep olunur.'' Sanık manken Ebru Şallı'nın yargılanmasına önümüzdeki günlerde Diyarbakır 4. Asliye Ceza Mahkemesi'nde başlanılacak. 




</TEXT>
</DOC>
