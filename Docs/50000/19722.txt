<DOC>
<DOCNO> 19722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo11.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin bileği evinde bükülmüyor 
</HEADLINE>
<TEXT>

     Fenerbahçe ile Galatasaray arasında yarın Kadıköy'de yapılacak Birinci Futbol Ligi'ndeki önemli maç öncesi, sarı-lacivertli ekibin iç sahada, sarı-kırmızılıların ise dış sahadaki başarılı sonuçları, maça şimdiden ayrı bir heyecan getiriyor. 
     Fenerbahçe, bu sezon kendi sahasında yaptığı 15 lig maçının hepsini kazanarak, muhteşem bir performans sergiledi. Fenerbahçe Şükrü Saracoğlu Stadı'nda toplam 51 gol atan Fenerbahçe, kalesinde ise 16 gol gördü. 
     Sahasındaki bütün maçlarda taraftarına gol sevinci yaşatan Fenerbahçe, kalesini ise 15 maçın sadece 5'inde kapattı. 
     Sarı kanaryalar, Kadıköy'de maç başına 3.4 gibi oldukça yüksek bir gol ortalamasıyla oynuyor. Kalesinde ise maç başına 1.06 gol görüyor. 
     
     Galatasaray deplasmanda daha başarılı 
     Fenerbahçe'nin iç sahadaki başarıları karşısında, Galatasaray ise rakip sahalarda yaptığı maçlarda, Ali Sami Yen Stadı'ndan daha iyi neticeler aldı. 
     Sarı-kırmızılı ekip, şimdiye dek deplasmanda yaptığı 15 lig maçından 11'ini kazanırken, 2'sinde mağlup oldu, 2'sinde ise eşitliği bozamadı. Rakip sahalardaki maçlarda sadece Beşiktaş'a 3-1, Yimpaş Yozgatspor'a da 4-2 yenilen Galatasaray, Trabzonspor ve Samsunspor ile de 1-1 berabere kaldı. 
     Rakip sahada toplam 34 gol atan ''Cim Bom'', kalesinde ise 19 gol gördü. Deplasman maçlarının hepsinde gol atan sarı-kırmızılılar, kalesini ise sadece 4 maçta gole kapadı. Galatasaray, deplasmanda maç başına 2.26 gol ortalamasıyla oynarken, kalesinde ise maç başına 1.26 gol gördü. 






</TEXT>
</DOC>
