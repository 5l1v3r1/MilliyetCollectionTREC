<DOC>
<DOCNO> 37837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/ekonomi/eko07.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu iktisatçılarla Ankaralılar fena kapıştı 
</HEADLINE>
<TEXT>

     Ankara Kulisi ZÜLFİKAR DOĞAN 

     IMF Başkan Yardımcısı Stanley Fischer’ın Ankara ziyareti ve ardından İstanbul’da Çırağan Sarayı’nda, akademisyen yazarlarla "breakfast" kahvaltı iş adamları ile "lunch" öğle yemeği kimlerle olduğunu bilmediğimiz "dinner" akşam yemeği sonrasında "bye bye" bay - bay okunur deyip gitmesine rağmen kavga bitmedi. 
     Fischer’ın toplantısında ağırlıkla İstanbul’lu iktisatçı - yazarlara davetiye çıkartılmasına, kimi muhaliflerin son dakikada hatırlanmasına kimseden itiraz gelmedi. Davet sahibi Kemal bey öyle münasip görmüş. 
     Bu defa Merkez Bankası, Brezilya, İsrail ve Meksikalı merkez bankaları yöneticilerini ve iktisatçılarını İstanbul’da ağırladı. Bu toplantıya da, İstanbul’da dahil ama, biraz Ankara ağırlıklı iktisatçılar çağrılıydı. 
     Vay efendim, nerede ise kıyamet koptu Merkez Bankası’nda "faşist" yaklaşımlı bazı yöneticilerin varlığından tutun, Ankara’lı iktisatçılar "para politikalarıyla ne kadar alakadarlardan, finanstan ne anlarlarmışa" varana kadar, yazılmadık kalmadı. 
     Paylaşılamayan nedir, kimse anlayabilmiş değil. 
     Ama açığa çıkan "iyotumsu" bir şey var ki, onu da tüm Türkiye öğrenmiş bulunuyor "Merkez Bankası tepe yönetiminde bulunanlar arasında faşist zihniyetli ve eğilimli, bu eğilimini aşikar eden birisi var " 
     Nerede ise 20 senedir Ankara’da görev yapıyoruz. En azından "kokusunu" almamız gerekirken, farkına varamadığımız bu şahsın bizzat "farşı malamat" edilmesini, hepimizin bu karakterin "hüviyetini" öğrenmemizin teminini İstanbul iktisatçılarından istirham ediyoruz. 
     Kimdir bunca yıl kendini gizleyen, Merkez Bankası’nın şahikasına tırmanıp, memleket ekonomisini gözleyen 
     Bilmek hakkımız değil mi 
     
Çıkartmalar sökülüyor...      Sosyal patlama ihtimali, zinhar bulunmayan ülkemizde, "açız" diye bağırıp, Başbakanlık önünde ağaca çıkanlara, yazar kasa atanlara, son olarak tankercilerin eklendiği malumunuz. 
     Nümayişten maksat hasıl olduktan sonra, emniyet kuvvetleri müdahalede bulunup, nümayişçileri, boyunduruk ve kündeye alarak, tesirsiz hale getiriyorlarsa da, Başbakanlık ve bağlı kuruluşlardaki personelin tedirginlik hissettiği, bu nümayişlerden kederlendiği söyleniyor. 
     Bir DYP milletvekilinin aracı sırf TBMM giriş kartının camında olması nedeniyle tahrip edilince, bu tedirginliğin dozu, biraz daha artmış. 
     Başkentte, şimdi yeni moda, başta Başbakanlık olmak üzere, hususi araçlarında, ya da araç camlarında, vazifeli oldukları kurumların çıkartmalarını yapıştırmış olanların, "ne olur, ne olmaz" diyerek bunları sökmesi. 
     Tabii öyle bir yapışmış ki cama meretler, kolay, kolay çıkmıyor. Camda izi kalıyor. 
     Sosyal patlama olmasın da, camın görüntüsü bozulsun değil mi 
     



 EKONOMİ 
















</TEXT>
</DOC>
