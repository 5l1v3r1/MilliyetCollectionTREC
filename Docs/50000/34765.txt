<DOC>
<DOCNO> 34765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo04.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin sorunlu futbolcusu Rapajç'in derdi para 
</HEADLINE>
<TEXT>

     Fenerbahçe'de Rapajç'in vukuatları bitmiyor. 
     Sezon başında kampa bir hafta geç katılan Hırvat yıldız, Almanya'da sakatlığını bahane edip antremanlarını aksattı. 
     Teknik Direktör Denizli'yi "Sakatlığı kafasında" dedirtecek kadar kızdıran Rapajç son bombasını Real Sociedad maçında patlattı. Yediği darbelerden yakınıp maçtan çıkmak istedi. 
     Rapajç'in İtalyan Perugia'dan kurtaramadığı parasını kafasına taktığı öğrenildi. Alınan bilgiye göre Perugia Rapajç'e bonservis bedelinin yüzde 20'sini verecekti. 
     Ancak İtalyan kulübü Fenerbahçe'den 10 milyon yerine 5 milyon dolar aldığını öne sürerek Rapajç'in 1 milyon dolarını eksik ödedi. 
     Bu gelişme üzerine Aziz Yıldırım ile görüşen Hırvat yıldızın "Tamam hallederiz" sözüne karşın gelişme olmamasından huzursuz olduğu öne sürülüyor.x 







</TEXT>
</DOC>
