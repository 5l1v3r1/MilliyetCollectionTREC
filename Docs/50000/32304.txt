<DOC>
<DOCNO> 32304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun14.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
25 Ağustos "Avrupa Yarasalar Günü"... 
</HEADLINE>
<TEXT>

     Avrupa Birliği ülkelerinde yarasaların koruma altına alınması kararı çerçevesinde, 25 Ağustos ''Avrupa Yarasalar Günü'' ilan edildi. 
     ''Yarasaların kan emici vampirler olduğu fikrinin Ortaçağ döneminden kaldığını, yeryüzünde yaklaşık 900 çeşit yarasa bulunduğunu ve Kuzey Amerika dışında hiçbir yerde yarasaların ısırgan ve saldırgan olmadıklarını'' anlatan uzmanlar, AB ülkelerinde nesli tükenmekte olan bu hayvanların daha iyi tanınması için çaba harcanacağını bildirdiler. 
     Sinemalarda gösterilen Drakula ve vampir görüntüleriyle yarasaların hiçbir gerçek bağlantısı bulunmadığına dikkati çeken uzmanlar, memeliler grubundan uçabilen tek hayvan olan yarasaları ''temiz mazili, masum, yararlı ve sempatik'' olarak nitelendirdiler. 
     Fareye benzeyen, elleri kanat yapısında olduğu için uçabilen, kulak duyusu gücü sayesinde karanlıkta yer belirleyen ve avcılık yapabilen, genelde ağırlığı 30 gramı geçmeyen yarasaların, hareket halinde yaydıkları sesin yansımasını analiz ederek yollarını buldukları belirtildi. Yarasaların mağaralarda, evlerin çatı katlarında ve bahçelerdeki ağaç kovuklarında kış uykusuna yatma döneminde ''rahatsız edilmemeleri'' gerektiğini anlatan uzmanlar, sonbaharda çiftleşen bu hayvanların yılda sadece tek yavru yapabildiklerini hatırlattılar. 
     AB ülkelerinde, son 35 yılda yarasaların sayısının yüzde 90 oranında azaldığına da dikkat çekildi. Tüm AB ülkelerinde, 25 Ağustos'ta özel etkinlikler düzenlenerek kamuoyunun bilgilendirilmesi hedeflenecek. Yetkililer, gece gerçekleşecek etkinliklerde, yarasaların faaliyetlerinin gözlemleneceğini, anlatılacağını ve zararlı böcekleri yok eden bu hayvanların yararları üzerinde durulacağını belirttiler. Çevrenin korunmasında önemli bir denge unsuru olarak nitelendirilen yarasaların, nesli tükenmekte olan hayvanlar arasında yer aldığı ifade edilirken, bilinçsiz ilaçlama yöntemlerinin de bunda rol oynadığı kaydediliyor ve kamuoyunun daha duyarlı olması gereği üzerinde duruluyor. 







</TEXT>
</DOC>
