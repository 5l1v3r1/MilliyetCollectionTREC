<DOC>
<DOCNO> 36126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur32.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu'dan bakanlığa veda "Zirvede bir turizm bırakıyorum" 
</HEADLINE>
<TEXT>

     Eski Turizm Bakanı Erkan Mumcu, zirvede bir turizm bıraktığını belirterek, kendisi için ülkeye hizmetin tek bir yolu bulunmadığını belirtti. Mumcu, ''Partide de ülkeme hizmet ettim bakanlıkta da, tekrar partide ülkeme hizmet etmeye devam edeceğim'' dedi. 
     Mumcu yaptığı açıklamada, Turizm Bakanlığı görevine bir kriz devresinde başladığını hatırlatarak, ''Enkaz devraldım demek istemem ama görevi devraldığımda ülkede krizde olan tek sektör turizmdi. Bugün ise başarılı tek sek sektör turizm. Zirvede bir turizm bırakmaktan mutluyum'' diye konuştu. 
     Gerçeklerin türlü biçimlerde karalandığı, insanların yolsuzluk ithamlarına maruz bırakıldığı bir dönemde, tek eleştiri almamış olmanın kendisi için mutluluk olduğunu ifade eden Mumcu, sözlerini şöyle sürdürdü 
     ''Şimdi izzeti ikbal ile çekiliyoruz. Yeni görevime layık olmaya çalışacağım. Benim için ülkeye hizmet etmenin tek yolu yok. Parti de Türkiye'ye hizmet ediyordum bakanlıkta da. Annem beni yetiştirdi bu vatana yolladı anlayışıyla tekrar partimde Türkiye'ye hizmete devam edeceğim.'' 
     Erkan Mumcu, turizm alanında gösterdiği başarıyı tamamen sağduyusuna borçlu olduğunu belirterek, ''Turizm Bakanlığı yatırımcı bir bakanlık değil. Arazi tahsisi yapmadım. İşletme belgesi isteyenlere kolaylıklar sağlamadım, zorluklar getirdim. Standartları yüksek tutucu uygulamalar yaptım. İmtiyazlara fırsat vermedim'' dedi. 
     MKYK'ya en yüksek oyla seçilmesinde turizmdeki başarısının etkisi olduğunu ifade eden Mumcu, emeğin hiçbir zaman boşa gitmeyeceğini belirterek,''Emek asla kaybolmaz. Sonuçta aldığım oyların bir teveccüh olduğunu düşünüyorum. Bunu da bir ödül değil sorumluluk olarak görüyorum'' diye konuştu. 
     Mumcu, bakanlıktan ayrılmadan önce hazırladığı turizm yasasının çıkmamasından üzüntü duyduğunu belirterek, bu yasanın turizmin önünü açacağına inandığını ifade etti. 
     Yasanın 6 aydan bu yana Bakanlar Kurulu'nda beklediğini hatırlatan Mumcu, yasanın çıkması için 2 bakan imzasının eksik olduğunu, ancak yasanın çıkacağına inandığını söyledi. 
     
     






</TEXT>
</DOC>
