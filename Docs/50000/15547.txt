<DOC>
<DOCNO> 15547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sondun17.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Prensi'ne parlamentodan evlenme izni çıktı 
</HEADLINE>
<TEXT>

     Hollanda Kraliçesi Beatrix'in küçük oğlu Prens Constantijn ile Laurentien Brinkhorst'un evlenmesine, parlamentodan izin çıktı. 
     Evliliğe ilişkin yasa tasarısı, geçen Şubat ayında parlamentoya sunulmuştu. 
     Millet Meclisi ve Senato'nun bugün yapılan ortak toplantısında, yasa tasarısı oybirliğiyle kabul edildi. 
     Buna göre, Kraliçe'nin üç oğlundan en küçüğü olan Prens Constantijn ile Tarım Bakanı Laurens Brinkhorst'un kızı Laurentien Brinkhorst, 17 Mayıs'ta Lahey'de evlenecekler. 
     Prens Constantijn ve Bayan Brinkhorst geçen Aralık ayında nişanlanmışlardı. Hollanda parlamentosunun yaz aylarından önce de, Veliaht Prens Willem Alexander'in Maxima ile evlilik kararına onay vermesi bekleniyor. 




</TEXT>
</DOC>
