<DOC>
<DOCNO> 7259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur16.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Özkök'ün evine girmeye çalışan hırsızı özel korumalar yakaladı 
</HEADLINE>
<TEXT>

     Hürriyet Gazetesi Genel Yayın Yönetmeni gazeteci-yazar Ertuğrul Özkök'ün Beyoğlu'ndaki evine hırsızlık amacıyla girmeye çalışan bir kişi, özel korumalar tarafından yakalandı. 
     İstanbul Asayiş Şube Müdürlüğü Hırsızlık Büro Amirliği'nden yapılan açıklamaya göre, Özkök'ün, Beyoğlu'nda bulunan evine 12 Şubat 2001 günü sabah saatlerinde balkon kapısından girmeye çalışan Mesut Demir 22 , Özkök'ün eşi Saliha Tansu Özkök tarafından fark edildi. 
     Saliha Tansu Özkök'ün çığlık atması üzerine 4. katta bulunan dairenin balkonundan geri atlayarak kaçmaya çalışan Demir, Özkök'ün özel korumalarınca yakalandı. Polise teslim edilen Demir'in üzerinde, ''Erdal Köroğlu'' adına düzenlenmiş sahte bir kimlik çıktı. Demir'in, bu olay dışında Beyoğlu ve Şişli'de 4 ayrı eve girerek, 1 milyar lira para, 2 cep telefonu ve 5 çeyrek altın çaldığı anlaşıldı. Polisteki ifadesinde uyuşturucu hap ve esrar kullanarak hırsızlık yaptığını söyleyen Mesut Demir'in, daha önce de 18 ayrı hırsızlık olayına karıştığı gerekçesiyle hakkında işlem yapıldığı belirlendi. Asker kaçağı olarak da aranan Demir'e, hırsızlık yaptığı Şişli'deki bir evde de tatbikat yaptırıldı. 




</TEXT>
</DOC>
