<DOC>
<DOCNO> 36189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/spor/ygskol.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol oyunu bozdu 
</HEADLINE>
<TEXT>

     DOĞAN KOLOĞLU 

     Galatasaray, sadece Avrupa Şampiyonluğu’nun verdiği profesyonel özgüveni çok iyi kullanarak ilk 45 dakikada rakibi ezdi, şaşırttı, sindirdi, hemen golü attı ve bu statü düşe kalka uygulandı. Bu sürede Bulgarlar’da bireysel beceri yoktu. Dört isabetli pas yapamadılar. Galatasaray ise isabetli sekiz - dokuz pasa çıkar oldu. Onlar koşuyorlar, üstün becerileri yok. Galatasaray topu koşturuyor. Söktükleri topları özellikle koşarken kendi koşan arkadaşlarına ilk yarı hiç atamadılar. Galatasaray’ın bu tür pas alışkanlığı üstünlüğünü sağladı. 
     30. dakikadan sonra Galatasaray yorulmaya başladı. Bulgarlar’ın temposu artık Galatasaray’ın tekniğini bozmaya başladı. Popescu ve Bülent ilk yarı birer kart gördüler. Hatta ikinci yarıda iki liberolu defans anlayışı uygulamasına geçtikleri zaman rakibin baskısı arttı, golü geldi. Nitekim ilk yarıda üç kez top şansımızı öptü. Mondragon hava toplarını istediği gibi çelemedi. 
     İkinci yarı Bulgarlar taktik değiştirdi. Antrenörleri bu konuda başarılıydı. Önce defansı ileri taşıdılar. Bir de ikili paslaşmalarda topu tutmadan üçüncü adamın kullanacağı boşluğa yuvarlamaya başladılar. İşte burada çakılı oynayan Bülent ve Popescu dönemedikleri için üst üste gol fırsatları üretildi. Nihayet İvanov’la golü buldular. 
     Ayrıca Galatasaray’da Suat’ın yorulması çok mühim. Çünkü defansın önündeki ayarlamayı yapan o. Nitekim oyundan çıktı, hem gol yendi, hem de rakip daha çok atak yapar oldu. Onun yerine giren Sergen hiç koşmadı. İki frikikten biri gol olsaydı onu eleştiremezdik. Ama kolektif oyun açısından dün lükstü. 
     Hakem maçı çok iyi yönetti, ancak Ümit Karan’ın elle çekilmesinin penaltı olduğunu göremedi. Sarı kartlı Suat’ın ikinci bir el hareketi yapması takımı 10 kişi bırakabilirdi. Kaptan Bülent de hakemle çok konuştu. Rövanş maçında Galatasaray bu takıma bir gol atabilir. 
     



 SPOR 

























</TEXT>
</DOC>
