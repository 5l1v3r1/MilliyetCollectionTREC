<DOC>
<DOCNO> 40849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/eko02.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota’ya komşu vetosu 
</HEADLINE>
<TEXT>

Yunanistan ve Kıbrıs Rum Kesimi, Toyota’nın Adapazarı fabrikasında üreteceği Corolla’ları ithal etmeme kararı aldı 
     LEVENT KÖPRÜLÜ Nice 

     Toyota’nın dünyadan en çok satan modeli olan Corolla, 2002 yılı için baştan aşağı yenilendi. Yenilenen Corolla’nın önce Sedan, ardından da Station versiyonları, ToyotaSa’nın Adapazarı’ndaki fabrikasında 2002 yılı başından itibaren üretilmeye başlanacak. Avrupa ülkeleri ve Ortadoğu’ya da ihraç edilmesi planlanan yerli Corolla’ları, sadece Yunanistan ve Kıbrıs Rum Kesimi almayacak. 
     Toyota Avrupa yetkilileri, 3 ve 5 kapılı Hatchback, Sedan, Station ve MPV sınıfındaki Verso olmak üzere toplam beş ayrı kasa tipinde piyasaya çıkacak olan Corolla’nın Sedan ve Station modellerinin sadece Türkiye’de üretileceğini ve tüm Avrupa ile Ortadoğu ülkelerine buradan ihraç edileceğini belirttiler. 
     Adapazarı’nda üretimine Ocak 2002’de başlanacak yeni Sedan, aynı zamanda bu modelin Avrupa için üretilen ilk örnekleri olacak. 3 ve 5 kapılı Hatchback modelleri ise İngiltere’deki Derby fabrikasının bantlarından çıkacak. 
     Toyota Avrupa’nın Yunan asıllı Başkan Yardımcısı Takis Athanasopoulos, Adapazarı’nda üretilen Corolla modellerinin kalitesinin, Japonya’da üretilenlerle aynı kalitede olduğunu belirterek, bununla gurur duyduklarını söyledi. 
     Türkiye’nin yükselen otomotiv ihracatını daha üst seviyelere çıkaracak ve ekonomiye büyük katkı sağlayacak Sedan ve Station versiyonlarının hangi ülkelere ihraç edileceği ise tam olarak birkaç hafta içinde açıklanacak. Bununla birlikte Türk yapımı Corolla’lar, Yunanistan ve Kıbrıs Rum Kesimi’ne gönderilmeyecek. Japon yetkililer, Yunanistan ve Rum Kesimi’ndeki Toyota distribütörlerinin Türkiye’de üretilecek modelleri almak istemediklerini, bunun da söz konusu distribütörlerin tercihi olduğunu belirttiler. 
     



 EKONOMİ 




















</TEXT>
</DOC>
