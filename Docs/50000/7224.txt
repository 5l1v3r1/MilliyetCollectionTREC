<DOC>
<DOCNO> 7224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko12.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük özelleştirmenin KDV'si Mahkemelik 
</HEADLINE>
<TEXT>

     Cumhuriyet tarihinin en büyük özelleştirmesinin KDV'si mahkemelik oldu. 
     Türkiye'nin 3. GSM operatörü İŞ-TİM Telekomünikasyon Hizmetleri A.Ş.'nin geçen yıl Kasım ayında ödediği ilk taksitin KDV tutarının iadesi için mahkemeye başvurduğu ortaya çıktı. 
     İŞ-TİM, ihale bedeli 2 milyar 525 milyon doların ilk taksiti olan 500 milyon dolar ile yüzde 17 olan KDV tutarı 85 milyon doları 13 Kasım 2000 tarihinde ödedikten sonra, 7 Aralık 2000 tarihinde İstanbul 3 No'lu Vergi Mahkemesi'nde dava açtı. İŞ-TİM dava dilekçesinde, yasal cezai müeyyideye uğramamak için ödediği KDV tutarının iadesini istedi. Dava dosyasını inceleyen hakim, davanın muhatabının Ulaştırma Bakanlığı ve Maliye Bakanlığı olduğunu dikkate alarak, dosyayı yetkisizlik kararıyla bakanlıkların yer aldığı Ankara'ya gönderdi. 
     Nisan ayında Ulaştırma Bakanlığı tarafından açılan GSM 1800 sayısal hücresel mobil telefon sisteminin tesis ve işletmesi ihalesine katılan Türkiye İş Bankası ve Telecom Italia Mobile konsorsiyumu, 2 mil yar 525 milyon doları vererek ihaleyi kazanırken, Türkiye Cumhuriyeti tarihinin en büyük özelleştirmesine imza atmıştı. 
     27 Ekim 2000 tarihinde Ulaştırma Bakanlığı ile imtiyaz sözleşmesini imzalayan konsorsiyum, hızla yeni şirketin kuruluşunu başlattı. Türkiye İş Bankası ve Telecom İtalia, ihale için oluşturduğu konsorsiyumu 5 Eylül 2000'de İŞ-TİM Telekomünikasyon Hizmetleri A.Ş. olarak iş ortaklığına çevirdi. 
     İŞ-TİM, ihale bedeli 2 milyar 525 milyon doların ilk taksiti olan 500 milyon dolarını 13 Kasım 2000'de ödedi. Yüzde 17 KDV tutarı 85 milyon dolar da, Hazine hesaplarına geçti. İŞ-TİM, 25 yıllık GSM 1800 lisan devir bedeliyle ilgili borcunun 2. taksidi 2 milyar 25 milyon dolar ile yüzde 17'lik KDV tutarı 344.25 milyon doları da 13 Şubat 2001'de ödedi. Böylece, ihale bedeli 2 milyar 525 milyon doların yanı sıra toplam 429.25 milyon dolar KDV tutarının ödenmesi tamamlanmış oldu. İŞ-TİM ortaklığının kazandığı ihalenin KDV tutarının ödeme tarihinde de sorunlar yaşanmış, Maliye, sözleşme imzalanmadan önce peşin olarak ödenmesini isterken, İŞ-TİM sözleşmenin imzalandığı tarihi takip eden ayın 25'ine kadar yapılması yönünde talepte bulunmuştu. Şirketin tanıtımı için 13 Şubat'ta düzenlenen toplantıda, yeni GSM operatörünün adı ''Aria'' olarak açıklanırken, 0555 numara ile faaliyet göstereceği bildirilmişti. 




</TEXT>
</DOC>
