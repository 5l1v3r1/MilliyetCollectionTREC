<DOC>
<DOCNO> 16605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur19.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm oruçlarına bir kez daha müdahale gündemde 
</HEADLINE>
<TEXT>

     İçişleri, Adalet ve Sağlık Bakanlığı Müsteşarları ve ilgili genel müdürler, ölüm oruçlarına ilişkin bir toplantı yaptı. 
     Adalet Bakanlığı'nda sabah saatlerinde yapılan toplantıda, ölüm oruçlarıyla ilgili alınacak tedbirler tartışıldı. Sağlık Bakanlığı, toplantıda, Yüksek Sağlık Şurası'nda alınan ''Organ fonksiyonu bozulmaya başladığında müdahale edilmesi'' şeklindeki tavsiye kararını hatırlatarak, bu kararın uygulanması yönünde görüş bildirdi. 
     Sağlık Bakanlığı Müsteşarı Haluk Tokuçoğlu, gazetecilere yaptığı açıklamada, ölüm oruçlarının başlamasının ardından hastanelere gönderdikleri genelgeleri hatırlatarak, genelgelerde doktorlara ölüm sınırına gelmiş kişilere müdahale edilmesi gerektiğini bildirdiklerini söyledi. 
     Bu genelgeler üzerine, Türk Tabipleri Birliği TTB ve bazı tabip odalarının tepkileriyle karşılaştıklarını anlatan Tokuçoğlu, hekimlerin insan hayatını kurtarmak için yemin ettiklerini ve hastalar arasında hiçbir ayrım yapmanın söz konusu olamayacağını dile getirdi. Ölüm orucundaki kişilere müdahale edilmemesi halinde kişinin vücudunda kalıcı sorunlar ortaya çıkabileceğine dikkati çeken Tokuçoğlu, ''Bu kişi 10 yıl sonra 'Niye bana müdahale etmedin' derse biz ne diyeceğiz'' diye konuştu. 
     TTB ve bazı tabip odalarının ölüm orucuna destek verdiklerini savunan Tokuçoğlu, ''TTB'nin ve diğer odaların ölüm orucuna desteklerini çekmelerini istiyoruz'' dedi. 
     Tokuçoğlu, şu anda 222'si ölüm orucu, 569'unun açlık grevi olmak üzere 791 tutuklu ve hükümlünün eylemi sürdürdüğünü ifade ederek, 153 kişinin çeşitli hastanelere kaldırıldığını bildirdi. Adalet Bakanlığı'nda yapılan toplantıda, ölüm oruçlarıyla ilgili alınacak tedbirlerin masaya yatırıldığını söyleyen Tokuçoğlu, ''Tedaviye yönelik ve eylemcilerin yaşaması için tedbirler düşünüyoruz. Bu örgüt mensupları yaşatılırsa 5-10 sene sonra daha farklı düşünce içinde olacaklar. Bunların yurda kazandırılması lazım. içbir şey insan hayatından önemli değildir, ölüm hakkı diye bir şey yok'' diye konuştu. 




</TEXT>
</DOC>
