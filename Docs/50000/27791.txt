<DOC>
<DOCNO> 27791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/guncel/gun00.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Vardar Ovası’nda 
</HEADLINE>
<TEXT>
Halk korkudan göç ediyor 
Günlerdir ölüm korkusuyla yatıp kalkan yüzlerce insan artık canlarını kurtarmak uğruna her şeyi geride bırakıp kaçıyor... 
     ÜSKÜP MUSTAFA BAKACAK FOTOĞRAF YALÇIN ÇINAR 

     Makedonya'da başlayan iç savaş yüzünden yaşanan yüzlerce dramatik hik yeye her geçen gün yenileri ekleniyor. Evleri ağır top ateşi altında kalan insanlar, canlarını kurtarabilmek için her şeyi geride bırakıp kaçıyor. İnsanlar yıllardır yaşadıkları, hatta doğup büyüdükleri yerleri çaresizce terk ederken, barış görüşmeleri de devam ediyor ancak şimdilik bir sonuç yok. 
     
     Kızılhaç olmasa... 
     UÇK'nın ilk olarak görüldüğü Tetonova'nın hemen yakınında bulunan, Arnavutların yaşadığı 500 nüfuslu Laca köyü, çatışmalardan en çok nasibini alan yer durumunda... UÇK'yı püskürtmek için Makedon güçlerin ağır top atışına tuttuğu köyün halkı Kosova sınırına doğru kaçmaya başladı. Saatler süren yürüyüşte yorgun düşen ve sınıra kadar ulaşamayan kadın, yaşlı ve çocukların imdadına Kızılhaç yetişti. Tetonova'ya getirilen Lacalılar, yakınlarının ve Arnavut vatandaşların evlerine yerleştirildi. 
     
     Sağlam ev kalmadı 
     Köylerini terk etmek zorunda kalan, yakınlarından haber alamayan aileler, başlarından geçenleri anlatırken gözyaşlarını tutamıyor. 80 yaşındaki Şemsettin Recep, yaşadıklarını şöyle anlatıyor "Makedon ordusunun bombardımanı başlayınca savunmasız kaldık. İlk gün evlerin bodrumuna sığınarak kurtulduk. Ateşin durmasıyla birlikte Kosova sınırına yöneldik. Köyde sağlam tek bir ev kalmadı." 
     Torunlarıyla bir akrabasının evinde kalan Zulbahare Emini de, "Bu çocuklar yetim kaldı. Hayvanlarımızı bile öldürdüler. Tek istediğimiz, yıkılmış da olsa evimize dönmek" diye konuşuyor. 
     
     Barış imkansız değil 
     Makedonların provokasyonlarına rağmen barış görüşmelerinin cuma günü olumlu sonuçlanması bekleniyor. Cumhurbaşkanı Boris Traykovski'nin himayesinde, iktidar partilerinin heyetlerinin katılımıyla aralıksız süren görüşmelerde önemli gelişmeler kaydedildi söyleniyor. Sızan bilgilere göre taraflar, "Makedonya sadece Makedonlar'ın değildir, yurttaş devletidir", "Makedon resmi dilinin yanı sıra diğer milletlerin dili de resmiyet kazanmalıdır" ve "Anayasa'da Ortodoks kilisesi anılmamalıdır" gibi üç önemli madde üzerinde uzlaşmacı tutum sergiledi. 
     
     Halka dağıtılan tüm silahlar toplanacak 
     Sivillere dağıtılan silahlar, Arnavutluk ve Makedonlardan oluşan Kriz Komisyonu'nun baskısı nedeniyle toplanacak. Öte yandan UÇK'nın elindeki köy ve kasabaları kuşatma altında tutan Makedon güçleri, bu bölgelere giriş ve çıkışa izin vermiyor ve taciz ateşine devam ediyor. Makedon polisinin keyfi uygulamaları ise azınlıkları hayli huzursuz ediyor. 
     



 GÜNCEL 























</TEXT>
</DOC>
