<DOC>
<DOCNO> 22833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur21.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi Rektörü, web sitesine hakaret davası açtı 
</HEADLINE>
<TEXT>

     Emekli öğretim görevlisi Prof. Dr. Pertev Bilgen'in, açtığı web sitesinde İstanbul Üniversitesi İÜ Rektörü Prof. Dr. Kemal Alemdaroğlu'na hakaret ettiği gerekçesiyle yargılanmasına devam edildi. 
     İstanbul 10. Asliye Ceza Mahkemesi'ndeki duruşmaya, tutuksuz sanık Prof. Dr. Pertev Bilgen ile müşteki Prof. Dr. Kemal Alemdaroğlu katılmadı. 
     Duruşmada söz alan sanık avukatı Köksal Bayraktar, müvekkilinin kendisiyle temas kuramadıkları için duruşmada hazır edilemediğini belirterek, ayrıca Bilgen'in karaciğer yetmezliğinden rahatsız olduğuna dair raporları dosyaya koyduğunu bildirdi. 
     Müdahil avukatları ise, sanığın İstanbul'da bulunduğunu ve bilerek tebligatları almadığını ileri sürdüler. Konuya ilişkin görüşü sorulan Cumhuriyet Savcısı, çağırılmasına rağmen duruşmaya gelmeyen sanığın CMUK'un 223. maddesi uyarınca ifadesinin alınması amacıyla gıyaben tutuklanmasını istedi. 
     Şu aşamada Prof. Dr. Bilgen hakkında gıyabi tutuklama kararı çıkartılmasına gerek görmeyen hakim, sanığın duruşmaya polis zoruyla getirilmesi için ilgili birimlere yazı yazılmasını kararlaştırarak, duruşmayı erteledi. 
     
     






</TEXT>
</DOC>
