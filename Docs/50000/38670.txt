<DOC>
<DOCNO> 38670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/dunya/adun.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alabama Türk gibi 
</HEADLINE>
<TEXT>

ABD’nin güney eyaletlerinden Alabama’nın Valisi, 30 Ağustos 2001’i "Bağımsızlık Yolunda Türkler’in Yaşadığı Trajediyi Anma Günü" olarak tanıyacaklarını bildirdi 
     YASEMİN ÇONGAR Washington 

     ABD’deki Türk derneklerinin ve Washington’daki Türkiye Büyükelçiliği’nin, ülkenin çeşitli eyaletlerinde "Türk günleri" ilan ettirme çabası yeni bir meyve verdi. 
     ABD’nin güney eyaletlerinden, 1960’lı yıllarda ırkçılığa karşı mücadelenin başladığı yer olarak bilinen ve nüfusunun dörtte birini siyahların oluşturduğu Alabama’nın Valisi, 30 Ağustos 2001’i, "Kurtuluş, Egemenlik ve Bağımsızlık yolunda Türkler’in yaşadığı trajediyi anma günü" ilan etti. 
     Böylece, geçen yıllarda 29 Ekim ve 23 Nisan gibi tarihleri "Türk Günü" ilan eden bir dizi eyalete katılan Alabama’nın özelliği, "Türk Günü" ilan eden diğer eyaletlere benzer şekilde, bu tip bir karara yoğun tepki göstermesi olası Rum ve Ermeni asıllı nüfusa sahip olmaması. 
     Ancak Alabama Valisi Don Siegelman’ın 30 Ağustos günüyle ilgili açıklaması, yine de her iki etnik lobinin tepkisini çekebilecek bazı vurgular içeriyor. 
     
     Türk tezini tekrarladı 
     Siegelman, Ermeni soykırımı tezine sahip çıkan ve 24 Nisan’ı "Ermeni Soykırımını Anma Günü" ilan etmiş olan 26 Amerikan eyaletinde bugüne kadar yapılan benzer açıklamalardan belirgin biçimde ayrılan sözlerinde, Türkiye’nin bu konudaki resmi tezini aynen yansıttı. 
     Siegelman, "Birinci Dünya Savaşı sırasında ve Osmanlı İmparatorluğu’nun yıkılış günlerinde, çeşitli etnik ve dinsel kökenlere sahip milyonlarca Osmanlı yurttaşı, toplumsal çatışmalar, sürgün ve salgınlar nedeniyle hayatını yitirmiştir" dedi. 
     "Türkler’in, tarih boyunca birçok etnik ve grupla uyum ve dostluk içinde yaşadığını" vurgulayan Alabama Valisi, Türkiye ile ABD’nin Kore Savaşı’ndan bu yana her önemli savaşta işbirliği yaptığını, Türkiye’nin "İslam dünyasındaki tek laik demokrasi" olduğunu ve Türkiye’nin ABD dış politikasına önemli katkı sağladığını bildirdi. 
     
     "Trajedinizi anıyoruz" 
     Alabama’daki Türk kökenli Amerikalıların da eyaletin kültürel ve ekonomik hayatına büyük katkıda bulunduğunu belirten Vali, "Bu bağlamda, Alabama Valisi olarak, ben Don Siegelman, 30 Ağustos 2001 tarihini, Kurtuluş, Egemenlik ve Bağımsızlık Yolunda Türkler’in Yaşadığı Trajediyi Anma Günü’ ilan ediyorum" dedi. 
     Vali’nin 30 Ağustos’u sadece bu yıl için "Türk Günü" ilan etmesini, konuyu eyalet meclisine götürmek yerine, kendi yetkileri kapsamında bir kararla yetinmek istemesiyle açıklanıyor. Daha önce "Türk Günü" ilan eden diğer eyaletler de, valilik kararıyla ve belirli yıllara özgü olarak bu adımı atmışlardı. 
     



 DÜNYA 











</TEXT>
</DOC>
