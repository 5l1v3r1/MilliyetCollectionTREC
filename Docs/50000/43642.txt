<DOC>
<DOCNO> 43642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/yasam/yas02.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
En güvenlisi Türkiye’ 
</HEADLINE>
<TEXT>

Avusturya Dışişleri Bakanlığı’nın hazırladığı 'Seyahat Tavsiye Bülteni'ne göre, Türkiye gidilebilecek 'en güvenli ülkeler' arasında yer alıyor... 
     ANKARA Milliyet 

     ABD'de meydana gelen terör saldırılarının ardından milyarlarca insan kendi kendine 'Hangi ülkelere güvenle seyahat edilebilir ' sorusunu sorarken, Türkiye için bu konuda son derece olumlu bir haber geldi. 
     Avusturya Dışişleri Bakanlığı, hazırladığı 'Seyahat Tavsiye Bültenleri'nde Türkiye'yi 'en güvenli ülkeler' arasına aldı. Avusturya Dışişleri Bakanlığı'nın bu kararına, ülkenin en çok okunan günlük gazetelerinden Kronen Zeitung da geniş yer verdi. 
     Kronen Zeitung, Dışişleri Bakanlığı’nın bültenine dayanarak hazırladığı haberinde, Avrupa Birliği ülkeleri arasında İsviçre ve Norveç'i tatil açısından en güvenli ülkeler olarak sıraladı ve 'tanınmış seyahat ülkesi' olarak gösterdiği Türkiye'yi de, 'en güvenli tatil ülkeleri' arasında gösterdi. Avrupa dışındaki ülkelerden ise, Japonya, Avustralya, Meksika, Çin, Tayland ve Singapur tatil açısından güvenli ülkeler grubuna dahil edildi. 
     
     Ve işte en riskli ülkeler 
     Bültene göre, Cezayir, Mısır, Lübnan, Suudi Arabistan ve Yemen’in ise seyahat açısından 'rizikolu ülkeler' grubunda gösterildiğini haber veren Kronen Zeitung, Afganistan ve Pakistan gibi ülkelerinse, olası bir ABD saldırısı ve can güvenliği nedeniyle 'en tehlikeli ülkeler' grubunda yer aldığını vurguladı ve bu ülkelere gidilmemesini önerdi. 
     



 YAŞAM 















</TEXT>
</DOC>
