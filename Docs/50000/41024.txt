<DOC>
<DOCNO> 41024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur26.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karmaşa sürüyor... Bıçakta kan var, parmak izi yok... 
</HEADLINE>
<TEXT>

     İşadamı Üzeyir Garih'in katil zanlısı Yener Yermez'in cinayette kullandığı belirtilen bıçağın sap bölümünde, kan tespit edildi. Bu kanın, Garih'in kanıyla uyuştuğu bildirildi. 
     Garih'in katil zanlısı Yermez'in, önceki gün Eyüp Mezarlığı'nda yaptırılan tatbikat sırasında göstermesi sonucu bulunan ve ilk incelemenin ardından Adli Tıp Kurumu'na gönderilen bıçak üzerinde gerekli tahliller tamamlandı. 
     Sonuca ilişkin kurumun hazırladığı rapor, İstanbul Emniyet Müdürlüğü ve Garih cinayeti soruşturmasını yürüten İstanbul DGM Cumhuriyet Savcılığı'na henüz yazılı olarak ulaşmazken, içerdiği bilgiler ise emniyete sözlü olarak iletildi. 
     Üst düzey yetkili, Adli Tıp Kurumu'nda, bıçağın sap bölümünde metal kısmından ayrılarak yapılan incelemede kan lekeleri tespit edildiğini kaydederek, bu lekelerin tahlili sonucu da Üzeyir Garih'in kanıyla uyuştuğunun belirlendiğini anlattı. 
     Aynı yetkili, parmak izine yönelik Adli Tıp Kurumu'nda gerçekleştirilen araştırmada, bıçakta Yener Yermez ya da bir başkasının parmak izinin tespit edilemediğini bildirdi. 
     Cinayetin, ''Yermez tarafından ve para için işlendiği hakkında herhangi bir kuşkuları bulunmadığını'' ifade eden yetkili, buna rağmen katil zanlısı için alınan 4 gün ek gözetim süresinin bitmesinin ardından, İstanbul DGM Cumhuriyet Başsavcılığı'ndan yeniden ek süre talep edebileceklerini kaydetti. 
     İşadamı Garih'in katil zanlısı Yermez'e Eyüp Mezarlığı'nda önceki gün yaptırılan tatbikat sırasında bulunan ve Olay Yeri İnceleme Şube Müdürlüğü ile Kriminal Polis Laboratuvarı Şube Müdürlüğü'nde ilk incelemesi yapılan bıçakta, parmak ya da kan izine rastlanamamış, suç aleti detaylı inceleme için dün Adli Tıp Kurumu'na gönderilmişti. 
     
     






</TEXT>
</DOC>
