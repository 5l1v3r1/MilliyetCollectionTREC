<DOC>
<DOCNO> 4131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/ekonomi/eko05a.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrikte ağırlık yerlide 
</HEADLINE>
<TEXT>

Sektörün yeniden yapılandırılarak rekabete açılmasını öngören 'elektrik piyasası yasa tasarısı'na yabancıların üretim ve dağıtım alt sektöründe çoğunluk payına sahip olmasını önleyen madde eklendi 
     ANKARA Milliyet 

     Anayasa Mahkemesi kararlarına uygun olarak elektrik üretimi ve dağıtımında, yabancı firmaların alt sektöründe kontrol oluşturacak şekilde pay sahibi olmasını önleyen önerge, TBMM Plan ve Bütçe Komisyonu'nda kabul edildi. 
     Elektrik Piyasası Yasa Tasarısı'nın 14. maddesi görüşülürken, Hazine temsilcileri, elektriğin sadece dağıtımda değil üretiminde de yabancıların yüzde 49'dan fazla hisseye sahip olamayacaklarına ilişkin Anayasa Mahkemesi'nin 1995 tarihli kararını gündeme getirdi. 
     Enerji ve Tabii Kaynaklar Bakanlığı temsilcilerinin Hazine temsilcileriyle uzlaşması sonunda, elektrik üretim ve dağıtım alt sektöründe yabancı firmaları kontrol oluşturacak şekilde pay sahibi olmalarını önleyen önerge kabul edildi. 
     
     TEAŞ üçe bölünüyor 
     Plan ve Bütçe Komisyonu'nda Türkiye'de elektrik sektörünün yeniden yapılandırılması ve rekabete açılmasını ve sektörün hızlı özelleştirilmesinin yolunu açacak "elektrik piyasası yasa tasarısı" görüşmeleri tamamlandı. Komisyonda kabul edilen tasarı ile Türkiye Elektrik Üretim ve İletim AŞ TEAŞ üretim, iletim ve dağıtım faaliyetleri için üç ayrı şirkete bölünecek. 
     Tasarı, piyasa faaliyetlerinin istenilen sonuçları vermesi için gerekli düzenlemelerin yapılmasından ve piyasanın izlenmesinden sorumlu, kamu tüzel kişiliği olan, idari ve mali özerkliğe sahip, Elektrik Piyasası Düzenleme Kurumu kurulmasını öngörüyor. 
     Herhangi bir tüzel kişinin piyasada faaliyet gösterebilmesi ile kurumdan lisans alması yeterli olacak. 
     Her tür faaliyetin hem özel hem de kamu tüzel kişilerince yapılabileceği öngörülürken, sistem bütünlüğünün korunması için iletim faaliyeti kapsam dışında tutuldu. Bu görev, Türkiye Elektrik İletim Anonim Şirketi'ne verildi. 
     Doğalgaza dayalı elektrik santralları ile diğer kaynaklarla çalışan santrallar arasındaki maliyet farkından doğacak haksız rekabetin önüne geçilecek. 
     Bir fon oluşturularak, kömürle çalışan termik ve hidro elektrik santrallar ile doğalgazla çalışan santrallar arasındaki maliyet farklılığı giderilecek. 
     Böylece doğalgaz santrallarının daha çok artmasının önüne geçilirken, yerli kaynaklar olan kömür ve suyun kullanımı teşvik edilebilecek. 
     
     Devirler 31 Mart'a kadar 
     Tasarının geçici maddesinin hükümleri arasında, kamuya ait elektrik enerjisi üretim ve dağıtım tesislerinden işletme hakları devri öngörülenlerinden devir işlemlerini, 31 Mart 2001 tarihine kadar tamamlayamayan şirketlerin sözleşmelerini hükümsüz kılan düzenleme de yer alıyor. 
     Hazine garantisi verilen projelerden 2002 sonuna kadar işletmeye geçemeyen projelerin hazine garantileri geçersiz sayılacak. 
     


 EKONOMİ 

























</TEXT>
</DOC>
