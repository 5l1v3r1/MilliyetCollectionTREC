<DOC>
<DOCNO> 40174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur14.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li bakandan "Koray Aydın" yorumu 
</HEADLINE>
<TEXT>

     Milli Savunma Bakanı Sabahattin Çakmakoğlu, ''yolsuzlukla mücadelenin dün de bügün de en büyük destekçisi olduk, yarın da olacağız'' dedi. 
     Bakan Çakmakoğlu, gazetecilerin ''Vurgun Operasyonu'' ile ilgili sorularını yanıtlayarak, MHP'nin seçim propagandasında ''yolsuzluk'' ve ''yoksulluk'' olmak üzere iki önemli konuyu öne çıkardığını anımsattı. 
     Bu konuda kitapçık da neşrettiklerini ifade eden Çakmakoğlu, şunları söyledi 
     ''Bu iki unsur, hükümet programı ve protokolünde de yer aldı. 2 yılda yolsuzlukla mücadelede çok ciddi mesafe katedildi. Çok sayıda ciddi operasyonlara girildi. Bunun arkasında 57. Cumhuriyet Hükümeti'nin iradesi, meclis var. Ayrıca, güvenlik güçleri ve yargıya verilen yetkiler var. Bu yetkiler ve imkanlarla güvenlik güçleri ve yargı güçlendirilerek, büyük boyutlu yolsuzluklar ortaya çıkarıldı. 
     Yolsuzlukla mücadelenin dün de bügün de en büyük destekçisi olduk, yarın da olacağız. Bu bizim vazgeçemeyeceğimiz 2 temel programdan biridir. Yolsuzlukla ve imkanlar elverdiği ölçüde yoksullukla mücadele... Vurgun Operasyonu'nda Genel Başkanımız Devlet Bahçeli'nin konuşması yorum getirilmeyecek kadar açık.'' 
     Dünya barış günü 
     Çakmakoğlu, bir gazetecinin sorusu üzerine, 1 Eylül Dünya Barış Günü vesile edilerek ayrılıkçı terör hareketinin bu ortamdan istifade ettiğini söyledi. 
     Çakmakoğlu, şöyle devam etti 
     ''Dünya Barış Günü'deki olaylar, terörün büyük ölçüde bittiğinin ne kadar gerçeğe aykırı olduğunun göstergesidir. Bu eylem, demokratik hak kullanmak değildir. Milletimizin değerlerini inkar eden, 35 bin insanın canına mal olmuş birisinin övülmesinin ne siyasi manada ne de demokratik manada bir hak arayışı olmayacağı açıktır. Milletimize bu alanda inşallah uyarıcı mesajlar vermiştir.'' 
     
     
     
     






</TEXT>
</DOC>
