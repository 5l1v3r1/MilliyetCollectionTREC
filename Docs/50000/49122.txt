<DOC>
<DOCNO> 49122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sonspo02.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Kulüpler deplasmana gidemeyecek durumda" 
</HEADLINE>
<TEXT>

     Gaziantepspor Kulübü Başkanı Celal Doğan, Türkiye'de yaşanan ekonomik krizden kulüplerin de etkinlendiğini belirterek, ''Deplasmana gidemeyecek durumda olan kulüpler var'' dedi. 
     Celal Doğan, yaptığı açıklamada, Kulüpler Birliği olarak sorunu çözümlemek amacıyla çıkış yolu aradıklarını, bu nedenle Başbakanlık nezdinde bazı girişimlerde bulunduklarnı söyledi. 
     Kulüpler Birliği olarak yaptıkları görüşmeler sonunda hükümetten yardım sözü aldıklarını kaydeden Doğan, şöyle devam etti 
     ''Vergi oranlarının yüksekliğinden yakınarak düşürülmesini istedik. Havuzdan gelen para yüzde 30 dolayında düştü. Bunu da zamanında alamıyoruz. Zaten illegal olarak halk arasında yapılan müşterek bahisin resmileşmesini talep ettik. Tekliflerimiz olumlu karşılandı. Bize gerekli kolaylığı ve çözümü bulacakları konusunda Devlet Bahçeli, Mesut Yılmaz ve Hüsametin Özkan'dan söz aldık. 
     Ekonomik sıkıntıların çözülmemesi birçok kulüp kapısına kilit vurma noktasına gelecektir. Deplasmana gidemeyecek durumda olan Birinci Süper Lig kulüplerimiz var. Bazı şirket destekli kulüpler de artık futbola olan desteğini çekmeye başladı. Kulüpler çıkış yolu olarak iyi futbolcuları da satmaya başladı. Yimpaş Yozgatspor, ekonomik sıkıntıdan kurtulmak için Preko ve İlyas'ı satıyor. Bunun örnekleri ilerleyen günlerde çoğalabilir.'' 
     






</TEXT>
</DOC>
