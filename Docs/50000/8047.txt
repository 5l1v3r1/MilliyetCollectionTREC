<DOC>
<DOCNO> 8047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur03.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde kar var 
</HEADLINE>
<TEXT>

     Soğuk hava ve kar yağışı yurtta yaşamı olumsuz etkiliyor. 
     Denizli ve ilçelerinde gece başlayan ve sabaha kadar aralıklarda devam eden kar yağışı sonucunda, kent merkezinde kar kalınlığı 7 santimetreye ulaştı. Kar nedeniyle Bozkurt, Çardak, Babadağ, Buldan ve Honaz ilçeleriyle 20 köy yolu da ulaşıma kapandı. 
     Köy Hizmetleri İl Müdürü Sami Demir, 14 grayder ve 2 kar makinesiyle kapanan yolların ulaşıma açılmasına çalışıldığını söyledi. Demir, Denizli-Tavas karayolunun Cankurtaran mevkiinde, buzlanma nedeniyle araçların zincir takmadan geçişine izin verilmediğini belirtti. 
     Kocaeli'nde, dün akşam saatlerinden itibaren aralıklı olarak devam eden kar yağışı nedeniyle, 5 köy yolu ulaşıma kapandı. İzmir'in Yenişehir semtinde bir kişi, donarak öldü. Yenişehir Camii'ne sabah namazı için giden vatandaşlar, sokakta bir erkek cesedi görerek, durumu güvenlik güçlerine bildirdiler. 
     Öte yandan, Meteoroloji Müdürü Gürkan Say, kar yağışının yarına kadar aralıklı olarak devam edeceğini bildirdi. 




</TEXT>
</DOC>
