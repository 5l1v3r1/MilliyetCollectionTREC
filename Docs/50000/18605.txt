<DOC>
<DOCNO> 18605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/siyaset/siy01.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer’i yalanlayan mektup 
</HEADLINE>
<TEXT>

Beyaz Enerji davasında olay yaratan bilirkişi mektubunda "özelleştirme karşıtlığı" ve "savulun sosyalizm geliyor" benzeri ifadelere raslanmadı 
     ZÜLFİKAR DOĞAN Ankara 

     Enerji ve Tabii Kaynaklar Bakanlığı görevinden istifa eden Cumhur Ersümer ve ANAP sözcülerinin "CHP adayı olmak, husumet beslemek"le suçladıkları bilirkişi Selim Sarıibrahimoğlu'nun mektubunda Ersümer'in iddia ettiği gibi "özelleştirme karşıtlığı", "savulun sosyalizm geliyor" benzeri ifadelerin yer almadığı ortaya çıktı. 
     "Beyaz Enerji" davasında görüş veren bilirkişi heyetinin "tek" hukukçu üyesi avukat Sarıibrahimoğlu'nun mektubunu üç yıl önce dönemin Enerji Bakanı Cumhur Ersümer'in yanı sıra Başbakan Mesut Yılmaz ve Başbakan Yardımcısı Bülent Ecevit'e de gönderdiği belirlendi. Sarıibrahimoğlu'nun yedi sayfalık mektubunda, enerji ihalelerindeki hukuk skandalları, usulsüzlükler, Elektrik Satın Alma ESA sözleşmelerindeki hukuki boşluklar, Anayasa'ya aykırılıklar ve daha pek çok usulsüz işlem konusunda 17 uyarıda bulunduğu kaydedildi. "Yap - İşlet - Devret" YİD ve "Yap - İşlet" Yİ modelli enerji projelerinin "ihalesiz "olarak verilmesinin hukuki uygunsuzluğu ve tüketicinin korunması gibi temel ilkelerin dile getirildiği mektuptaki Sarıibrahimoğlu'nun dikkat çektiği uyarılar şöyle 
     Elektrik satın alma sözleşmelerindeki fiyat farklılıkları, 
     Doğal gazlı projelerde BOTAŞ'ın doğal gazı temin yönünde taahhütte bulunması, 
     Başta İngiltere olmak üzere pek çok ülkedeki benzer modellerde görülmeyen ayrıcalıkların verilmesi, 
     İhalelerin ve satın alma sözleşmelerinin rekabete açık olmaması, 
     Projelerin ihalesiz olarak onaylanması. 
     Sarıibrahimoğlu, mektubunda Elektrik Piyasaları Üst Kurulu'nun kurulması zorunluluğunu dile getirerek, Türkiye'nin bir elektrik üretim planının olması gerektiğini de savundu. ESA sözleşmelerinde ödemelerin "döviz" bazında öngörülmesinin ve uluslararası tahkim talepleri için "sözleşmeye madde koyma" formülünün ileride hem bu sözleşmeleri yapanları, hem Türkiye'yi sıkıntıya sokacağını dile getirdi. 
     



 SİYASET 














</TEXT>
</DOC>
