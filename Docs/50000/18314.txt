<DOC>
<DOCNO> 18314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/spor/yguv.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın fırsatı 
</HEADLINE>
<TEXT>

     ERCAN GÜVEN Ters Köşe 

     Fenerbahçe - Gaziantepspor maçını, "yılın karşılaşması" yapan, ne oynanan futbolun kalitesi, ne tempo, ne de skordu kuşkusuz... 
     Hasretini çektiğimiz şeylerle karşılaştık bu maçta. 
     Futbolu "futbol yapan" unsurlar... 
     Tribünlerin sadece "kesilmiş bilet" değil, müsabakaya yüreği ile, beyni ile katılan insanlar olduğunu belgeleyen davranışlar... 
     Asalet, hoşgörü, adalet ve vefa gibi "popülaritesini kaybetmiş" kavramlar... Rakibe, emeğe saygı... 
     Doğru kararlar, yıldızlar, goller... 
     Hatta "teşvik anonsu" gibi "kreatif" uyanıklıklar... 
     Bu maçta, neyi özlemişsek o vardı... 
     Rapajiç ile parlayan "yıldızı", Murat Ilgaz ile oynatmak isteyen "hakemi", hem rakibi hem kendi takımını alkışlayan tribünle "taraftarı", Gaziantep ile taş gibi bir "takımı" ve Fenerbahçe ile "tarihe m lolma"nın anlamını kavradık. 
     Ve hemen hepsini bir arada bulunca, ünvanı yapıştırdık 
     "Yılın mücadelesi"... 
     Hayır... Böyle geçiştirilmemeli... 
     Kırk yılda bir rastlanan "fantastik bir eşantiyon" olarak arşivlenmemeli bu maç. 
     Örneklenmeli, çoğaltılmalı, teksir edilmeli ve Türkiye’nin her stadında tekrar tekrar sahnelenmeli. 
     Kan kokusunu seven sivri çenelerin ve kalemlerin boşta kalacağından korkmayın. 
     Döner bıçaklı tribün kabadayılarının ne yapacaklarını şaşırmasına aldırmayın. 
     Düşman yaratma programlarının DJ’leri olan yöneticilerin de formatı batsın. 
     Kickboksçu futbolcuların kramponları da dama atılsın... 
     Hoca, motivasyonla suça teşviki karıştırmamalı artık. 
     Yönetici, takımın yolunu komplo teorileriyle açmaya çalışmamalı... 
     Ve bu sektörden "nasiplenen" hiç kimse, sektörün finansörü sizleri "bilinçsiz piyonlara" çevirememeli. 
     Unutmayın... Futboldan böyle güzel anılar bekleyen sizler çoğunluktasınız ve en az, futbolu çirkinleştirmeye çalışanlar kadar cesur olmalısınız... 
     Sloganı biliyorsunuz "biz inandık, siz de inanın"... 
     Evet... Fenerbahçe - Gaziantepspor maçı hemen her bakımdan muhteşemdi... 
     Ve geçiştirilmemeli. 
     
Ustaya saygı      Papu, 1966 noelinde kestiği domuzun midesini atmadı. Yıkadı, şişirdi ve kurumaya bıraktı. İki gün sonra bu biçimsiz topu iki yaşına yaklaşan torunu Gica’ya verdi. Ufaklık, topunu o kadar seviyordu ki, ne zaman yemeği reddetse Chirata, topu almakla tehdit ediyor, o da ağzını sonuna kadar açıyordu... 
     Ertesi yıl Papu’nun armağanı at yelesinden çok daha sağlam bir toptu. Gün ağardığında bütün mahalle Gica’nın yeni bir topu olduğunu biliyordu. 
     6 yaşındayken Baba Chirata ona şehirden gerçek bir top getirdi. Yedi Lei değerinde küçük, renksiz bir top. İşte bu Hagi’nin yaşamında sahip olduğu ilk gerçek toptu ve Hagi kendini Dünya’nın sahibi gibi hissediyordu... 
     Grigore Cartianu, kitabında Hagi’nin topla ilk karşılaşmasını böyle anlatıyor. 
     Hagi’nin topa vedasında ise "Dünya" ona sahip çıktı... 
     Evet... Ters Köşe’den de ustaya bir buket saygı... 
     
Serbest kart      Cavit Çağlar, apar topar ABD’ye kaçarken, cüzdanına beş - on milyon dolarla birlikte stadlara ücretsiz giriş kartını da koymuş. 
     JFK Havaalanı’nda yakalandığında üzerinde pasaportu bile yoktu ama, serbest giriş kartı h l duruyordu. 
     İsteyen istediği anlamı çıkarsın... 
     Kitlesel futbol çılgınlığına mı bağlarsınız, kısa süre sonra özgürce maçlara gideceğine inandığına mı bilemem... 
     Ama şu bir gerçek ki, yeryüzündeki her olayın bir futbol uzantısı, izdüşümü veya boyutu var artık. 
     



 SPOR 

























</TEXT>
</DOC>
