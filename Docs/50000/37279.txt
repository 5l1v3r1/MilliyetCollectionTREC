<DOC>
<DOCNO> 37279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sonspo09.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in Milan'ı, Juventus maçı öncesi gol şov yaptı 
</HEADLINE>
<TEXT>

     Teknik direktörlüğünü Fatih Terim'in yaptığı Milan takımı amatör takımlardan Dairaghese ile oynadığı hazırlık maçını 20-0 kazandı. 
     İtalya'da ligin başlamasına 11 gün kala 26 Ağustos Milan takımı hazırlıklarına devam ediyor. Antrenmanlarını yaptığı Milanello tesislerinde bu sabah amatör takımlardan Dairaghese ile hazırlık maçı oynayan Milan'ın gollerini, Javi Moreno 6 , İnzaghi 5 , Shevchenko 1'i penaltıdan 4 , Aubameyang 2 , Aliyu 2 ve Jose Mari attı. 
     Teknik Direktör Terim, hazırlık maçında Rui Costa, Contra, Laursen gibi futbolcularını dinlendirirken, genç oyuncularına şans verdi. 
     Terim maç sonrası basına yaptığı açıklamada, ''Her gün daha iyileşme görüyorum. İyi hazırlanıyoruz. Milli takımdan 9 oyuncum eksik ama kalanlar iyi çalıştı. Perşembe günü tam takım olacağız'' dedi. 
     18 Ağustos Cumartesi günü lig öncesi son hazırlık maçını oynayacaklarını ifade eden Milan teknik direktörü, ''Çok şey değişti ve her gün daha iyi olmaya devam etmek zorundayız. Umuyorum ki, zaman bizi haklı çıkaracak'' diye konuştu. 
     Terim, her maçın kendileri için değerli olduğunu kaydederek, hangi noktada olduklarını görmek için hazırlık maçlarının çok önemli olduğunu söyledi. 
     İtalya Başbakanı ve Milan Kulübü Başkanı Silvio Berlusconi'nin babasının adına cumartesi günü yapılacak maçta Juventus'u yenmek istediklerini ifade eden Terim, ''Başkanımızın babasının adına olduğu için önemli bir anlamı var. Rakibimizde üst düzeyde olan bir takım. Juventus karşısında iyi oynamak zorundayız. Umuyorum ki, San Siro'ya 80 bin taraftar gelir'' dedi. 
     Juventus-Milan arasındaki karşılaşmayı Başbakan Berlusconi'nin de izlemesi bekleniyor. 
     Bu arada, Tutto Sport gazetesi bugün verdiği haberde, Milan'ın Real Madrid'ten Baliç'i transfer etmek istediğini iddia etti. Gazete, Jose Mari'nin satılması halinde Baliç'in kırmızı-siyahlılara gelebileceğini, Fiorentina ve Napoli takımlarınında Boşnak futbolcuya teklif götürdüğünü belirtti. 






</TEXT>
</DOC>
