<DOC>
<DOCNO> 35917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur05.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar nelerden korkuyor 
</HEADLINE>
<TEXT>

     Türkiye'deki kadınların profilini çıkarmak amacıyla yapılan araştırmaya katılan evli ve çocuk sahibi olan kadınların büyük bölümü, eğitim, iş ve ekonomik özgürlüğünü kazanmadığı için pişmanlık duyduğunu bildirdi. 
     OMO Kadınlar Kulübü tarafından gerçekleştirilen araştırmaya, evli,çocuk sahibi, çalışan ve ev kadını olmak üzere, 20-35 yaşları arasındaki 800 kadın katıldı. 
     Araştırmanın sonuçlarına göre, evli ve çocuk sahibi olan kadınların yüzde 83'ü eğitim, iş ve ekonomik özgürlüğünü kazanmadığı, yüzde 54'ü evlendiği, yüzde 53'ü de okulunu bıraktığı için pişmanlık duyuyor. 
     Yaşları arttıkça eşlerini yeteri kadar tanımadan evlendikleri için yaşadıkları pişmanlığın da çoğaldığını vurgulayan kadınların yüzde 18'i ise, erken yaşta ve çok sayıda çocuğa sahip olduklarından dolayı pişmanlar. 
     Kadınların hobilerinin başında yüzde 57'lik oranla elişi, yüzde 50 ile de müzik dinlemek geliyor. Kadınların, yaşları arttıkça kitap ve dergi okuma oranları yükselirken, televizyon seyretme süresi düşüyor. Çalışan kadınlar, bilgisayar ve internetle daha çok ilgileniyor. 
     Kadınların eşleriyle ilgili korkularının başında, yüzde 37 ile hastalık geliyor. Kadınların 3'ü eşinin eve başka kadın getirmesinden, yüzde 4'ü dayaktan, yüzde 6'sı terk edilmekten, yüzde 14'ü ihanetten ve yüzde 23'ü de eşinin işsiz kalmasından korkuyor. Çocuklarıyla ilgili korkuların başında da yüzde 45'lik oranla hastalık yer alırken, bunu yüzde 16 ile kötü alışkanlıklar, yüzde 15'le şiddet ve tecavüze maruz kalma, yüzde 2 ile üniversite ve kolej sınavlarında başarısız olma izledi. 
     Kadınların kendileriyle ilgili yaşadıkları korkularda ise, yüzde 46 ile yine hastalık birinci sırada bulunurken, yalnızlık, şiddet ve tecavüze maruz kalmak ile çocuklardan ayrılmak da diğer korkular arasında yer aldı. 
     Araştırma katılan kadınlar, en büyük sorumluluklarının başında ''anneliği'' gösterirken, bunu ''eş, ev kadını, yönetici, çalışan kadın ve sadece kadın olmak'' takip etti. Annelikle ilgili düşüncelerin başında ise çocuk bakımı, öğretmen, sorumluluk, arkadaşlık, sevgi, destekleme ve özveri geliyor. 
     Kadınların eşleriyle ilgili düşünceleri arasında, sevgi, saygı, sorumluluk, yardım ve destek, arkadaşlık, paylaşım, özveri, şefkat ve anlayış, sabır, cinsellik ile aile ilişkileri bulunuyor. 
     
     
     
     






</TEXT>
</DOC>
