<DOC>
<DOCNO> 1102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/ekonomi/eko03.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rezervler tekrar artışta 
</HEADLINE>
<TEXT>

Merkez Bankası’nın döviz rezervi Ağustos 1999’dan bu yana ilk kez 25 milyar dolara ulaştı 
     ANKARA ANKA 

     Kasım’da mali piyasalarda başlayan kriz nedeniyle 7 milyar dolara yakın döviz satmak zorunda kalan ve döviz rezervi kritik noktaya doğru yaklaşan Merkez Bankası’nın kasası dövizle doldu. Banka’nın rezervi Ağustos 1999 krizinden sonra ilk kez yeniden 25 milyar dolar sınırına yükseldi. 
     26 Aralık itibariyle 24.2 milyar dolar düzeyinde kalan bankanın toplam dış varlıkları bu yılın ilk üç iş gününde 5.2 milyar dolar arttı. Dış varlıklar 4 Ocak’ta 29.4 milyar dolara ulaştı. Bu rakamın 1 milyar dolarını altın, yaklaşık 3.4 milyar dolarını diğer döviz varlıkları geri kalan 25 milyar dolarını ise döviz rezervi oluşturuyor. 
     
     Net döviz alımları 
     Dolayısıyla 26 Aralık’ta 19.6 milyar dolar düzeyinde oluşan Merkez Bankası döviz rezervinde 26 Aralık ile 4 Ocak arasında yaklaşık 5.4 milyar dolar düzeyinde arttığı tahmin ediliyor. 
     Dış varlıklarda yaşanan bu artışın yaklaşık 2.4 milyar doları, Merkez Bankası’nın 2 Ocak, 3 Ocak ve 4 Ocak günlerinde yaptığı net döviz alımlarından geri kalan bölümü ise ek rezerv kolaylığı ve stand-by kredisinden kaynaklandı. 
     Merkez Bankası’nın döviz yükümlülükleri de, IMF’den gelen paranın kredi niteliğinde olması nedeniyle 2.9 milyar dolarlık büyüme kaydetti. 26 Aralık’ta 19.6 milyar dolar olan döviz yükümlülükleri 4 Ocak’ta 23.9 milyar, döviz pozisyonunundaki fazla da 5.5 milyar dolara ulaştı. 
     
140 milyon borç ödenecek      Hazine, bu hafta 138.4 milyon dolarlık dış borç ödemesinde bulunacak. Hazine’nin verilerine göre, ödemelerin büyük bölümü haftanın son gününe yoğunlaşıyor. Bugün 1.7 milyon dolar, 9 Ocak Salı günü 1.2 milyon dolar, 10 Ocak Çarşamba günü 1.1 milyon dolar, 11 Ocak Perşembe günü 18.2 milyon dolarlık ödeme gerçekleştirecek olan Hazine, 12 Ocak Cuma günü ise 116.2 milyon dolarlık ödeme yapacak. Bu haftaki ödemenin gerçekleştirilmesiyle birlikte Hazine’nin 1-12 Ocak arasındaki ödemeleri 169 milyon dolara yükselecek. 
     


 EKONOMİ 



















</TEXT>
</DOC>
