<DOC>
<DOCNO> 24985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sonspo02.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de ikinci finalistin adı "Philadelphia 76" 
</HEADLINE>
<TEXT>

     ABD Profesyonel Basketbol Ligi'nde NBA , Los Angeles Lakers'ın finaldeki rakibi, Philadelphia 76'ers oldu. 
     Philadelphia 76'ers, bu sabaha karşı yapılan ligin Doğu Bölümü final serisi 7. ve son maçında, kendi sahasında Milwakuee Bucks'ı 108-91 yenerek, rakibine 4-3 üstünlük sağladı ve 1983 yılından bu yana ilk kez finalist olma başarısını gösterdi. 
     21 bin 46 biletli seyirci önünde yapılan zorlu karşılaşmada, ilk yarıyı 56-50 önde kapayan ev sahibi ekip, ikinci yarıda rakibin etkili oyuncusu Ray Allen'ın dizindeki sakatlık nedeniyle önemli bir süre oynayamaması nedeniyle Bucks'a üstünlük sağladı. 76ers'de sahanın yıldızı olan ligin ''en değerli oyuncusu'' ve sayı kralı Allen Iverson, 44 sayı, 7 asist ve 6 ribauntluk performansıyla takımını adeta tek başına galibiyete taşırken, Bucks serisindeki de en iyi oyununu çıkardı. Ev sahibi ekipte ayrıca, Kongolu pivot Dikembe Mutombo, 23 sayı, 19 ribaunt ve 7 blok, Aaron McKie, 10 sayı, 13 asist ve 6 ribaunt, Tyrone Hill de 11 sayı ve 10 ribauntla galibiyete büyük katkı yaptılar. 
     Konuk ekipte ise ikinci yarının büyük bölümünde oynayamayan Ray Allen, 26 sayı ve 6 asist, Glenn Robinson, 24 sayı, 7 ribaunt ve 4 asist, Sam Cassell, 20 sayı ve 5 asist, Tim Thomas da 11 sayı ve 12 ribauntla oynamalarına karşın yenilgiyi önleyemediler. 
     18 yıl aradan sonra finale çıkan Philadelphia 76'ers ile geçen sezonun da şampiyonu olan Los Angeles Lakers arasındaki 7 maçlık final serisinde ilk 2 maç, 7 Haziran Perşembe ve 9 Haziran Cumartesi günleri sabaha karşı Los Angeles'ta yapılacak. 







</TEXT>
</DOC>
