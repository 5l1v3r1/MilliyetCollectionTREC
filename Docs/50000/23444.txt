<DOC>
<DOCNO> 23444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/ekonomi/eko04.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalılar Ege Profil’i aldı 
</HEADLINE>
<TEXT>

Belçikalı Deceuninck Ege Profil hisselerinin yüzde 30'nu daha aldı. Şirketin Ege Profil'deki payı yüzde 87'ye yükseldi 
     AYFER YILDIZ 

     Ekonomik krizin etkisiyle şirketler yabancı ortak arayışlarına giderken, yabancı ortaklığı bulunan şirketlerde ortaklık paylarının yükseldiği görülüyor. Mazhar Zorlu Holding, sahip olduğu Ege Profil Sanayi ve Ticaret'in sermayesinin yüzde 30'unu oluşturan hisseleri 4.5 milyon dolara şirketin diğer ortağı Belçikalı Deceuninck'e sattı. Böylece, Deceuninck'in Ege Profil'deki yüzde 47 olan payı yüzde 87'ye çıktı. 
     Ege Profil Ticaret ve Sanayi Genel Müdürü Ergün Çiçekçi, kriz ortamında bile Türkiye pazarının yabancılar için hala cazip olduğunu belirtti. 32 ülkede depo ve ofisleri bulunan Belçikalı Deceuninck'in profil sektöründe dünyanın en büyük şirketlerinden biri olduğunu dile getiren Çiçekçi, "Ortaklıkla birlikte ürün setinde ciddi değişikliklere gittik. 
     Ege Profil olarak, Türkiye pazarında sektörde önemli değişikliklere vesile olacak atılımlara gireceğiz" dedi. 
     
     Kriz satışı zorlamadı 
     Bu yıl yüzde 30 oranında büyüme hedeflediklerini dile getiren Ergun Çiçekçi, "Kriz bizi pazardaki satışlarımız açısından ve pazar payı açısından zorlamadı. Ancak, dolar kredisi kullanan bir firma olarak kur farklarından dolayı bilançomuzda ilk üç aylık dönemde zarar yazdı. Bu faaliyetlerimizden değil, konjonktürel olarak meydana gelen farklılıktan kaynaklanıyor" şeklinde konuştu. 
     
     Ciro hedefi 25 milyon 
     Sektörde yüzde 10 pazar payı bulunan ve yılsonunda 25 milyon dolarlık ciro hedefleyen Ege Profil, 2 milyon dolarlık makina ekipman yatırımını bu ay içinde tamamladı. Yatırımın tamamlanması ile ürün setlerinde genişleme kaydedecek olan şirket, önümüzdeki yıllarda kapasite artışı yatırımları yapmayı planlıyor. 
     Nisan 2001 - Nisan 2002 döneminde 5 milyon dolarlık ihracat gerçekleştirmeyi hedefleyen Ege Profil, ocak ayında Deceuninck'in Doğu Avrupa, Fransa, Rusya ve Portekiz bölge müdürlerini davet ederek, ürün tanıtımı yaptı. 
     Genel Müdür Çiçekçi, yılın ilk üç ayında ihracat yapamama nedenlerini şöyle açıkladı "Yılbaşında pazarlama ve kapasite sorunlarımız vardı. Şimdi yurtdışı pazarlara girmeye başladık. Bu ay tamamlanan yatırım ile de kapasite sorununu çözdük ve ihracata başladık." Ergün Çiçekçi sektörlerinin en büyük probleminin kayıt dışı ekonomi olduğunu belirterek, kayıt dışı ekonominin haksız rekabete yolaçtığını, hükümetin bu konuda önlemler alması gerektiğini söyledi. 
     



 EKONOMİ 



















</TEXT>
</DOC>
