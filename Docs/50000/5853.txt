<DOC>
<DOCNO> 5853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/siyaset/siy07.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öldüren' içtüzük TBMM'de 
</HEADLINE>
<TEXT>

İktidar ve muhalefetin tam anlaşmaya varamadığı İçtüzük bugün Genel Kurul'da görüşülecek 
     ANKARA Milliyet 

     İktidar ve muhalefet partileri, Meclis içtüzük değişikliği üzerinde tam uzlaşmaya varamadı. Kriz yaratan maddelerin görüşülmesi konusunda anlaşma sağlanırken, temel kanunların görüşülmesi yönteminde uzlaşma çıkmadı. Ancak bu konuda kararın Genel Kurul'da verilmesi ve gerginlik yaşanmaması için demokratik tepkilerin içtüzük çerçevesinde yapılması konusu karara bağlandı. 
     TBMM'de sabah saatlerinde Başkan Ömer İzgi başkanlığında toplanan grup başkanvekilleri, muhalefetin, "Temel kanunların özel yöntemle görüşülmesi konusunda grup önerisinin 5'te 3 çoğunlukla karar verilmesine" itirazını ele aldı. Bu konuda uzlaşma sağlanamayınca, iktidarın grup başkanvekilleri, Başbakan Yardımcısı Hüsamettin Özkan ile görüştü. 
     Başbakanlık'ta gerçekleşen görüşmeden sonra İzgi, grup başkanvekillerini saat 17.00'de yeniden topladı. 3'te 2 çoğunlukla karar verilmesini isteyen muhalefet, böylece iktidarın her istediği kanunu 330 oyla temel kanun gibi görüştürmesini önlemek için 367 oy aranmasını talep etti. İktidar ve muhalefet ısrarından vazgeçmeyince, buna Genel Kurul'da karar verilmesi benimsendi. 
     Uzlaşmaya göre, maddeler üzerinde görüşme yapılacak, ancak gruplara 5'er dakika konuşma hakkı verilecek. Yürürlük ve yürütme maddeleri üzerinde görüşme yapılmayacak, uluslararası sözleşmelerin maddeleri görüşülmeyecek. Temel kanunların görüşülmesini düzenleyen 91. madde konusunda da muhalefet Genel Kurul'da değişiklik önergesi verecek. 
     
Gerginlik uyarısı      İzgi, akşam saatlerinde gazetecilerin sorularını yanıtlarken, grupların daha önce ölüme kadar varan tavırlardan kaçınacaklarını bildirdi. İzgi, "Bundan sonra üzücü olaylar içindeki davranışlara girilmemesi, muhalefet gruplarının demokratik tepkilerinin ancak içtüzükte yeralan şekliyle olması konusunda uzlaşma sağlandı. Bu konuda milletvekilleri de uyarılacak" dedi. 
     İzgi, kürsü etrafına kırmızı kordon çekilip çekilmeyeceğine ilişkin bir soruyu da, bu konuda ancak Danışma Kurulu'nun karar alabileceği, grup başkanvekillerinin görüşlerinin alınması gerektiği yanıtını verdi. 
     


 SİYASET 


















</TEXT>
</DOC>
