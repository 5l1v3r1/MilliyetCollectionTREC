<DOC>
<DOCNO> 42325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sonspo01.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta şok 
</HEADLINE>
<TEXT>

     Beşiktaş Teknik Direktörü Christoph Daum, İstanbulspor karşısında yenilerek, kendilerini zor bir duruma soktuklarını söyledi. 
     Daum, maç sonrası düzenlediği basın toplantısında, yenilginin birçok nedeni olduğunu kaydederek, ''Yenilginin en büyük sebeplerinden birisi, yaptığımız değişikliklerin başarılı olamamasıydı. Devre arasında yaptığım değişiklikler, beklediğim başarıyı getirmedi. Bu değişikliklerin takımı ateşleyeceğini sanıyordum. Ama olmadı, üzgünüm'' diye konuştu. 
     İstanbulspor'un, kafa topuna hakim ve fizik gücü yüksek bir savunmaya sahip bulunduğunu ifade eden Daum, bu savunmayı aşmakta bir türlü başarılı olamadıklarını vurguladı. 
     Daum, yedikleri gol sonrası baskı altına girdiklerini de belirterek, ''Golü yedikten sonra baskıya girdik. Bu da golü bulmamızı engelledi. İlk yarıda gol dışında rakibe hiçbir pozisyon vermedik. İkinci yarıda ise açık oynamak zorundaydık. Bu nedenle rakip bazı pozisyonlar buldu. Aldığımız bu yenilgi gerçekten üzücü. Yenilgimizin diğer sebeplerini ise bu basın toplantısında değil, futbolcularımla konuşacağım'' dedi. 
     Bu arada siyah-beyazlılar, izin yapmadan yarın sabah, Ankaragücü ile deplasmanda yapacakları maçın hazırlıklarına başlayacak. 
     İstifa yok 
     Beşiktaş Kulübü Yönetim Kurulu Üyesi İbrahim Altınsay, İstanbulspor karşısında oynanan futbolun Beşiktaş'a yakışmadığını söyledi. 
     Altınsay, İstanbulspor'un 1-0 kazandığı karşılaşma sonrasında yaptığı açıklamada, oynanan futbolun her yönüyle hayal kırıklığı yarattığını belirterek, ''Bir sürü yanlışlık yapıldı. Aciz ve özgüvensiz futbol, Beşiktaş'a yakışan bir futbol değil. Teknik ekip acilen düzeltmeli'' dedi. 
     Yarından itibaren önlem alınması gerektiğini ifade eden Altınsay, ''Bunun sonucunu da bizim hafta sonunda görmemiz gerekir'' diye konuştu. 
     Yönetici Seyfi Karaca da Beşiktaş'ın kötü futbol oynadığı görüşünde olduğunu, ancak tribünlerin ''yönetim istifa'' şeklindeki tezahüratlarını gereksiz bulduğunu kaydetti. 
     Karaca, ''Bir maçta istifa olmaz. Ama çok kötü futbol oynadık. İyi oynayıp yenilseydik üzülmezdim. Oynanan futbol Beşiktaş'a yakışmadı'' dedi. 
     
     






</TEXT>
</DOC>
