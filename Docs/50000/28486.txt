<DOC>
<DOCNO> 28486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/ekonomi/eko15.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
10,500 desteğinde tutunmalı 
</HEADLINE>
<TEXT>

     Zeynep Candan AKTAŞ 

     Bütün haftayı sıkıntılı bir bekleyişle geçiren İMKB 100 Endeksi cuma günü kapandığında sorularına cevap alamamıştı. Günü zayıf hacimle hafif alıcılı bir görünümde kapatan endeks, bu hafta geniş aralıklarda dalgalanmaya aday. Teknik açıdan bakıldığında, İMKB 100 Endeksi’nin kısa vadeli göstergeleri aşırı satım bölgelerinden toparlanma çabasında. Uzun vadeli göstergeler ise yaklaşık üç hafta önce başlayan düşüş eğilimini sürdürüyorlar. Haftalık MACD çıkış eğilimini durdurarak satış baskısını hissettiğinin mesajını veriyor. İyice daralan hacimi de bu görüntünün üzerine eklediğimizde bu hafta için çok iyimser bir görüntü ortaya çıkmıyor. 
     Hacmin günlük psikolojilerden etkilenme hızının yüksek olması, uzun vadeli göstergelerin aşırı satım bölgelerine yaklaşmış olmaları ve kısa vadelilerin diplerden dönme çabası olumlu algılanabilecek unsurlar olsa da, satış baskısının daha etkin hissedilmesi bu hafta için piyasanın hacimdeki gelişmelere karşı duyarlılığını artırıyor. 
     Bu hafta yoğun şekilde tartışılan Fazilet Partisi’nin kapatılmasının ekonomiye, siyasete ve piyasalara etkisinin ne olacağı soruları önümüzdeki günlerde cevaplarını yavaş yavaş bulacak. 
     
     Endeks dalgalı seyir izleyecek 
     İki günlük hafta sonu tatilinde piyasaların sorularına cevap bulabilmeleri halinde haftaya biraz daha istikrarlı bir açılışla başlamak mümkün. Ancak bizim gibi bütün dengelerin bıçak sırtında gittiği piyasalarda yeni dengelerin oluşması ve istikrarın sağlanması çok da kolay olmayabilir. Bu da borsada geniş aralıklarda bir dalgalanma ve denge bulma çabası izlenme olasılığını güçlendiriyor. 
     
     Fiyatlar dolar bazında ucuz 
     Diğer taraftan, alternatif piyasaların da henüz durulamamış olması hisse senedi piyasalarının riskini artırırken, dolar bazında fiyatlar daha da ucuzluyor. Bu gelişmelerin haftaya yansımasını hep birlikte izleyeceğiz. 
     Bu hafta için İMKB 100 Endeksi’nin destekleri 10,500 ve 10,000'de iken direnç seviyeleri 11,000 ve 11,500’de bulunuyor. 
     Bol kazançlı haftalar dileğiyle. 
     



 EKONOMİ 






















</TEXT>
</DOC>
