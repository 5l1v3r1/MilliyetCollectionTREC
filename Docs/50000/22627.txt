<DOC>
<DOCNO> 22627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo22.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yöneticisi Cansun "Fenerbahçe'nin şampiyonluğu sürpriz" 
</HEADLINE>
<TEXT>

     Birinci Futbol Ligi'nde 2000-2001 sezonunun son maçı öncesinde Fenerbahçe ile şampiyonluk için kıyasıya bir mücadele içine giren Galatatasaray Kulübü'nün 2. Başkanı Mehmet Cansun, ''Bizim değil, Fenerbahçe'nin şampiyonluğu süpriz olur'' dedi. 
     Cansun, şu anda sadece Trabzonspor ile 26 Mayıs Cumartesi günü yapacakları lig maçını düşündüklerini ifade ederek, ''Şampiyon olacağımıza inanıyorum. Bizim şampiyonluğumuz süpriz olmaz, bana göre Fenerbahçe'nin şampiyonluğu süpriz olur'' diye konuştu. 
     
     'Arif'in transferinde sorun yok' 
     Arif'in Real Sociedad'dan transferi konusunda çıkan haberleri de yalanlayan Cansun, bu konuda İspanyol ekibi ile herhangi bir sorunlarının bulunmadığını söyledi. 
     Cansun, Arif için yapacakları ödemelerin tarihlerinin henüz gelmediğini de vurgulayarak, ''Bu ödemelerin ilkini 21 Haziran, ikincisini ise 21 Temmuz'da yapacağız. Henüz ödeme tarihi gelmemiş bir konuda, sorun yaşanıyormuş gibi gösteriliyor'' dedi. 
     
     'Transfer gelecek hafta' 
     İç ve dış transfer çalışmaları için sezon sonunu beklediklerini kaydeden Cansun, Gaziantepspor'dan Erhan Albayrak ve Hakan Bayraktar ile ilgilenmediklerini ifade etti. 
     Ümit Karan ve Ümit Özat ile ilgilendiklerini anlatan Cansun, bu oyuncularla göreşme yapmadıklarını, ancak kulüpleriyle temas kurduklarını ifade etti. 
     Mehmet Cansun, Hagi'ye kalması için ısrar ettiklerini, ancak bu oyuncudan aldıkları cevabın olumsuz olduğunu kaydetti. Gelecek sezon Taffarel ve Popescu'nun kalmasını istediklerini de belirten Cansun, bu oyuncularla sezon sonunda görüşeceklerini, Jardel'in ise takımda devam edeceğini sözlerine ekledi. 






</TEXT>
</DOC>
