<DOC>
<DOCNO> 9998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur02.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Dışişleri Bakanı Cem ile görüşüyor 
</HEADLINE>
<TEXT>

     Devlet Bakanı Kemal Derviş, ''Akşam çok az uyuduk. Bütün yakın dostlarımla, aynı zamanda ekonomiyi iyi bilen arkadaşlarımla mümkün olduğu kadar sorunları görüşüyoruz'' dedi. 
     Akademisyenlerle görüşmek üzere dün İstanbul'a gelen ve geceyi Prof. Dr. Asaf Savaş Akad'ın Yeniköy'deki yalısında geçiren Bakan Derviş, saat 10.10'da yalıdan ayrıldı. 
     Çıkışta basın mensuplarının sorularını yanıtlayan Derviş, İstanbul Boğazı'nın çok güzel olduğunu, ancak yeterli ölçüde oturup izleyemediğini söyledi. ''Ekonomiden mi konuştunuz, uyumadınız mı '' şeklindeki bir soru üzerine Derviş, ''Çok az uyuduk'' dedi. 
     Bakan Derviş, ''akşamki toplantının nasıl geçtiği'' yolundaki soruyu da, ''Bütün yakın dostlarımla, aynı zamanda ekonomiyi iyi bilen arkadaşlarımla mümkün olduğu kadar sorunları görüşüyoruz'' diye yanıtladı. 
     Dışişleri Bakanı İsmail Cem ile bugün bir görüşme yapacağını da belirten Derviş, hangi konuda görüşeceğinin sorulması üzerine ''Tabii ki uluslararası ilişkiler. Biliyorsunuz ekonomik ve diplomatik ilişkilerin hep birarada yürümesi gerekiyor'' dedi. 
     'Ekonomistlerin bir önerisi var mı '' sorusu üzerine de Bakan Derviş, ekonomistlerin çok değerli düşünceleri olduğunu söyledi. Bakan Derviş, ''Bir ekip kurdunuz mu '' sorusuna da, ''Kurmaya çalışıyoruz. Zaten Ankara'da çok iyi arkadaşlarım iş başında'' karşılığını verdi. 
     Derviş, ''Bakan olmanızdan dolayı koalisyon ortaklarından bir rahatsızlık hissettiniz mi '' şeklindeki soruyu ise yanıtlamadı. Bu arada Yeniköy'de yürüyüş yapan gazeteci Meral Tamer ile Osman Ulagay, Bakan Kemal Derviş'in Prof. Dr. Akad'ın yalısında olduğunu duyunca binaya girdiler. Prof. Dr. Asaf Savaş Akad da, Bakan Derviş yalıdan ayrılmadan önce basın mensuplarının yanına gelerek, ''Arkadaşlar burası çok numayiş oldu. Bakan birazdan çıkacak'' dedi. Daha sonra yalıdan ayrılan Devlet Bakanı Derviş, Dışişleri Bakanı İsmail Cem ile görüşmek üzere saat 10.30'da Çırağan Oteli'ne geldi. Dışişleri Bakanı Cem, Bakan Derviş'i otelin girişinde karşıladı. Derviş ile Cem'in görüşmesi basına kapalı olarak başladı. 




</TEXT>
</DOC>
