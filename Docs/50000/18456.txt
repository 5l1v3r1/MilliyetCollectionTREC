<DOC>
<DOCNO> 18456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/guncel/gun01.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar pistte teslim 
</HEADLINE>
<TEXT>

Türk İnterpolü’nden iki yetkiliye teslim edilen Çağlar kelepçeli olarak Türkiye’ye gönderildi 
     TOLGA ŞARDAN New York 

     İstanbul DGM’nin yürüttüğü soruşturma kapsamında hakkında gıyabi tutuklama kararı çıkartılan Devlet eski Bakanı ve işadamı Cavit Çağlar bugün sabah saatlerinde Türkiye’de olacak. Çağlar, Amerika’da sınırdışı edilen tutuklulara uygulanan yöntemle Türk İnterpolü’nden iki yetkiliye teslim edildi. 
     
Zırhlı araçla taşındı      Hakkındaki kırmızı bülten nedeniyle New York’ta yakalandıktan sonra mahkemeye çıkarılan ve iade amacıyla tutuklanan işadamı Çağlar, THY’nın tarifeli uçağıyla özel güvenlik önlemleri altında Türkiye’ye getirilmek üzere yola çıktı. 
     Çağlar’ın Türkiye’ye gitmek istediğini bildirmesi üzerine yerel mahkemenin verdiği karar nedeniyle New York’a gelen iki kişilik interpol ekibi işadamını havaalında Amerikan görevlilerinden teslim aldıktan sonra uçağa yerleştirdiler. 
     THY’nin tarifeli uçağında Çağlar ve Türk interpol ekibi için özel bölüm hazırlandı. 
     Amerika’da suçluların iadesi ile ilgili birim olan US Marshall birimi görevlileri elleri kelepçeli olarak Manhattan Metropolitan Cezaevi’nden zırhlı araçla getirdikleri Çağlar’ı pistte Türk ekibine teslim etti. 
     Çağlar 11 saatlik uçuş boyunca tüm suçlulara uygulanan yöntem gereği elleri kelepçeli olarak Türkiye’ye getirildi. Çağlar İstanbul’a ayak bastıktan sonra geceyi İstanbul emniyetinde geçirecek. Yarın sabah gıyabi tutuklama kararı sonrasında cezaevine konulacak. 
     



 GÜNCEL 
















</TEXT>
</DOC>
