<DOC>
<DOCNO> 22421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo14.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kaptanı Ogün "Şampiyonluğa 6 gün kaldı" 
</HEADLINE>
<TEXT>

     Fenerbahçe Kaptanı Ogün Temizkanoğlu, özledikleri şampiyonluğa 6 gün kaldığını söyledi. 
     Ogün, internetteki ''www.oguntemizkanoglu.com'' adresli sitesinde yaptığı açıklamada, şampiyonluk turunu Bursaspor maçı sonrası taraftarlarla birlikte atmayı istediklerini belirterek, ''Bu kısmet olmadı ama taraftarlarımız merak etmesin, Samsun'dan bizleri şampiyon takım olarak karşılayacaklar. Özlediğimiz şampiyonluğa 6 gün kaldı'' diye konuştu. 
     Bursaspor'un çok iyi bir ekip olduğunu ve dünkü maçta iyi mücadele ettiklerini ifade ederek, şunları söyledi 
     'Bize karşı iyi direndiler. Ancak biz maçın ilk dakikasından itibaren üstün olan taraftık. Çok gol kaçırdık. Sonuçta galibiyeti geç gelen gollerle aldık. Bu maçlarda hedefi olan takım her zaman stresli olur. Biz de stresliydik ama iyi bir takım olduğumuzun bilinci galibiyeti getirdi.'' 
     Ogün, ligin son haftasında deplasmanda Samsunspor ile zorlu bir maç yapacaklarını kaydederek, ''Artık buraya kadar getirdikten sonra şampiyonluğu kaybedecek bir takım değiliz'' dedi. Bu sezon deplasmanlarda kötü sonuçlar aldıklarını hatırlatan Ogün, Samsun'da geçmişe bir sünger çekip, Samsunspor karşısında en iyi oyunlarını ortaya koyarak, galip geleceklerini ifade etti. 
     Bursaspor karşısında sarı-lacivertli taraftarların ilk yarıdaki sessizliğini garip karşıladıklarını vurgulayan Ogün, ''42 bin kişi yine muhteşem görüntülerle stadımızı doldurmuştu. İlk yarıda tribünlerden her zamanki desteği göremedik. 2. yarıda o muhteşem seyircimiz silkelendi ve bize her zamanki desteğini verdi'' şeklinde konuştu. 
     Ogün, takımdaki arkadaşlarının sahada ter dökerken, kendisinin sakatlığı nedeniyle kenarda oturmasına üzüldüğünü belirterek, ''Artık kenarda oturmak canıma tak etti'' dedi. Kenarda oturmanın çok zor olduğunu ifade eden tecrübeli futbolcu, ''Dileğim bir an önce formama kavuşmak. Ama artık sadece 90 dakika kaldı ve durumum pek iyi değil. Mucize lazım, ben de o mucizeyi bekliyorum'' diyerek sözlerini tamamladı. 







</TEXT>
</DOC>
