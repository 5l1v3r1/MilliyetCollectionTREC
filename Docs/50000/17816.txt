<DOC>
<DOCNO> 17816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun08.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, İsmail Cem'i Birleşmiş Milletler'e şikayet etti 
</HEADLINE>
<TEXT>

     Kıbrıs Rum Yönetimi, BM Genel Sekreteri Kofi Annan'a bir mektup göndererek, Dışişleri Bakanı İsmail Cem'in 16-18 Nisan arasında KKTC'ye yaptığı ziyareti ve bu ziyaret sırasında yaptığı açıklamaların içeriğini ''şikayet'' etti. 
     Rum basınına göre, Rum Yönetimi'nin BM Daimi Temsilcisi Sotos Zakheos, dün Kofi Annan'a 3 sayfalık mektup gönderdi ve Cem'in KKTC ziyaretinin, Güvenlik Konseyi'nin 541 ve 550 sayılı kararlarını ''ihlal ettiğini'' öne sürdü. 
     Zakheos, mektubunda, Dışişleri Bakanı Cem'in, KKTC Cumhurbaşkanı Rauf Denktaş'ı ''Kıbrıs sorununu çözüm sürecine dönmeye teşvik etmek yerine, yığınla tahrikkar ve tehditkar açıklamalarda bulunduğunu'' savundu. Zakheos, ''Uluslararası topluluğun, Türkiye Dışişleri Bakanı'ndan çok farklı bir yaklaşım beklerken, Cem'in iki devlet ve eşit egemenlik temelinde konfederal çözüm talebini yinelediğini'' kaydetti. 
     Rum temsilci, ''bu tezin, Kıbrıs sorununun Güvenlik Konseyi tarafından belirlenen parametrelerine tamamıyla ters olduğunu'' iddia etti. 



</TEXT>
</DOC>
