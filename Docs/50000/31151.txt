<DOC>
<DOCNO> 31151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/soneko19.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yeniden 10 bin sınırında.. 
</HEADLINE>
<TEXT>

     İstanbul Menkul Kıymetler Borsası'nı İMKB liderler zirvesinden gelen açıklamalar tatmin etmedi. Endeks yeniden 10 bin puan sınırına geriledi. 
     İlk seans 214 puanlık artışın ardından ikinci seansa 10,440.49 puandan başlayan Ulusal 100 Endeksi, satış baskısıyla minimum 9,717.13 puana kadar geriledi. Ulusal 100 Endeksi, saat 15.10 itibariyle ilk seansın 371.23 puan gerisinde 10,012.17 puan seviyesinde seyrediyor. Bayındır Menkul Değerler Genel Müdür Yardımcısı Tunç Yalav, Türk Telekom'la ilgili yönetim değişikliğinin IMF normlarına uygun yapılacağı yönündeki açıklamaların, bonoya alım, dövize de bir parça satış getirdiğini, ancak Borsa'ya pozitif etki etmediğini söyledi. 
     Olumlu gelişmeyi satış fırsatı için kullanmak isteyenlerin çoğunlukta olduğunu belirten Yalav, reformları yerine getirmede ayak sürümenin piyasayı rahatsız ettiğini kaydetti. Geçen haftadan bu yana yabancıların ağırlıklı olarak satış yaptıklarına dikkati çeken Yalav, ''Türkiye'ye çok güvenmiyorlar. Global piyasalar da Türkiye aleyhine. ABD'de faiz düşüşüne rağmen borsaların istikrar kazanmaması gelişmekte olan piyasalar üzerinde satış baskısı oluşturdu. Borsalar açısından dünyada da trend aşağı, Türkiye'de yukarı dönmesi beklenemez'' diye konuştu. 
     Endeksin ikinci seansta sıkışık bir seyir izlediğini belirten Yalav, Endeksin kritik noktaları test ettiğini, kapanışta 10,050'nin altına inmesi durumunda Borsa'nın 9,100'leri hedefleyen bir hareket içine girebileceğini söyledi. İnter Yatırım Yönetmen Yardımcısı Oğuz Kozakçıoğlu da, Telekom'la ilgili toplantıda IMF'nin söyledikleri doğrultusunda iyileşmeler yapılacak denilmesine karşın Telekom konusunun çok net açıklanmamasının Borsa'da ''beklenen açıklama gelmedi'' şeklinde değerlendirildiğini ifade etti. Kozakçıoğlu, ''Telekom yasasıyla ilgili IMF'nin kredi gönderimini ertelemesi piyasalara mantıklı gelmemekle beraber, esas nedenlerin ne olduğunun belirlenmesi lazım'' dedi. 







</TEXT>
</DOC>
