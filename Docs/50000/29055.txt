<DOC>
<DOCNO> 29055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/spor/ygok.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haşarı bir tasarı 
</HEADLINE>
<TEXT>

     ATTİLA GÖKÇE 

     Devlet Bakanı Fikret Ünlü ile Türkiye Futbol Federasyonu Başkanı Haluk Ulusoy’un yıldızları bir türlü barışmıyor. İkisinin de eylem ve davranışları birbirini rahatsız ediyor. Rahatsızlık ikili ilişkiler çerçevesinden çıkıp huzur kaçıran uygulamalarla, kurumları da peşinden sürükleyen yanlışlarla olumsuz örnekler oluşturuyor. 
     Protokol krizi onlardan biriydi. Federasyon, haklı davasında suçlu duruma düştü. İstanbul Cumhuriyet Başşavcılığı’nın verdiği takipsizlik kararı, hukuk açısından onları temiz çıkardı. Ama Türkiye’nin yüreği kanadı, yüzü kızardı. 
     Şimdi önümüzde daha da yanlış daha da çirkin bir örnek var. Bakan Ünlü tarafından jet hızıyla Bakanlar Kurulu’nun imzasıyla tamamlanıp, yine aynı hızla TBMM başkanı İzgi’nin imzasıyla Milli Eğitim Komusyonu’na sevk edilen tek maddelik yasa tasarısı. Tasarıya göre federasyon başkanı hakkında savcılık soruşturması açıldığı takdirde, kesin yargı kararı oluşuncaya kadar bakan başkanı görevden alabilecek, genel kurulu seçime çağırabilecek. Özerk Federasyonun ayağına pranga böyle vuruluyor işte. Siyaset işin ve ipin ucunu bir türlü bırakmak istemiyor. 
     Spor konseyi kurulması ile ilgili tasarı da aynı düşüncenin ürünüydü. Bu defa daha da acele ediliyor. Sporda özerklik kavramının tek ve en olumlu örneği sayılabilecek Türkiye Futbol Federasyonu yeniden demoklesin kılıcı ile karşı karşıya bırakılmak isteniyor. 
     Bizde olumlu izlenimler bırakan komisyon başkanı Ahad Andiçen’in bu çağa uymayan yasa tasarısı karşısındaki tavrı ne olur bilmeyiz. 
     FIFA’nın tavrının ne olacağını biliyoruz. Statü son derece açık. Seçimle iş başına gelse dahi, vekil başkanı ve federasyonu tanımaz. Macaristan ve Azerbaycan’da örnekleri görüldüğü üzere seçimle işbaşına gelen federasyon başkanı ve yönetim kurulu görevden alındığı takdirde FIFA o ülkeyi yok sayar 
     Önce uluslararası maçlardan men eder. Kulüp takımları da, milli takımlar da Dünya futbolundan dışlanır. Ülke içinde oynanan ligler de tanınmaz. 
     "Efendim hiç kimsenin gücü iç işlerimize karışmaya yetmez " 
     Geçiniz...Hangi çağda yaşıyoruz Bal gibi yeter, yetiyor işte...İnsan hakları, parti kapatma konusunda hangi tepkileri alıyorsanız, federasyona müdahale konusunda da aynı tepkiler ve müeyyidilerle karşılaşacaksınız... 
     Global köyde kendi başına buyrukluk, ulusal egemenlik diye yutturulamıyor. Artık kimse o dolmaları yemiyor 
     Bırakalım kişisel zıtlaşmaları...Kurumlara ve çağdaşlığa saygı gösterelim. kişişel güç gösteriyle karşılıklı yumruk sallamaların bu topluma hiç bir yarar sağlamayacağını bir kez daha hatırlayalım. 
     Papaza kızıp oruç bozmayalım. 
     



 SPOR 
























</TEXT>
</DOC>
