<DOC>
<DOCNO> 25816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur16.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Boğazlardan nükleer atık geçemez.. " 
</HEADLINE>
<TEXT>

     Çevre Bakanı Fevzi Aytekin, radyoaktif madde taşıyan gemilerin boğazlardan geçirilmesine kesinlikle karşı olduklarını bildirdi. 
     Aytekin, Rusya Parlamentosu'nun ''dünya ülkelerindeki nükleer atıkları para karşılığı saklama projesi''ni onaylamasının ardından boğazlarda gündeme gelen tehlikeyi A.A muhabirine değerlendirdi. Bakan Aytekin, konuyla ilgili incelemeler yapacaklarını ve yetkili kurumlarla ilişkiye geçeceklerini kaydederek, edindikleri bilgiler ışığında, uluslararası hukuka uygun olarak yaptırımlar yoluna gideceklerini belirtti. Boğazlardan gemi geçişinin uluslararası anlaşmalara bağlı olduğuna işaret eden Aytekin, devletin anlaşmalar çerçevesinde hareket edeceğini vurguladı. 
     Ulusal ve uluslararası çevreci kuruluşların konuya duyarlılık göstermesini isteyen Aytekin, ''Çünkü bu gemilerin geçişiyle sadece Karadeniz, Boğazlar değil, bir tarafta Ege bir tarafta Akdeniz'in kirlenmesi söz konusu olacak. En önemlisi bu kıyılarda yaşayan ülkelerin vatandaşları da durumdan etkilenecek. Bütün dünya kamuoyunu ve gönüllü kuruluşları Rusya Parlamentosu'nda kabul edilen 'nükleer atıkların Sibirya bölgesinde imhasına' karşı çıkmaya çağırıyoruz'' diye konuştu. 
     Aytekin, alınan kararın Rus Senatosu ve Devlet Başkanı tarafından da onaylanması gerektiğine dikkati çekerek, projenin ve atıkların hangi yolla taşınacağının, henüz karara bağlanmadığını söyledi. 
     Greenpeace de tepkili 
     Greenpeace Akdeniz Ofisi Enerji Kampanyası Sorumlusu Melda Keskin, nükleer atıkların, petrolün ve bu tarz atıkların hiçbirinin boğazlardan geçirilmemesi gerektiğini kaydederek, uygulamayı engellemek için her türlü barışçıl eylemi gerçekleştireceklerini belirtti. 
     Keskin, geçen Aralık ayından bu yana 7 sivil toplum örgütü ile birlikte Rusya'da çalışmalar yürüttüklerini ve söz konusu kararın çıkmasını engellemek amacıyla 2.5 milyon imza topladıklarını bildirdi. Projenin, halkın oylamasına sunulması talebiyle bu imzaları yetkili kurumlara verdiklerini anlatan Keskin, halk oylaması için barajın 2 milyon imza olduğunu ancak yetkili kurumların ''inanılmaz sudan sebeplerle'' imzaların yalnız 1 milyon 800 binini geçerli kabul ettiğini söyledi. 
     Ekim ayında köylülerle birlikte Duma'da eylem yaptıklarını hatırlatan Keskin, örgüt prensibi olarak eylem tarihlerini ve yöntemlerini açıklayamadıklarını, ancak uygulamanın önüne geçmek için her türlü barışçıl eylemi gerçekleştireceklerini söyledi. Keskin, İstanbul halkından boğazlarda yürütecekleri eylemler için destek istedi. 
     
     
     






</TEXT>
</DOC>
