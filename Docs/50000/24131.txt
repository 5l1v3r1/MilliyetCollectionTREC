<DOC>
<DOCNO> 24131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur01.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zekeriya Temizel de yeni bir programla siyasete geliyor... 
</HEADLINE>
<TEXT>

     Ankara Sheraton Oteli'nde verilen Maliye Bakanlığı Hesap Uzmanları Kurulu'nun 56. kuruluş yıldönümü resepsiyonunda, Bankacılık Düzenleme ve Denetleme Kurulu eski başkanı Zekeriya Temizel, sorular üzerine, bir grup arkadaşıyla ülkenin bütün sorunları ve çözüm önerilerini kapsayacak Türkiye programı hazırladıklarını bildirdi. 
     ''Erdal İnönü ile yeni bir siyasi oluşum içinde bulunduğunuz söyleniyor doğru mu '' sorusunu yanıtsız bırakan Temizel, içinde herşeyin bulunacağı bir Türkiye programı hazırladıklarını, ekonomik ve sosyal düzenlemeleri de içerecek bu programla ülkenin ihtiyaçlarına cevap verilmeye çalışılacağını söyledi. Programın ne zaman açıklanacağı konusunda bir tarih vermeyen Temizel, ''burası 70 milyonluk bir ülke. Ekonomik ve sosyal sorunları var. Hepsini çözecek bir program olacak. Kendi alanlarda uzman kişilerin oluşturduğu bir ekiple yoğun şekilde çalışıyoruz'' dedi. 
     Temizel, bir başka soru üzerine, Bankalar Yasası ile BDDK üyelerinin görevlerine son verilmesini eleştirdi ve bu durumun bağımsız kurul anlayışını zedelediğini ileri sürerek, ''bağımsızlığa vurulmuş darbedir. Bundan sonra gelecekler bağımsızlık güvencesine sahip olduğunu bilemeyecek. Bağımsızlık yara aldı'' diye konuştu. 
     Devlet Bakanı Kemal Derviş'in yurt gezileriyle ilgili bir soruyu da ''bir değerlendirme yapmadım. İnsanların gezi ve seyahat özgürlüğü var'' diye yanıtlayan Temizel, Derviş'in lider olup olamayacağına ilişkin bir soru üzerine de, Türkiye'de bütün insanların lider olma potansiyeli bulunduğunu kaydetti. 
     Temizel, ''neden tekrar DSP'ye dönmediği'' şeklindeki soruyu da ''insanın aynı çizgi etrafında dönmesi zorunluluğu var mı'' şeklinde yanıtlarken, hazırladıkları programın çizgisini demokratik ve Türkiye'nin gereksinmelerini karşılayan bir çizgi olarak niteledi. 
     Temizel, ekonomik programın başarı şansı konusunda da şu değerlendirmelerde bulundu 
     ''Türkiye'nin önüne seçenekler konulmalı. Tek bir seçeneğe ve birileri tarafından ortaya konulan programa mahkum olunmamalı. Türkiye'nin sosyal ve ekonomik sorunları bulunuyor. Bunlar daha geniş platformlarda ve değişik seçeneklerle ortaya konulmalı.'' 
     
     
     







</TEXT>
</DOC>
