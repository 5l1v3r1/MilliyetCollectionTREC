<DOC>
<DOCNO> 39001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/dunya/adun.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu mesaj anlaşılır 
</HEADLINE>
<TEXT>

Genelkurmay Başkanı Orgeneral Kıvrıkoğlu, Azerbaycan - İran geriliminde Türkiye’nin Bakü’ye desteğini göstermek üzere Bakü’ye gitti. Türk Yıldızları da bu desteğin altını çizerek İran’a gerekli mesajı verdi 
     ÜMİT BEKTAŞ Bakü 

     Genelkurmay Başkanı Orgeneral Hüseyin Kıvrıkoğlu’nun Azerbaycan’ın Hazar denizindeki petrol yatakları konusunda İran’la yaşadığı anlaşmazlığın en üst noktasına ulaştığı günlere denk gelmesi açısından da önem taşıyan Bakü ziyareti dün başladı. 
     Aliyev’in "en az 1 milyon kişiydiler" diye tanımladığı görkemli izleyici kitlesine unutulmaz bir şov sunan "Türk Yıldızlarının" yaşattığı gururuyla başlayan gezinin özetini Kıvrıkoğlu şu cümlesiyle yaptı "Azerbaycan’la Türkiye tek millet, iki devlettir." 
     Kıvrıkoğlu, Bakü’ye gelişinde askeri tören ve çiçeklerle karşılandı. Milli Savunma Bakanı Sefer Adiyev tarafından karşılanan Kıvrıkoğlu, Devlet Sarayı’nda Aliyev’le önce başbaşa, ardından heyetler halinde görüşmelerde bulundu. 
     
     Bayrak Madalyası 
     İkili görüşmelerin ardından Azerbaycan Başbakanı ve çok sayıda bakanın katıldığı bir törenle Devlet Başkanı Haydar Aliyev, Org. Kıvrıkoğlu’na Azerbaycan madalyası verdi. Bu madalyayı ilk kez Kıvrıkoğlu’na veren ve öperek kutlayan Aliyev, iki ülke arasında askeri işbirliğinin önemine değindiği konuşmasında, "sizin bu ziyaretiniz son günlerde yaşanan gelişmeler yüzünden çok büyük bir önem kazandı. Ziyaretiniz çok tantanalı şaşalı, gösterişli olacak" dedi. 
     Kıvrıkoğlu ise bölgede barış ve istikrarın tesis edilmesinin ve bu coğrafyanın barış ve istikrar bölgesi olmasının Türkiye’nin en büyük arzusu olduğunu vurguladı. Kıvrıkoğlu, "biz Türkiye ile Azerbaycan’ın tek millet, iki devlet olarak kabul ediyoruz. Bu iki ülkenin iki silahlı kuvveti, çok yakın bir işbirliği içindedir. Ülkelerimizin ve bölgenin barışı milli orduların ve ekonomilerin güçlü olmasıyla mümkündür" diye konuştu. 
     
     Aliyev’den övgü 
     Kıvrıkoğlu’nun Bakü’ye gelmesinden bir gün önce kentin en büyük meydanı olan Azatlık Meydanı üzerinde 20 dakika süren bir gösteri yapan Türk yıldızları, Aliyev’den büyük övgü aldı. 
     Basına açık olarak yaptığı iki konuşmanın büyük bölümünü Türk yıldızlarına ayıran Aliyev, gösteriyi öve öve bitiremedi. Aliyev, "En az 1 milyon kişi gösteriyi izledi. Böyle bir şey Azerbaycan’da hiç görülmemiştir" dedi. 
     Aliyev, "Türk Silahlı Kuvvetleri’nin Azerbaycan ordusunun gelişmesinde büyük katkısı vardır. Gösteriniz, ordunuzun dünyanın en büyük ordularından birisi olduğunu göstermiştir. Türk yıldızlarına benim teşekkürlerimi iletin" diye konuştu. 
     
     Düşmanlara uygun mesaj’ 
     Türk yıldızlarının gösterisi Azerbaycan’ın başkenti Bakü’de büyük yankı uyandırdı. 350’ye yakın gazetenin basıldığı Bakü’de büyük gazetelerin hemen hepsi Türk yıldızlarının gösterisini birinci sayfalarından ve manşetten yayınladı. Yeni Musavvat Gazetesi gösteriyi, "Türk düşmanlarına uygun mesaj" manşetiyle duyurdu. 525. Gazete ise haberi, Türk’ün gurur günü olarak sundu. Bakü Havaalanı’nda geleneksel giysili Azeri kızlar tarafından karşılanan Kıvrıkoğlu’nun ziyareti de "Kıvrıkoğlu, İran’ı Azerbaycan’a yönelik tehditlerinden vazgeçirmeye çağıracak" şeklinde yorumlandı. 
     
Gerilimin ardında Hazar pastası’ var      CENK BAŞLAMIŞ Moskova 

     Azerbaycan’la İran’ı karşı karşıya getiren Hazar anlaşmazlığının temelinde enerji kaynaklarını ele geçirme mücadelesi yatıyor. 
     Sovyetler’in dağılması ardından Azerbaycan, Kazakistan ve Türkmenistan’ın bağımsızlıklarını kazanmasıyla Hazar’a kıyısı bulunan ülke sayısı beşe yükseldi. Beş ülkenin de amacı, Hazar’ın doğal kaynaklarından mümkün olduğunca çok faydalanmak. Hazar’da 15 - 30 milyar ton petrol ve doğal gaz bulunduğu tahmin ediliyor. Enerji pastasının çok büyük olması ve hiçbir ülkenin geri adım atmamaya yanaşmaması nedeniyle uzlaşma sağlanamıyor. 
     Rusya, her ülkenin 200 millik ekonomik bölge ilan etmesini ve buradaki doğal kaynaklara sahip olmasını öneriyor. Azerbaycan ve Kazakistan Moskova’yı desteklerken, İran Hazar’ın beş eşit bölgeye ayrılmasını istiyor. Azerbaycan’la İran arasındaki çekişme de bu yaklaşım farklılığından kaynaklanıyor. Tahran, Bakü’nün petrol aradığı Alev havzasında hak iddia ediyor. Ay başında İran savaş uçaklarının Azeri gemisini bölgeden uzaklaştırmaya çalışması büyük gerginlik yarattı. Ayrıca, Azerbaycan’la Türkmenistan da Kepez bölgesinin kendilerine ait olduğunu savunuyor. 
     



 DÜNYA 










</TEXT>
</DOC>
