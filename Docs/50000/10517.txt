<DOC>
<DOCNO> 10517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur05.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 2000 yılında 2 bin 128 deprem oldu 
</HEADLINE>
<TEXT>

     Türkiye'de, geçen yıl irili-ufaklı 2 binin üzerinde deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, 17 Ağustos ve 12 Kasım depremlerinden sonra deprem gerçeğiyle yaşamaya çalışan Türkiye'de 2000 yılında sismoloji laboratuvarındaki cihazlar tarafından toplam 2 bin 128 deprem etkinliği kaydedildi. Türkiye'de geçen yıl günde ortalama 6 deprem hissedilirken, yurdun çeşitli yerleri de 4 saatte bir sallanmış oldu. 
     Geçen yıl içinde meydana gelen depremlerin büyüklüğü ise 2.5 ile 5.9 arasında değişti. Bu depremlerden 2 bin 45 tanesi 2.5-4, 73'ü 4-5, 10 tanesi de 5-6 arasındaki büyüklüklerde meydana geldi. 
     2000 yılı içinde en fazla yer sarsıntısının kaydedildiği yer Denizli olurken, yaşanan en büyük deprem ise Çankırı'da 6 Haziran'da meydana gelen 5.9 büyüklüğündeki deprem oldu. 
     Aylara bakıldığında ise sarsıntıların ağırlıklı olarak Haziran ayında meydana geldiği gözlenirken, bu ay içinde, büyüklüğü 2.5'in üzerinde 227 deprem gerçekleşti. 
     Aralık ayı 224 sarsıntı ile ikinci, Kasım ayı da 195 depremle üçüncü sırada yer aldı. 
     4 ve 5 arası büyüklükte depremler incelendiğinde Şubat ve Mart ayı 9 depremle ilk sırada yer alırken, 5.9 büyüklüğündeki Çankırı depreminin meydana geldiği Haziran ayı büyüklüğü 5 ve üzerinde 4 depremin yaşandığı ay oldu. 




</TEXT>
</DOC>
