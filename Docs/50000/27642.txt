<DOC>
<DOCNO> 27642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/yasam/yas09.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat savcı beklemez’ 
</HEADLINE>
<TEXT>

Otopsi için çağrılan savcıyı sabaha kadar beklemeden organları alan doktorlar, kendilerini savundu "Bekleyemezdik." 
     BEKİR KARAKOCA-NEŞET KARADAĞ Adana DHA 

     Adana’da kalbinden bıçaklandıktan üç gün sonra beyin ölümü gerçekleşen Hünkar Gök’ün karaciğeriyle iki böbreğinin, otopsi yapılmasını beklemeden nakil için gece yarısı operasyonuyla alınması üzerine ameliyat ekibi hakkında soruşturma açıldı. İfadesi alınan doktorlar, "Savcı, sabah gelebileceğini iletti, organlar bu kadar süre bekleyemezdi" dedi. 
     Doktorların insan sağlığı, savcılığın ise hukuki açıdan ele aldığı organ nakli, yeni bir tartışmaya neden oldu. 
     Operasyonu yapan Başkent Üniversitesi Adana Hastanesi Başhekimi Turgut Noyan, Dr. Tarık Zafer Nursan ve Dr. Sedat Yıldırım, dün sabah Cumhuriyet Karakolu’na sanık olarak davet edildiler. 
     Başhekim Noyan, olay gecesi nöbetçi olan Savcı Erten Tamoğlu’na organların alınacağı yönünde bilgi verilerek, hastaneye davet edildiğini, ancak gelmediğini söyledi. 
     Savcının "Organları almayın, ben sabah 09.00’da geleceğim" dediğini öne süren Noyan, "Organların bir saatin içinde alınması gerekiyordu. Ya bekleyip organları çöpe atacaktık. Ya da üç insanın hayatını kurtarmak için organları alacaktık. Savcı Bey’i beklemeden yasaların bize verdiği yetkiye dayanarak gencin organlarını alıp Ankara’ya gönderdik" dedi. 
     Cumhuriyet Savcılığı ise saat 17.00’den sonra otopsi yapılmadığı için gece yarısı istenen talebin yerine getirilmediğini, adli olayda otopsi yapılmadan organların alınmasının suç oluşturduğunu açıkladı. 
     
     Aile rahatsız 
     Baba Beydi Gök, oğlunun karaciğer ve böbreklerinin ihtiyacı olan bir hastaya verilmesi için hastaneye dilekçe verdiğini doğrularken, "Başka organlar alınmış ise hastaneden şik yetçi olacağım" dedi. Gök’ün ağabeyleri Serdar ve Mehmet Gök de, kendilerine bilgi verilmediğini belirtti. 
     Bağışlanmadığı halde Gök’ün dalağının da alındığı iddiaları üzerine Başhekim Noyan, "Dalağın, nakil sırasında doku testi yapılması için alınması zorunluydu. Dalak nakli yapılamaz" diye konuştu. 
     



 YAŞAM 



























</TEXT>
</DOC>
