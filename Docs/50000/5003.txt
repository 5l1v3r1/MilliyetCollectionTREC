<DOC>
<DOCNO> 5003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko19.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak ayında yatırım araçları ne kadar getirdi 
</HEADLINE>
<TEXT>

     Piyasalar Ocak ayında, tahvil-bono ve repo faizlerindeki seyir, TMSF'deki bankaların durumları ve Fazilet Partisi'nin kapatılması davasındaki gelişmelere bağlı olarak hareket etti. 
     Hazine ihalesi ve 2000 yılı enflasyon oranına ilişkin beklentilerin yanında faizlerdeki kısmi gerilemenin de etkisiyle Ocak ayının ilk üç haftası boyunca Borsa'da çıkış yaşandı. FP'nin kapatılması davası ile siyasi gelişmelere endekslenen piyasalar ayın son haftasını beklemede geçirdi. İMKB'de işlem gören hisse senetleri de değer yitirdi. 
     Bu gelişmelere bağlı olarak Endeks, Ocak ayında 1,247.86 artarak 9,437.21 puandan 10,685.07 puana ulaştı. Hisse senetlerinin aylık ortalama değer artışı yüzde 13.22 oldu. Altın geçen ayı düşüşle kapayan yatırım araçları arasında yer aldı. ABD Doları yüzde 0.59, Alman Markı da yüzde 0.88 artış kaydetti. İkinci el tahvil ve bono piyasasında Aralık ayı sonunda oluşan oranlardan yola çıkılarak yapılan hesaplamalara göre tahvil ve bononun aylık getirisi yüzde 2.85 ile yüzde 4.92 arasında değişti. 1 aylık mevduat faizi net yüzde 2.72 kazandırdı. Yatırım fonlarına katılma belgeleri aylık ortalama yüzde 6.44 oranında artış kaydederken, aylık reponun net verimi yüzde 6.17'ye ulaştı. 
     İMKB Ulusal-100 Endeksi geçen ay 1,247.86 puan artışla 9,437.21 puandan 10,685.07 puana çıktı. İMKB'de işlem gören hisse senetleri Ocak ayında ortalama yüzde 13.22 oranında değer kazandı. İMKB Ulusal Mali Endeks 2,568.27 puanlık artışla 15,406.19 puana, İMKB Ulusal Sanayi Endeksi 549.17 puanlık artışla 7,504.16 puana çıkarken, İMKB Ulusal Hizmetler Endeksi 95.62 puanlık düşüşle 7,128.39 puana geriledi. Mali grup hisselerin aylık ortalama değer artışı yüzde 20.01, sanayi grubundaki hisselerin aylık ortalama değer artışı yüzde 7.90 olurken, hizmetler grubundaki hisselerin aylık ortalama değer kaybı da yüzde 1.32 olarak gerçekleşti. 
     Ocak ayında en yüksek oranlı getiriyi yüzde 175.32'lik artışla EGS Finansal Kiralama hisseleri sağladı. Yüzde 108.89'luk artışla Sönmez Flament hisseleri ikinci, yüzde 99.70'lik artışla Meges Boya BÜ hisseleri de üçüncü sırada yer aldı. Mudurnu Tavukçuluk hisseleri yüzde 49.04'lük düşüşle Ocak ayının en fazla değer yitiren hisse senedi oldu. Transtürk Holding yüzde 40.00'lık düşüşle ikinci, İhlas Finans hisseleri yüzde 33.85'lik düşüşle üçüncü sırada yer aldı. Geçen ay İMKB'deki değişik pazarlarda işlem gören toplam 309 hisse senedinden 204'ü değer kazandı, 88'i değer yitirdi, 17 hisse senedinin değeri de değişmedi. 
     İstanbul Serbest piyasada alınıp satılan dövizlerden ABD Doları Ocak ayında Türk Lirası karşısında yüzde 0.59 oranında artış kaydetti.Alman Markı yüzde 0.88 oranında ve Fransız Frangı da yüzde 0.57 oranında değer kazanırken, İngiliz Sterlini yüzde 0.23 oranında, İsviçre Frangı da yüzde 0.01 oranında değer yitirdi. Ocak sonunda ABD Doları'nın Türk Lirası satış fiyatı 679 bin lira,Alman Markı'nın 322 bin 800 lira, İngiliz Sterlini'nin 997 bin 500 lira, İsviçre Frangı'nın 412 bin 800 lira ve Fransız Frangı'nın da 96 bin 100 lira oldu. 
     Ocak ayında 24 ayar külçe altının gram satış fiyatı yüzde 1.88, Cumhuriyet altının satış fiyatı da yüzde 3.75 oranında düştü. 
     Cumhuriyet altınının satış fiyatı ay boyunca 1 milyon 500 bin lira düşerek, 38 milyon 500 bin liraya geriledi. Külçe altının gram satış fiyatı da 110 bin liralık düşüşle 5 milyon 740 bin liraya indi. İstanbul Altın Borsası'nda İAB işlem gören külçe altının gram fiyatı da ay boyunca yüzde 1.94 düşüş göstererek 5 milyon 751 bin lira oldu. 
     Menkul kıymet yatırım fonlarına katılma belgelerinin Ocak ayındaki ortalama değer artışı yüzde 6.44 olarak gerçekleşti. Katılma belgeleri arasındaki en yüksek oranlı artışlar, yüzde 28.41 ile İktisat Bankası A Tipi Hisse Fon, yüzde 23.93 ile Finans Yatırım A Tipi Değişken Fon ve yüzde 18.90 ile Ak Yatırım A Tipi Hisse Senedi Fon belgelerinde kaydedildi. Geçen ayın en çok değer yitiren katılma belgeleri ise yüzde 4.98'lik düşüşle Akbank A Tipi Mali Kurumlar Sektör Fon, yüzde 4.90'lık düşüşle EGS Yatırım Menkul Değerler A Tipi İMKB-50 Endeks Fon ve yüzde 2.59 oranındaki düşüşle Akbank A Tipi Karma Fon belgelerinde gerçekleşti. Yatırım fonlarının fiyat seyrini izleyen A.A Bileşik Fon Endeksi, Ocak ayında 7,968 puan artarak 131,760 puana yükseldi. 
     Hazine geçen ay düzenlediği bir tahvil ve iki bono ihalesinde nominal 2 katrilyon 361.8 trilyon lira dolayında satış yaptı. 
     İMKB Tahvil Bono Piyasası'nda Aralık sonunda oluşan oranlar dikkate alınarak yapılan hesaplamalara göre, tahvil ve bonoya yatırım yapanların aylık kazancı yüzde 2.85 ile yüzde 4.92 arasında oldu. 
     Mevduat faizleri Ocak ayında iniş çıkışlı bir seyir izledi. Bir ay vadeli mevduat faizi ortalamada 1.5 puan dolayında düşerken, diğer vadelerin ortalamalarında 1.8 puanla 2.6 puan arasında değişen artışlar oldu. Aralık sonundaki oranlar dikkate alınarak yapılan hesaplamalara göre 1 ay vadeli mevduat faizinin dönem sonu net getirisi yüzde 2.72 olarak gerçekleşti. Aralık sonunda yüzde 90'lar dolayında bulunan oranlardan parasını aylık repoda değerlendiren yatırımcılar Ocak ayında net yüzde 6.17 dolayında kazanç elde ettiler. 




</TEXT>
</DOC>
