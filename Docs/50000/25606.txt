<DOC>
<DOCNO> 25606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo13.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterli Emre'den Show TV'ye Faruk Süren tepkisi 
</HEADLINE>
<TEXT>

     İtalya'nın FC Inter takımıyla anlaşan Galatasaraylı Okan ve Emre bugün Anafen İlköğretim Okulu'nu ziyaret etti. Okulda, Emre ile Show TV muhabiri arasında gerginlik yaşandı. 
     Galatasaray Kulübü Başkanı Faruk Süren'in dün gece Show TV'de katıldığı canlı yayın sırasında, FC Inter'e transfer olan futbolcuların Galatasaray'dan ayrılış biçimlerini eleştirmesine tepki gösteren ve canlı yayına telefonla katılmasına izin verilmeyen Emre Belözoğlu, ziyaret sırasında, Show TV'ye tepkide bulundu. 
     Emre, soruları yanıtlarken, masa üzerine konulan Show TV'ye ait mikrofonun kaldırılmasını istedi ve mikrofon kaldırılıncaya kadar konuşmayacağını söyledi. Bunun üzerine, söz konusu mikrofon masadan kaldırıldı. 
     Okan Buruk da ''Kendi alanımızda daha büyük başarılara imza atabilmek için İtalya'yı seçtik'' dedi. 
     Okan, Türkiye'de büyük başarılara imza attıklarını, şampiyonluklar yaşadıklarını belirterek, Türk insanının daha iyiyi, daha ileriyi düşünmesi gerektiğini, kendilerinin de bu doğrultuda bir adım attıklarını söyledi. Okan, ''Umarım İtalya'da başarılı oluruz. Türk gençliği için de iyi örnek oluruz'' diye konuştu. 
     Bir öğrencinin, ''Galatasaray, Inter'den daha büyük. Niye Inter'i tercih ettiniz'' şeklindeki sorusunu da Okan, ''Avrupa'ya açılmak istiyorduk. Büyük bir kulüp seçtik. Inter yıllardır başarısız, ama geçmişiyle dünyanın en büyük kulüplerinden birisi. Biz orada Türkiye'yi temsil edecğiz. Hem de en iyi şekilde temsil edeceğiz'' diye yanıtladı. 
     Öğrencilerin, ''Galatasaray efsanesi bitiyor mu'' şeklindeki sorularına da Okan şu yanıtı verdi ''Galatasaray efsanesi hiçbir zaman bitmez. Galatasaray tarih yazmış, Türk futbol tarihinde ilklere imza atmıştır. Türkiye var oldukça, Galatasaray da var olacaktır. En üst sıralarda olacaktır.'' 
     
     
     






</TEXT>
</DOC>
