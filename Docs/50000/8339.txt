<DOC>
<DOCNO> 8339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/yazar/sazak.html </URL>
<DATE> 2001/02/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Pusula 
</HEADLINE>
<TEXT>

     Bilgi toplumunda "teknoloji"nin insana kazandırdığı iki büyük avantaj var İletişimin hızı ve saydamlık 
     Hiç kimse artık, "kapalı kapılar ardındaki" olayların "muhakemesi" için tek bir kaynağa bağımlı değil, gazete, radyo ve televizyonların yanı sıra bilgisayar başına geçtiğinizde uzak coğrafyaları yakın eden, gece gündüz farkını kaldıran "internet dünyası" var. 
     Ülkeyi yönetenler farkında olmasa da, alınan her karar, atılan her yanlış adım "19 Şubat krizi"nin ekonomiye vurduğu darbe gibi "bumerang" hızıyla geri dönüyor. 
     Titanik batarken, "kamara kavgası" yapmanın alemi yok, halkın çoğunluğu "yolsuzlukla yoksulluk" kıskacında ezilirken, "iktidar sorumluluğu"nu paylaşanların ne yapması gerektiğini gösteren sağlam bir "pusula" var Halkın sağduyusu... Dibe vuran Türkiye karşısında, halkın çoğunluğu enkazdan yükselen umudu ve yeniden inşa edilecek "güven" duygusu kaybetmiyor. 
     Örnek mi, işte Nail Öztaş adlı "yurttaşın tepkisi"ne yanıt veren Sıdıka Baysal'ın mesajı. 
     Bizim pusulamız da okurlarımız 
     "Sayın Sazak, ben 25 yaşında bir avukatım ve yaklaşık 13 senedir sizin sürekli bir okuyucunuzum. Ortaokul yıllarımda bile pek çok kez size yazmak istedim, ancak bir türlü fırsat bulamamıştım. 
     Bugün o günmüş demek ki... 
     Geçen yaza kadar uluslararası bir hukuk bürosunda çalışırken bu ülkenin ne şekilde soyulduğuna bizzat şahitlik etmiştim. Offshore merkezlerinde kurulmuş bulunan şirketler aracılığıyla bankaların içlerinin ne şekilde boşaltıldığını da, Enerji Bakanlığı'ndaki tüm işlerin ne şekilde döndüğünü de çok iyi biliyorum. 
     Yazınızı okurken gözlerim doldu, sizin de yıllardır savunduğunuz üzere Türkiye Cumhuriyeti'ne bir hukuk devleti niteliği yeniden kazandırılmadıkça hiçbir pisliğin sonu gelmeyecektir. Sayın Öztaş gibi benim bebeğim yok, benim de başkalarının bebekleri, müstakbel ailem ve geleceğimle ilgili kaygılarım var. Umarım tüm bu umutlarımız mum ışığı gibi sönüp gitmez ve aydınlık bir geleceğe hep beraber sahip olabiliriz. 
     Belirtmek istediğim bir husus da, bu hükümetin en güzel icraatının Türkiye Cumhuriyeti tarihine, Sayın Sezer gibi bir Cumhurbaşkanı'nı kazandırmış olmasıdır. Sayın Cumhurbaşkanımız ve Bülent Ecevit arasında MGK'da geçen tartışmayı öğrendiğimizde bir telgrafla yolsuzluklarla mücadelede kendisini sonuna kadar desteklediğimizi belirtmiştik. Şimdi de size, yolsuzlukla mücadelede ve yıllardır korkusuz ve çekincesiz olarak yazdığınız yazılarınız aracılığıyla vermekte olduğunuz savaşta sonuna kadar destek verdiğimizi belirtmek isterim. 
     Aslında bu yazıyı size küçücük bir ortaokul öğrencisiyken yazmak istemiştim... Kısmet bugüneymiş." 
     Sevgili Baysal, "temiz toplum" Milliyet'in şaşmaz pusulasıdır. Bize güç veren düşüncelerinizin, Türkiye'nin geleceğiyle ilgili "iyimser" beklentilere "yön" vereceğine yürekten inanıyorum. Siyasal etiğin ekonomiye faturası ne denli ağır olsa da bu ülke 5 milyar dolarla batmaz. Hakça bir düzen, demokrasi, özgürlükler, hukuk ve adalet uğruna hepimiz bir bedel ödeyeceğiz. Yeter ki sıkıntılar "adil" paylaşılsın. Genç bir insan olarak umudunuzu sakın yitirmeyin. 
     Güzel günlere. 
     
     





Bitsin artık 


Kim değil nasıl 


Destek yağmuru 


Siyaset, hukuk, denetim 


Sanatçıların farkında bile olmayanlara 


Sezer'le Ecevit, gördünüz mü ne yaptığınızı .. 


Kemerlerinizi bağlayın... 


Fransız üzümü 7.5 milyona .. 


Filler ve Çimen 


IMF "Siyasi denge bozuldu" 


Susmasını bilmek 


İtfaiyeci aranıyor 


Türkiye devre dışında değil 


Yamalı bohça 


"Aile Reisi" 


Helva yapmayı bilmek 


Attila İlhan vak'ası... 


Pusula 


Bedava Köprü geçişi trafiği kurtarır mı 


Denetleme Kurulu 


Faiz dövizi frenleniyor ama halkı eziyor 


</TEXT>
</DOC>
