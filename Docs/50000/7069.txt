<DOC>
<DOCNO> 7069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur07.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşüt Operasyonu'nda 3 Vali'ye dava açıldı 
</HEADLINE>
<TEXT>

     Yargıtay Cumhuriyet Başsavcılığı, ''Paraşüt Operasyonu''ndan sonra Kilis Valiliği'nden alınarak merkez valiliğine atanan Güner Özmen hakkında dava açtı. 
     'Paraşüt Operasyonu'' soruşturmasını yürüten Ankara DGM Cumhuriyet Savcısı Talat Şalk'ın Kilis eski valisi Güner Özmen hakkında Yargıtay Cumhuriyet Başsavcılığı'na yaptığı suç duyurusuna ilişkin soruşturma tamamlandı. 
     Savcı Şalk, suç duyurusunda ''Özmen'in menfaat karşılığı görevini suiistimal ederek cürüm işlemek için oluşturulan çeteye yardım ettiğini'' ileri sürmüştü. 
     Yargıtay Cumhuriyet Başsavcılığı, memurların yargılanmasını düzenleyen yasadaki değişiklikten sonra Özmen hakkındaki soruşturmayı tamamlayarak iddianameyi hazırladı. Özmen hakkındaki iddianamede, Özmen'in Altınbaş Holding'in sahibi Yasin Altınbaş ile ''makamının onur ve haysiyetine yakışmayacak yakınlaşma içine girdiği'', Özmen ve ailesinin uçak biletlerinin Altınbaş tarafından alındığı, araç telefonunun faturalarının Altınbaş Holding tarafından ödendiği belirtildi. İddianamede, Özmen ailesinin Antalya'da konakladıkları otelin masraflarının da Yasin Altınbaş tarafından karşılandığı kaydedildi. 
     İddianamede, Özmen'in Türk Ceza Kanunu'nun ''görevi kötüye kullanma'' fiilini düzenleyen 240. maddesine göre cezalandırılması istendi. Bu madde, bir yıldan üç yıla kadar hapis cezasını öngörüyor. Başsavcılık ayrıca Türk Ceza Kanunu'nun 80. maddesinin uygulanmasını da istedi. Bu madde, müteselsil suçların tek suç sayılacağını ancak bu tür suçlarda verilecek cezanın altıda birden yarıya kadar artırılmasını öngörüyor. Kilis eski valisi Güner Özmen, ''Paraşüt Operasyonu''nun ardından bu görevinden alınmış ve merkez valiliğine getirilmişti. 
     Yargıtay Cumhuriyet Başsavcılığı, halen merkez valiliği görevinde bulunan Bursa eski valisi Orhan Taşanlar hakkında da dava açtı. 
     Taşanlar hakkındaki iddianamede, Bursa il Özel İdare Müdürlüğü'ne ait Teras Oteli, Teras Ticaret Turizm A.Ş.'ye Devlet İhale Yasası'na aykırı olarak kiraladığı ve valilik makamına tevdi edilen İl Özel İdare Bütçesi'nin yasaya aykırı kullanıldığı ve Başbakanlığın tasarruf genelgelerine uyulmadığı savunuldu. 
     İddianamede, Taşanlar'ın iki kez Türk Ceza Kanunu'nun 240. maddesine göre cezalandırılması talep edildi. 
     Yargıtay Cumhuriyet Başsavcılığı ayrıca Erzincan eski valisi ve halen merkez valiliği görevinde bulunan Recep Yazıcıoğlu hakkında da iddianame düzenleyerek dava açtı. 
     Yazıcıoğlu hakkındaki iddianamede, Yazıcıoğlu'nun Erzincan valiliği yaptığı dönemde, Erzincan İl Özel İdare bütçesinden merkez ilçe ve köylerine ekonomik ve sosyal gelişmelerinde kullanılacak paraları aktarmadığı, bunun yerine bu paraları Erzincan'daki dernek ve vakıflara aktardığı ileri sürülüyor. Yazıcıoğlu'nun da, yine Türk Ceza Kanunu'nun görevi kötüye kullanma fiilini düzenleyen 240. maddesine göre cezalandırılması isteniyor. Yazıcıoğlu hakkında ayrıca TCK'nın 80. maddesinin uygulanması talep edildi. 
     Yargıtay Cumhuriyet Başsavcılığı, üç vali hakkındaki iddianameleri ve soruşturma dosyalarını bugün yargılamanın yapılacağı Yargıtay 4. Ceza Dairesi'ne gönderdi. 
     Özmen, Taşanlar ve Yazıcıoğlu'nun yargılanmasına önümüzdeki günlerde başlanacak. Şartla Salıverilme ve Cezaların Ertelenmesine İlişkin Yasa'nın kapsamı dışında olan TCK'nın 240. maddesine yönelik olarak yerel mahkemelerden Anayasa Mahkemesi'ne yapılan başvurulardan birkaçında ilk inceleme yapılmış ve esastan görüşülmesine karar verilmişti. Anayasa Mahkemesi, TCK'nın 240. maddesinin kapsam dışında bırakılmasını Anayasa'ya aykırı bulursa, Özmen, Yazıcıoğlu ve Taşanlar, Şartla Salıverilme ve Cezaların Ertelenmesi'ne İlişkin Yasa'dan diğer koşulları da taşımaları halinde yararlanabilecekler. 




</TEXT>
</DOC>
