<DOC>
<DOCNO> 17356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/yasam/yas03.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uras'ın yürümesi iyi oldu 
</HEADLINE>
<TEXT>

Selin ve Erdem'in ölümüne neden olan Turbo Baran, ilk kez konuştu Boray Uras'ı destekliyorum, trafik yasası bir an önce çıkmalı’ 
     GÜLAY FIRAT İstanbul 

     Bağdat Caddesi'nde Selin Uras ve Erdem Celasun'un ölümüyle sonuçlanan trafik kazasının faili Baran Balcıoğlu ilk kez konuştu. "Elimde olsa kazayı yaptığım pazar gününe geri döner ve o gün evden dışarı adımımı bile atmazdım. Daha iyisi arabamı da satar, kurtulurdum" diyen Turbo Baran, yeraltı dünyasının önemli isimlerinden Hasan Bora'yı tanımadığını, o gün mahkemeye polis korumasıyla gelip gittiğini öne sürdü. 
     Dava sonrası annesi Tomris Balcıoğlu'nun silah ruhsatı için başvurmasının kendisiyle bir ilgisi olmadığını da belirten Baran, "Silahla benim işim olmaz" ifadesini kullandı. 
     
     'Çok utanıyorum' 
     Maltepe Üniversitesi Gazetecilik Bölümü 3. sınıf öğrencisi olan Balcıoğlu yaşadıklarını şöyle anlattı "Evime gidemiyorum, okula da fazla gitmiyorum, utanıyorum. Keşke kaza yaşanmasaydı. Ama bu bir kazaydı ve kusurlu olmadığımdan tahliye oldum. 8'de 2 kusurlu bulundum. Medyada yer alan 8'de 8 kusur yalancı şahitin verdiği bir ifadeden ibarettir." 
     'Baran yurtdışına kaçtı' sözlerine anlam veremediğini de söyleyen Balcıoğlu "Türkiye'den başka bir ülkeye gitmeyi hiç düşünmedim. Kaçacak bir şey yok, dava sürüyor" dedi. 
     
     'Bana da çarpabilir' 
     Boray Uras'ın trafik yasası için yürümesini desteklediğini de söyleyen Baran şunları söyledi "Uras'ın yürümesi iyi oldu. Ben de trafik yasasının çıkmasını istiyorum. Ama bu Türkiye'de zor, herkes alkol alıp trafiğe çıkıyor. Burası Türkiye, belki alkollü ya da trafikte hız yapan biri de bana çarpar ben de giderim." 
     


 YAŞAM 

















</TEXT>
</DOC>
