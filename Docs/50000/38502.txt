<DOC>
<DOCNO> 38502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/dunya/dun01.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinozor’un vedası 
</HEADLINE>
<TEXT>

     YASEMİN ÇONGAR Washington 

     ABD’nin hem dış, hem de sosyal politika konularındaki en nüfuzlu ve en muhafazakar siyasetçilerinden Cumhuriyetçi Parti’li Kuzey Carolina Senatörü Jesse Helms, Senato’daki beşinci görev dönemini tamamlamasının ardından, yeniden aday olmayacak. 79 yaşındaki Helms’in kararı, yaklaşık 30 yıldır oturduğu Senato sandalyesini, Ocak 2003’ten itibaren devretmesi anlamına geliyor. Ankara, "yakın dost" saydığı Helms’in ayrılmasıyla, ABD Senato Dış ilişkiler Komitesi’ndeki "şaşmaz Türkiye destekçilerinden birini" de yitirmiş olacak. 
     
     Türk dostuydu 
     Birkaç ay önce Demokratlar’ın Senato çoğunluğunu ele geçirmelerine dek, Senato Dış ilişkiler Komitesi başkanlığını yürüten Helms, Soğuk Savaş döneminin en keskin anti - komünistlerinden biriydi. Küba’ya ambargonun devamında belirleyici rol oynayan Helms, ayrıca Birleşmiş Milletler’in BM kapatılmasını istemiş, ancak daha sonra BM’de konuşan ilk ABD senatörü olarak, bu kurumun mali reformdan geçmesinde etkili olmuştu. 
     İç politikada, sık sık ırkçı ve eşcinsel düşmanı mesajlar vermesiyle, modern sanatı "ahlaka aykırı" saymasıyla da dikkat çeken Helms, yıllar içinde ABD’de "çok siyasi düşman" kazanmış, ancak Clinton yönetiminde, kendisine zıt görüşlere sahip olan Dışişleri Bakanı Madeleine Albright ve BM Büyükelçisi Richard Holbrooke ile işbirliği yapmasıyla dikkat çekmişti. 
     



 DÜNYA 











</TEXT>
</DOC>
