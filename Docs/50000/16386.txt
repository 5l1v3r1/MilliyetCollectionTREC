<DOC>
<DOCNO> 16386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/yasam/ayas.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan Gül haddini aştı 
</HEADLINE>
<TEXT>

Kendisi için 'Keşke eşcinsel olmasaydı' diyen MHP'li Gül'e sert yanıt Benimle değil, milletin sorunlarıyla uğraşsın 
     ALİ EYÜBOĞLU 

     Pop müzik yıldızı Tarkan, kendisini 'eşcinsel olmakla' itham eden MHP İstanbul Milletvekili Mehmet Gül'e ateş püskürdü. 
     MHP'li Gül, bir röportajda, "Eşcinsel olmasına rağmen Tarkan'ın bütün dünyada bizi temsil etmesi beni mutlu ediyor. Ama keşke eşcinsel olmasaydı da başka türlü olsaydı. Daha çok severdim" deyince, Tarkan da açtı ağzını yumdu gözünü. 
     Açıklamayı 'nefretle' karşılayan Tarkan, Gül'ün Zeki Müren hakkında söylediği 'Biz ona sanatı için tahammül ettik' sözünü de hatırlatarak, "Gül'ün, benim ve Sanat Güneşi hakkındaki beyanatları haddini zorlamıştır" diye konuştu. 
     Tarkan, Mehmet Gül'ün temsil ettiği Türk insanının ağır sorunları yerine kendisiyle uğraşmasına anlam veremediğini de sözlerine ekledi ve MHP'li milletvekili hakkında kısa süre içinde ceza ve tazminat davası açacaklarını ifade etti. 
     
     Miktar büyük olacak 
     Tarkan'ın avukatı Süheyl Atay da, şimdiye kadar açtıkları tazminat davalarında talep ettikleri en yüksek miktarın 20 milyar lira olduğunu söyleyerek, "Gül'den talep edeceğimiz miktar bu rakamın çok üstünde olacak" dedi. 
     Daha önce kazandıkları tazminatları depremzedelere bağışlama kararı alan pop müziğin megastarı Tarkan da, MHP’li Gül'den alacağı tazminatı 'çok hayırlı bir iş için' kullanacağını söyledi. 
     
     'Cinsiyet ayrımı yapmamalıydı' 
     Tarkan, Gül'e şu yazılı açıklama ile cevap verdi "Ülkenin durumu gerçekten vahim bir tablo arzederken ve insanlar ümitsizce sorunlarına çare ararken, duyarlı bir milletvekilinin, hiç bilmediği konularda uluorta fikir beyan etmesinden daha çok, ülkesinin ve insanlarının sorunlarına kafa yormasını beklerdim. Hiç bir dil, din, ırk, cinsiyet ayrımı gözetmeksizin halkın mutluluğu için çalışacağına yüce Meclis’in çatısı altında yemin etmiş bir milletvekilinin, bu yeminine her koşulda sadık kalması gerekir. Röportajında 'gerçek demokrat' olduğunu söylüyor. Gerçek demokrat, insana, insanlığa, kişilik haklarına, sanata ve sanatçıya saygı duyar." 
     


 YAŞAM 
















</TEXT>
</DOC>
