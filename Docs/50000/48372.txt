<DOC>
<DOCNO> 48372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun15.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kara Ses'in sağ kolu tutuklandı 
</HEADLINE>
<TEXT>

     Almanya'nın Köln kentinde ''Kara ses'' olarak bilinen Cemalettin Kaplan ile mahkum bulunan oğlu Metin Kaplan'ın sağ kolu olan ve Kaplan'ın yargılandığı davada delil yetersizliğinden serbest bırakılan Harun Aydın, terörist zannıyla tutuklandı. 
     Harun Aydın, Frankfurt havaalanında Tahran'a gitmek üzere bindiği İran Air'e ait yolcu uçağından indirilerek tutuklandı. 
     Kölner Stadt-Anzeiger gazetesinin haberinde, Aydın'ın çantasında ''uyuyan teröristler'' için tipik malzemeler bulunduğu belirtilerek, bunlar arasında nükleer, biyolojik ve kimyasal maddelere karşı korunma elbisesi ve radikal dinci militanların eğitim programını gösteren bir CD bulunduğu kaydedildi. 
     Diğer bir bilgisayar diskinde de intihar girişimlerinin görüntülerinin yer aldığı ifade edilen haberde, ayrıca patlayıcı maddelerin ateşleme mekanizmalarında kullanılan cıvaya benzer bir sıvının ele geçirildiği bildirildi. 
     Frankfurt Savcılığı, ele geçirilen belgeler arasında Aydın'ın eşine yazdığı bir veda mektubu ve vasiyet de bulunduğunu, bu nedenle kendisinin radikal dinci militanlara katılarak, ''batı dünyasına karşı mücadeleye girmeye hazırlandığının'' tahmin edildiğini açıkladı. 
     Savcılık, Harun Aydın'ın, kamu barışını bozmak, suça teşvik etmek, suç örgütü oluşturmak ve cinayete teşebbüs suçlarından yargılanacağını belirtti. 
     Aydın'ın avukatı Michael Murat Sertsöz ise, müvekkilinin suçlu olmadığını savunarak, ''Şanssız olaylar birbirini izlemiştir. 
     Müvekkilim, fazla bavulu olduğu gerekçesi ile bir başka kişinin bagajını paylaşmıştır. Muhtemelen bu kişi, müvekkilimin çantasına bu suç malzemelerini koymuş'' dedi. 
     Köln kentinde İslam Cemaat ve Cemiyetleri Birliği'nin İCCB 
     kurucusu Cemalettin Kaplan ile oğlu Metin Kaplan'ın sağ kolu olan 28 yaşındaki Harun Aydın, örgütün yayın organı Ümmet-i Muhammed adlı gazetenin Yazı İşleri Müdürü, ayrıca örgütün Basın ve Halkla İlişkiler görevinde de bulunmuştu. 
     






</TEXT>
</DOC>
