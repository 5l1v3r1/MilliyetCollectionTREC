<DOC>
<DOCNO> 28358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko18.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik’ten yatırıma devam 
</HEADLINE>
<TEXT>

Arçelik’in Çerkezköy’deki yeni tesisinin ilk ürünü 1997’de Teknoloji Ödülü kazanan Orbital elektrik süpürgesi oldu 
     EKONOMİ SERVİSİ 

     Türkiye’nin içinde bulunduğu ekonomik krize rağmen yatırımlarını sürdüren Arçelik, elektrikli süpürge ve motor işletmesini birleştirerek Çerkezköy’deki yeni tesislerine taşıdı. 
     7 milyon 500 bin dolara mal olan projeyle üretilen ilk ürün ise Arçelik Orbital elektrikli süpürge oldu. Yıkama, sıkma, enerji ve ses değerleri en üst sınıfta olan ve 1997’de Teknoloji Ödülü kazanan Orbital çamaşır makinelerinde kullanılan doğrudan tahrikli motorlar da Çerkezköy’deki tesislerde üretilecek. Arçelik mühendislerince tasarlanan motorlar, ideal yıkamanın gerektirdiği her türlü hareketi yapma kapasitesine sahip. 
     Orbital serisi elektrikli süpürge, yüksek emiş gücü ve düşük ses seviyesine sahip. Küçük dış hacim ve 4 litrelik yüksek toz kapasitesi olan süpürge, otomatik kapanma ve akıllı kontrol sistemiyle ekonomik kullanım sağlıyor. 
     Arçelik Genel Müdürü Nedim Esgin, son beş yılda toplam 338 milyon dolarlık yatırım yaptıklarını, önümüzdeki dönemde de 35 milyon dolarlık yatırım yapmayı planladıklarını bildirdi. 
     Esgin, bu yatırımların yanı sıra her yıl net satışların yaklaşık yüzde 2’sini Ar-Ge çalışmalarına ayırdıklarını, Çerkezköy projesinin de bina ve arsası hariç toplam 7.5 milyon dolarlık yatırımla tamamlandığını kaydetti. 40 bin metrekare kapalı alana sahip iki fabrikadan oluşan tesiste yaklaşık 500 kişiye istihdam yaratıldığını vurgulayan Esgin, üretilecek elektrikli süpürgenin yüzde 25’inin ihraç edileceğini belirtti. 
     



 EKONOMİ 






























</TEXT>
</DOC>
