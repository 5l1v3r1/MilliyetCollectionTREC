<DOC>
<DOCNO> 27343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/soneko05.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş takas ihalesinin sonuçlarını açıkladı..Takas 8.5 katrilyon 
</HEADLINE>
<TEXT>

     Devlet Bakanı Kemal Derviş, takas ihalesine toplam net 10.8 katrilyon liralık teklif geldiğini, bunun 8.5 katrilyon liraya yakın kısmının kabul edildiğini açıkladı. 
     Derviş, ''yani toplam teklifin yüzde 78.5'ini karşılamış olacağız.Asgarı 3-5 katrilyon demiştik, 8.5 katrilyon lira olarak gerçekleşiyor'' dedi. Bakan Derviş, takas ihalesi sonuçlarını açıklamak üzere düzenlediği basın toplantısında, takas operasyonunun, resmi kaynaklardan programa sağlanan destekle birlikte düşünüldüğünde, kamu finansmanını ciddi ölçüde rahatlatacağını vurguladı. 
     Takasın, Hazine ve Ekonomik Programın yararına olacağına işaret eden Derviş, şöyle konuştu 
     ''Ancak bu operasyon Türk bankalarının da yararına olan, bankacılık sektörünü reel sektöre daha iyi hizmet verebilmesini amaçlayan bir operasyon. Bankalar takas sayesinde bilançolarındaki dövi-Türk lirası dengesini düzeltmiş olacak. Bu da Türk ekonomisine katkılarını artıracaktır. Bununla birlikte, bir miktar daha uzun vadeli TL cinsinden senedi almış olacaklardır.'' 
     Devlet Bakanı Kemal Derviş, borç takasında gerçekleşen yüzde 14-15'lik faiz getiri oranının, bugünkü piyasa şartlarında olumlu olduğunu söyledi. 
     Derviş, ortalama yüzde 14.5'lik bir faizin düşük bir faiz olmadığını, bankacılık sektörünün sorumlu davranmasıyla, yine de kabul edilebilir bir faiz oranı elde ettiklerini belirtti. 
     Derviş, ''diğer ülkeler aynı takası, yüzde 16-17 maliyetle gerçekleştirdi'' dedi. Devlet Bakanı Derviş, bu faiz oranındaki kağıtların, bankacılık sektörünün toparlanmasında faydalı olacağını da vurguladı. Derviş, bu başka soru üzerine, bu takasla bankalar, Hazine ve ekonominin tümünün kazandığını, takasın, programın ana amaçlarından olan büyüme ve istihdamın sağlanmasında gerekli altyapıyı daha güçlü hale getireceğini ifade etti. 







</TEXT>
</DOC>
