<DOC>
<DOCNO> 23603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/siyaset/asiy.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıf mercek altında 
</HEADLINE>
<TEXT>
Darülaceze’de Tantan operasyonu 
İçişleri Bakanı, Darülaceze Vakfı başkanı ve iki yönetim kurulu üyesini İdare Meclisi’nden aldı. Karar, İdare Meclisi Başkanı olan İstanbul Valisi Erol Çakır yerine yardımcısına gönderildi. 
     ŞÜKRAN ÖZÇAKMAK İstanbul 

     İçişleri Bakanı Sadettin Tantan, Darülaceze Vakfı Başkanı İ. Cahit Özden ile Yönetim Kurulu üyeleri A. Kadir Eriş ve Demircan Akan’ı, Darülaceze İdare Meclisi üyeliğinden aldı. 
     Bakanlık, kararı, aynı zamanda Darülaceze İdare Meclisi Başkanı olan İstanbul Valisi Erol Çakır yerine, Darülaceze Müessese Müdürü Vali Yardımcısı Şakir Özdikici’ye gönderdi. Darülaceze’nin İçişleri Bakanlığı’na bağlı olduğunu hatırlatan bakanlık yetkilileri, Çakır’ın bakan yerine vek leten görev yaptığına dikkat çekti. 
     
Kurum denetleniyor      Bakanlık, bu kararın müfettişlerin raporundan sonra verildiğini bildirdi. İddiaya göre vakıf yönetimi, Darülaceze adına bağışları topluyor, kararları vakıf çıkarları doğrultusunda etkiliyor. En son, Darülaceze’nin bitişiğindeki arsaya geriatri hastanesi yaptırmak isteyen vakıf, kullanım hakkının kendilerine verilmesini istemişti. Buna karşı çıkan eski Müdür Ata Aksoy, görevden alınmıştı. 106 yıl önce yürürlüğe giren Darülaceze Nizamnamesi’nin yeniden düzenlenmesine çalışıldığını belirten bakanlık yetkilileri, görevden alma kararının da bu doğrultuda verildiğini söylüyor. Ancak, kurum rutin teftişin ardından bakanlık müfettişleri tarafından ikinci kez denetlendi. İçişleri Bakanlığı’nın yanı sıra vakıflardan sorumlu Devlet Bakanlığı’nın müfettişleri de Darülaceze Vakfı’nın kayıtlarını inceleme altına aldı. 
     



 SİYASET 











</TEXT>
</DOC>
