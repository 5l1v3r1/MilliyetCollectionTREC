<DOC>
<DOCNO> 16273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko14.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bankacılık ve finans sektörü büyük darbe yedi" 
</HEADLINE>
<TEXT>

     Devlet Bakanı Kemal Derviş, Türkiye'nin istikrarla birlikte yeniden yapılanma süreci içinde, Türkiye'nin ekonomik yapısının değiştirilmesi gerektiğini söyledi. 
     Devlet Bakanı Derviş, düzenlediği basın toplantısında, bu çalışmanın sadece bir istikrar programı olmadığını belirterek, ''Evet kemerlerimizi hepimiz sıkacağız'' şeklinde konuştu. 
     Derviş şöyle dedi 
     ''Faiz gelir dengesini gördünüz. Gelirlerinin yüzde 90'ının faiz ödemesine ayırmak durumunda olan bütçenin ne kadar dar durumda olduğunu hepiniz herhalde anlıyorsunuz. Fakat istikrarla iş bitmez. Mutlaka istikrarla birlikte yeniden yapılanma süreci içinde olmamız ve Türkiye'nin ekonomik yapısını değiştirmemiz gerekiyor. Zaten bu yeniden yapılanma olmadan istikrarı da sağlayamayız, güveni de tesis edemeyiz.'' 
     Yapılması gerekenin sadece bu yıl yeniden borcu döndürmek operasyonu olmadığını söyleyen Bakan Derviş, ''yapmamız gereken Türkiye'nin ekonomik düzenini değiştirmektir. Zaten bunu yapamazsak borcu da döndüremeyiz, makro ekonomik dengeleri kuramayız'' dedi. 
     Bu yeniden yapılanma bir takım yasal değişiklikleri gerektirdiğini ifade eden Bakan Derviş, yasal çalışmanın birinci bölümünün kamu bankaları ve kamu yönetimi ile ilgili olduğunu bildirdi. 
     Kamunun bir bütün olarak çok daha rasyonel, tasarruflu ve etkin çalışması gerektiğini belirten Bakan Derviş şöyle dedi 
     "Borçlanma yasası, kamulaştırma yasası, bütçe dışı fonları rasyonel hale getirip çoğunun kapatılması ve kamu ihale yasası TBMM'nin önüne gelmiştir veya gelecektir. Bütün bunlarla hedeflenen kamunun en etkin bir biçimde hem gelirlerini hem giderlerini hem de reel sektörle etkileşimli yönetilmesidir. Borçlanma yasasını bir örnek alalım. Borçlanma politikasını tek elden Hazine yönetecektir. TBMM'ye her üç ayda bir bilgi verilecektir. Borçlanma ve garanti verme sistemi tek bir kanunla düzenlenerek borç yönetimi açık ve saydam kurallara bağlanacaktır.'' 
     Garanti sorunu 
     ''Garanti sorununun da çok önemli bir sorun'' olduğunu belirten Bakan Derviş, Türkiye'ye kaynak getiren, teknoloji getiren bazı yatırımcıya bir takım garantilerin, devletle ilgili garantilerin verilmesinin doğal olduğunu söyledi. Bakan Derviş şöyle dedi 
     ''Fakat bu projelerin gerçekten Türkiye'nin yararlı olması ve ayrıntıların da bu garantiye müsait olması gerekiyor. Her birini çok dikkatle inceleyip Türkiye'ye garanti yoluyla büyük yükümlülükler altına ve yeniden büyük borçlar altına sokmamamız gerekiyor. Ama eğer Türk ekonomisinin de gerçekten ihtiyaç duyduğu bir proje varsa ve o projeye yatırım yapılacaksa makul bir ölçüde ve rasyonel bir biçimde garantiler tabi ki verilecektir.'' 
     Kamulaştırma yasası ile kamulaştırmanın hem kolaylaşacağını söyleyen Bakan Derviş, kanunla yeterli ödeneği temin edilmeden kamulaştırma işleminin başlamayacağını bildirdi. 
     Bakan Derviş,''Kamu ihalesi yasası çok önemli bir yasadır. Açık, Avrupa kurumlarına uyan rekabete dayalı bir sistem ile maliyetten önemli bir tasarruf elde etmek mümkün olacaktır'' dedi. 
     Bankacılık sektörü 
     Yasal düzenlemelerin ikinci kısmının bankacılık ve finans sektörü ile ilgili olduğunu belirten Bakan Derviş, yeni Merkez Bankası yasa tasarısının Başbakanlığa sunulmuş olduğunu hatırlattı. 
     Bakan Derviş şöyle devam etti 
     ''Merkez Bankasını tamamen Avrupa standartlarına uyan güçlü, bağımsız bir Merkez Bankası haline getirilecektir. Zaten Merkez Bankamız bu açıdan çok yol almıştır, çok iyi çalışan güçlü bir merkez bankasıdır. Fakat bu yasayla daha da ileri giderek Türkiye'nin Merkez Bankası gelişmiş ülkelerdeki merkez bankalarının bütün niteliklerini kazanacaktır. Bu özellikle uzun vadede enflasyonla mücadele açısından çok önemli bir adımdır. Özerk para politikasını serbest ve güçlü bir biçimde yürüten Merkez Bankası enflasyona karşı bir ülkede en önemli teminattır.'' 
     Bakan Derviş, bankacılık ve finans sektörünün son bunalımdan büyük bir darbe yediğini belirterek, ''dolayısıyla yasal düzenlemelerde bankacılık ile ilgili bölüm çok çok önem taşımaktadır''dedi. 
     Bankacılık sektörü ile ilgili çok yoğun çalıştıklarını ifade eden Bakan Derviş şöyle devam etti 
     "Çalışmalar devam ediyor ve bankacılık sektörüne, önemli bir rahatlama ve ileriye dönük üretime, üreticiye, zanaatçıya, çiftçiye esnafa daha iyi bir şekilde hizmet etmesi için gerekli düzenlemeler yapılmaktadır. Bence bu uygulamaların en önemlisi ayakta kalan bankaları ekonomiye hizmet etmelerine yardımcı olacak bir düzen içinde denetlemek ve sahiplerinden de sermaye artırmalarına gitmelerini hem özendirmek hem de onlardan bunları istemektir.'' 
     Bankalar Düzenleme ve Denetleme Kurulu ile birlikte bu çalışmanın hızla ilerlediğini belirten Bakan Derviş, ''önümüzdeki günlerde bankacılık yasasını TBMM'ye sevk etmiş olacağız ve bankacılık sektöründe bunalıma biran önce son vermek görevinde çok önemli adımlar atabileceğiz'' dedi. 
     Bakan Derviş, ''Daha önce hükümetimizin de birkaç kez vurguladığı gibi herkesin mevduatı kesin güvence altındadır. Bu konuda en ufak bir tartışma ve en ufak bir şüphe olmasın. Herkesin mevduatı Türk devletinin kesin güvencesi altındadır'' dedi. 




</TEXT>
</DOC>
