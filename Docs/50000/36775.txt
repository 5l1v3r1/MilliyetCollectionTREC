<DOC>
<DOCNO> 36775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/dunya/tur.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Azrail sel oldu geldiİran, Endonezya, Afganistan, Vietnam ve Tayland’da şiddetli yağışlar, yüzlerce kişinin ölmesine ve kaybolmasına yol açtı 
     DIŞ HABERLER SERVİSİ 

     Dünyanın birçok yeri sıcaktan kavrulup bir damla suya hasretken, bazı bölgeler de sellerle boğuşuyor. İran, Tayland, Endonezya, Vietnam ve Afganistan’da şiddetli yağmurların neden olduğu seller, yüzlerce kişinin yaşamına mal oldu. Kimisini uykuda, kimisini yolculukta, kimisini iş sırasında yakalayan sel, yaşamı da felç etti. 
     
     İran’da 100 ölü, 35 kayıp 
     İran’ın kuzeydoğusunda Gülistan ve Horasan’da şiddetli yağışların yol açtığı sellerde ölenlerin sayısı 100’ü bulurken, 35 kişinin de kayıp olduğu açıklandı. Kurtarma görevlileri, başkent Tahran’ın 500 km kuzeydoğusundaki Kalaleh kasabasında çamur altında kalan cesetleri çıkarmaya çalışırken, yolcu dolu 3 otobüsün akıbetinin ise henüz bilinmediği bildirildi. 
     1500 ev ve 100 araç tahrip olurken, Tahran ile kuzeydoğudaki Meşhed kentleri arasındaki yolun kapandığı ve çok sayıda kişinin mahsur kaldığı açıklandı. 
     
     Tayland’da 76 ölü 
     Tayland’ın kuzeyinde ise sel ve toprak kaymaları çoğu kadın ve çocuk 76 kişinin ölümüne, 30 kişinin de kaybolmasına yol açtı. Yetkililer, sellerin gece insanları uykudayken yakalaması nedeniyle ölü sayısının artmasından endişe ettiklerini ifade ediyorlar. 
     
     Endonezya’da 108 ölü, 169 kayıp 
     Endonezya’da da seller insanları uykudayken ölüme sürükledi. Nias adasında etkili olan doğal afetten 108 kişi ölürken, 169 kişinin ise kayıp olduğu açıklandı. 
     Vietnam’ı vuran Usagi tayfunu da 40’tan fazla kişinin ölümüne, 43 kişinin de kaybolmasına yol açtı. Afganistan’da ise seller iki kişinin ölümüne neden oldu. 
     



 DÜNYA 












</TEXT>
</DOC>
