<DOC>
<DOCNO> 45859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/guncel/gun14.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Erol Evcil İşkence gördüm 
     İSMAİL POLAT İstanbul 

     Nesim Malki cinayetini azmettirdiği gerekçesiyle yargılanan işadamı Erol Evcil, emniyette işkence gördüğünü, muayene edilmeden kendisine sağlam raporu verildiğini iddia etti. Bursa 6. Ağır Ceza Mahkemesi’nin talimatıyla Kartal 5. Asliye Ceza Mahkemesi’nde mağdur sıfatıyla ifade veren Evcil, "Bursa’da gözaltına alındığım sırada emniyet müdürlüğünde çeşitli işkencelere maruz kaldım. Kafama çuval geçirip her iki boşluğuma demirle vurdular" dedi. 
     
     8 belediye başkanı mahkemelik oldu 
     Neşet KARADAĞ ADANA, DHA 

     Adana’daki sekiz belediye başkanı da mahkemelik oldu. ANAP’lı Sofulu Belde Belediye Başkanı Adnan Beydilli "rüşvet, nitelikli zimmet, devlet alım - satımına fesat karıştırmak" suçlarından tutuklu yargılanıyor. MHP’den ihraç edilen Yüreğir ilçesinin Buruk Belde Belediye Başkanı Sabri Güngörmüş’ün bir avukatı yedi yerinden tabancayla yaraladığı iddiasıyla idamı isteniyor. Akçatekir Belde Belediyesi’nin DSP’li Başkanı Hüseyin Sarıaslan ile oğlu Ahmet, "rüşvet almak" suçundan tutuksuz yargılanıyor. 
     
     42 çete mensubu gözaltında... 
     İstanbul’da, altı ayrı organize suç örgütüne yönelik düzenlenen operasyonlarda, 42 kişi gözaltına alındı. Son bir hafta içinde gerçekleştirilen operasyonlarda, organize suç örgütü elebaşı oldukları belirtilen Yusuf Cevahir, Orhan Kalkuz ve Nihat Türkdönmez’in de aralarında bulunduğu 42 kişi yakalandı. Bu kişilerle birlikte, 15 adet tabanca, iki av tüfeği ve bu silahlara ait 359 fişekle bir el telsizi ele geçirildi. Zanlıların, bir kişinin silah tehdidiyle kaçırılarak darp edilmesi, zorla para toplanması olaylarına karıştıkları anlaşıldı. 
     
     Kasayı yola bırakıp kaçtılar 
     SABRİ SEVER İstanbul 

     Üsküdar’da başlarına kadın çorabı geçiren maskeli üç kişi bir marketin temizlik görevlisini bıçak ve silah zoruyla bağladıktan sonra 2 tonluk kasayı kamyona yükleyerek götürmek istedi. İçinde yaklaşık 20 milyar lira olduğu öğrenilen kasayı marketin dışına kadar taşıyan soyguncular devriye gezen polisten korkarak kaçtılar. Elleri bağlı olarak bulunan temizlikçi İslam Çelik ise arkadaşı tarafından kurtarıldı. Arkadaşı kasanın dışarda olduğunu görünce polise haber verdi. 
     
     Annesi azarlayınca pencereden atladı 
     SABRİ SEVER İstanbul 

     Kadıköy’de annesinden sigara içtiği için azar işiten 16 yaşındaki B.U 5. kattaki evlerinin penceresinden atladı. Ağır yaralanan genç kız tedaviye alındı. Annesi Nilay Demir, Kenan Evren Lisesi 1. sınıf öğrencisi B.U’yu geçen cuma günü sigara içerken yakalayınca azarlayarak, "Artık seni sevmiyorum" diye bağırdı. Annesinin kendisine kızmasını hazmedemeyen genç kız, bunalıma girdi. B.U anne babası ayrı yaşıyor. 
     



 GÜNCEL 























</TEXT>
</DOC>
