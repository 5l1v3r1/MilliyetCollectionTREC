<DOC>
<DOCNO> 19046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur27.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanlardan Çulhaoğlu 76 arkadaşıyla birlikte CHP'den istifa etti 
</HEADLINE>
<TEXT>

     CHP'de, aralarında eski Bayındırlık ve İskan ile Turizm Bakanlığı görevlerinde bulunan Halil Çulhaoğlu'nun da bulunduğu çok sayıda kişi, partilerinden istifa etti. 
     Halil Çulhaoğlu, 76 arkadaşıyla birlikte CHP'den istifa etti. Çulhaoğlu ve arkadaşları, CHP Tire İlçe Başkanlığı'na verdikleri istifa dilekçesinde, sömürgeci zihniyete karşı ulusal direnme ruhuyla kurulan CHP'nin, bugün bu özellikleri taşımaktan uzak hale geldiğini öne sürdüler. 
     CHP'nin tarikat gibi yönetilmeye çalışıldığını, 6 ok ilkelerinin uygulanmadığını savunan Çulhaoğlu ve arkadaşları, sosyal demokrat çizgide politikayı sürdüreceklerini kaydettiler. 
     CHP Zonguldak İlçe Örgütü'nden de 51 kişi istifa etti. Eski İlçe Başkanı Yaşar Avcı, yazılı açıklamasında, CHP'nin, temel ilkelerinden sapan, emeği yok sayan, parti içi demokrasiyi işletmeyen bir anlayışta olduğunu öne sürerek, aralarında delege ve üyelerin de bulunduğu 51 kişiyle istifa ettiklerini belirtti. 
     Avcı, açıklamasında ''Son olumsuz gelişmelere kadar üyesi olmaktan onur duyduğum CHP'den değil, ısrarla sağa kayan Deniz Baykal'ın partisinden, emeğin bayramı olan 1 Mayıs'ta istifa ediyoruz. Bundan böyle oluşturulacak Kemalist sol oluşumda siyasi yaşamımıza devam etme kararı aldık'' görüşüne yer verdi. 






</TEXT>
</DOC>
