<DOC>
<DOCNO> 41980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/soneko19.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Universal Antalya'ya 1 milyar dolarlık yatırım yapmak istiyor 
</HEADLINE>
<TEXT>

     Dünyaca ünlü Amerikalı Universal Film Stüdyoları'nın Antalya'da 1 milyar dolarlık yatırım yapmak istediği bildirildi. 
     Antalya Ticaret ve Sanayi Odası ATSO Başkanı Tunay Altınpınar yaptığı açıklamada, Universal Film Stüdyoları'nın Antalya'nın Serik ilçesi yakınlarında, eğlence merkezleri, film stüdyoları kurmak ve formula-1 yarışlarını gerçekleştirmek amacıyla 100 bin metrekare arazi istediğini söyledi. 
     Universal Film Stüdyoları'nın Antalya'da 1 milyar dolarlık yatırım yapmayı istediğini kaydeden Altınpınar, şirketin 750 milyon doları kendi kaynaklarından karşılayacağını, geri kalan bölümünü temin etmek için Türkiye'de bazı banka yöneticileriyle görüştüğünü belirtti. Altınpınar, ''Türkiye'de ekonomik kriz yaşanmamış olsaydı, Unıversal Film Stüdyoları eğlence merkezi kurulması için temel atacaktı. Projeye göre, eğlence merkezi her yaş grubuna hitap edecek şekilde olacak'' diye konuştu. Türkiye'de ve özellikle Antalya'da turizm tesislerinin çok yeni ve kaliteli olduğunu anımsatan Altınpınar, turizme tahsis edilmek istenilen arazilerin, eğlence merkezleri yapımı için tahsis edilmesi gerektiğini kaydetti. Altınpınar, ''Türkiye, turizmde çok iyi bir sezon yaşıyor. Ancak turizmi 12 aya yaymak gerekli. Bu nedenle de turizm bölgelerinde eğlence merkezleri kurlmalı'' dedi. 







</TEXT>
</DOC>
