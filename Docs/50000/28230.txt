<DOC>
<DOCNO> 28230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun08.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de loto çılgınlığı..Büyük ikramiye 125 milyon dolar 
</HEADLINE>
<TEXT>

     California lotosu büyük ikramiyesinin tarihteki en yüksek rakama ulaşması üzerine Amerika'da yeni bir loto çılgınlığı başladı. Ülkede yarın çekilecek lotoyu bir kişi kazandığı takdirde tek başına 125 milyon doların sahibi olacak. 
     California lotosunda büyük ikramiyenin şimdiye kadar 3 kez 100 milyon doların üzerine çıktığı, ancak hiçbir zaman 125 milyon dolara ulaşmadığı bildiriliyor. Lotonun önceki gün yapılan çekilişinde hiç kimse 6 şanslı rakamı tutturamadı. İkramiyenin yüksek olması yüzünden o gün çekilişten önceki bir saat içinde 5 milyon dolarlık bilet satıldığı belirtildi. Amerikan yasalarına göre, lotoyu kazanacak talihli parasını 26 yıl taksitle aldığı takdirde 125 milyonun tamamını alabiliyor. Kazanan kişi parasını peşin almayı tercih ettiği takdirde ise sadece 62 milyon dolar alabilecek. 







</TEXT>
</DOC>
