<DOC>
<DOCNO> 37150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/ekonomi/eko02.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye uçanın peşinde 
</HEADLINE>
<TEXT>

Lüks otomobiller ile yat sahiplerinin vergi borçlarıyla ilgili inceleme yapan İstanbul Defterdarlığı, şimdi de helikopter ve uçak sahiplerini takibe aldı 
     NEDİM ŞENER 

     İstanbul’da 3 katrilyonu aşan vergi kaçağı ile mücadele etmeye çalışan Maliye, borçluların kara ve denizden sonra hava taşıtlarının da peşine düştü. 
     Daha önce lüks otomobiller ile milyarlarca liralık yatlara yönelik inceleme yapan İstanbul Defterdarlığı, şimdi de uçak ve helikopter sahiplerinin vergi durumlarını inceliyor. Uçak ve helikopterlerin kayıtlarının tutulduğu Ankara’daki Yeğenbey Vergi Dairesi’ne bir yazı gönderen İstanbul Defterdarlığı ikametgahı İstanbul’da olan helikopter ve uçak sahiplerinin isim listesinin gönderilmesini’ istedi. Defterdarlık denetim birimi, Ankara’dan gönderilecek listelerle, vergi borçluları listelerini karşılaştıracak. 
     
     Lüks arabaya da takip 
     Daha önce sol şerit operasyonu kapsamında Porsche, Ferrari, Lincoln, lüks jeepler ile BMW ve Mercedes gibi araçları kullanıp da vergi borcu bulunanların araçlarına el konulmuştu. Bu kapsamda inceleme yapılanların bir kısmı da Maliye’ye olan borçlarını ödemişlerdi. 
     Milyarlarca liralık vergi borcu olduğu halde son model lüks araçlara binenlere yönelik olarak geçen yıl başlatılan inceleme, şimdi de 2002 modellerde sürüyor. 
     Trafik Müdürlüğü’nün kayıtlarından lüks araç satışlarını inceleyen Defterdarlık denetim elemanları, borcu olanları her yerde arıyor. Maliye’nin incelemesinden haberdar olan bazı borçluların araçlarını gizlemek için parklara çektiğini saptayan denetim elemanları, şimdi lüks mekanların önlerinde haciz uygulamasına başlıyor. 
     Denetim elemanları, plakaları belli olan araçlara fiili hacizle el koyacak. Defterdarlık yetkilileri, "Laila’ya Porsche’siyle gelen vergi borçluları yakında taksiyle dönebilir" dedi. 
     
Borcu olanlar havalanmayacak      Maliye’ye borcu bulunan 400 yata ihtiyati haciz konulurken, bunlardan 90 tanesi ise kesin haciz uygulanarak satışa hazır hale getirildi. 
     Özel uçak ve helikopteri bulunup da Maliye’ye borcu olanların da aynı uygulamayla karşılaşacağını belirten İstanbul Defterdarı Kadir Boy, şöyle konuştu 
     "Özellikle uçağını gönderip tanıdıklarını aldıranlarla ya da bir geceliğine bir yerlere gidip gelenlerin gerçekten vergi ödeyip ödemediğini araştırıyoruz. Vergisini ödeyenlere soracak şeyimiz yok. Ancak Maliye’ye borcu olup da uçakla gezmek de toplum vicdanını yaralar. O yüzden devletin alacağı havada da olsa almakta kararlıyız. Bu konuda lüks kara taşıtları ile deniz taşıtları konusunda da kararlılığımız sonuç verdi. Aynı şeyi hava taşıtları için de bekliyoruz." 
     



 EKONOMİ 



















</TEXT>
</DOC>
