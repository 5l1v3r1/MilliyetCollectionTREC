<DOC>
<DOCNO> 44940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur21.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri ''kıyak emekliliği'' gizli oylamada kabul etti 
</HEADLINE>
<TEXT>

     TBMM Genel Kurulu'nda, Anayasa değişiklikleri görüşülürken milletvekilleri kendilerine "kıyak emeklilik" getiren bir önergeyi kabul ettiler. Milletvekillerinin ödenek, yolluk ve emeklilikleriyle ilgili bu maddeye, oylamaya katılan 451 milletvekilinden, 416'sı kabul oyu verdi. 
     TBMM Genel Kurulu'nda, kamuoyunda "Kıyak Emeklilik" olarak bilinen ve milletvekillerinin ödenek, yolluk, emeklilik işlemleriyle tazminat ve özlük işlerinin yasayla düzenlenmesini öngören Anayasa değişikliği maddesi görüşülürken, ANAP'tan Erkan Kemaloğlu ve Ömer Ertaş, DYP'den Hakkı Töre, AKP'den İrfan Gündüz, DSP Yekta Açıkgöz ve SP'li Ali Oğuz bir önerge verdiler. Önergede, Anayasa'nın 86'ıncı maddesinin "Ödenek ve yolluklar" başlığı "Ödenek, yolluk ve sosyal haklar" olarak değiştirilirken, maddedeki "sosyal güvenlik kuruluşları" ibaresi "TC Emekli Sandığı" olarak değiştirildi. Önergeyle maddenin, "TBMM üyelerinin ödenek ve yollukları kanunla düzenlenir. Ödeneğin aylık tutarı en yüksek Devlet memurunun almakta olduğu miktarı, yolluk da ödenek miktarının yarısını aşamaz" hükmü değiştirildi. Bu hüküm önergeyle, "TBMM üyeleri ödenek, yolluk ve sosyal hakları emeklilikleri ve tazminatları özel kanunlarla düzenlenir. Ödeneğin aylık tutarı TC Emekli Sandığı iştirakçisinin görevdeyken almakta olduğu miktardan, yolluk tutarı ödenek miktarının yarısından, bağlanacak emekli aylıkları bunların toplamının yarısından az olamaz" şeklinde yeniden düzenlendi. 
     İşaret oyuyla yapılan oylamada kabul edilen önerge üzerinde, daha sonra gizli oylama yapıldı. Bu oylamaya, 451 milletvekili katılırken, 416 kabul, 30 ret, 1 çekimser, 3 geçersiz ve 2 boş oy çıktı. 
     Maddenin tümü üzerindeki oylamaya ise, 421 milletvekili katıldı. Oylamada, 378 kabul, 39 ret oyu çıktı. Bir milletvekili çekimser oy kullanırken, 3 de boş oy çıktı. 
     Kabul edilen önergeyle, daha önce, "en yüksek devlet memuru" sıfatıyla Başbakanlık Müsteşarı'nın maaşına endeksli olan milletvekili maaşı Genelkurmay Başkanının maaşına endekslendi. Yeni sisteme gere, milletvekili maaşı Genelkurmay Başkanı maaşından yüzde 50 fazla, emeklilerinin maaşı da milletvekili maaşının yarısı kadar olacak. 
     






</TEXT>
</DOC>
