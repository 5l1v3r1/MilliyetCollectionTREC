<DOC>
<DOCNO> 10506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sonspo11.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Eleştirilere en güzel cevabı futbolcular sahada verdi" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, eskiden Türkiye'de hayal olan başarıların, Galatasaray için artık normal karşılanmaya başladığını söyledi. 
     Galatasaray'ın her zaman ilkleri yapmaya soyunduğunu kaydeden Dürüst, ''Bu konuda bir misyon üstlendik. Bunu da başarıyla devam ettiriyoruz. Eskiden hayal olan başarılar, şimdi normal olmaya başladı'' dedi. 
     Ali Dürüst, takımın ortaya koyduğu futbolla, İtalyan AC milan karşısında galibiyeti hak ettiğini de vurgulayarak, oyuncuların özverilerini ve fedakarlıklarını taktir etmek gerektiğini kaydetti. 
     Galatasaray gibi bir takımın başarısızlığa tahammülünün bulunmadığını anlatan Ali Dürüst, zaman zaman yaşanan günlük başarısızlıklarda ise haksız eleştiriler aldıklarını savundu. 
     Özellikle kişilik haklarına dokunan eleştirileri şiddetle kınadıklarını belirten Dürüst, şöyle konuştu 
     ''Kişilik haklarına dokunan ve Galatasaray'ı yolundan çıkarmaya çalışan eleştiriler bizi üzüyor. Ancak, oyuncular buna cevabı, saha içinde en iyi şekilde veriyor. Bazı oyunculara 'oynamıyor' yakıştırmaları yapıldı. Dün gece de bunun ne kadar yanlış olduğu ortaya çıktı.'' 




</TEXT>
</DOC>
