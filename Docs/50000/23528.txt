<DOC>
<DOCNO> 23528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sondun10.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman marşlarına benzeyen "Avrupa Ordusu" marşı İngilizleri kızdırdı 
</HEADLINE>
<TEXT>

     Kurulması yolundaki hazırlıklar sürdürülen ''Avrupa Ordusu''nun, Alman marşlarını andıran bir marşı olacağı yolundaki haberler, İngiltere'deki Avrupa ile entegrasyon karşıtlarını kızdırdı. 
     Kendi karargahı ve bayrağı bulanacak Avrupa Ordusu'nun, bir de marşı olacağına dair dün ortaya atılan ve güce asker verecek Avrupa başkentlerinden Londra'da kızgınlık yaratan haberler, bugün yayınlanan The Sunday Times gazetesinde yankı buldu. 
     ''Avrupa Ordusu''nun web sayfası ''Eurocorps''da ''Avrupa Marşı'' başlığı altında yer aldığı belirtilen marşın varlığının, ''Avrupa Ordusu'' sözcülüğü tarafından yalanlandığına da dikkati çeken gazete, ''ancak web sayfasındaki marş bu yalanlamayı anlamsız kılıyor'' dedi. 
     Şimdilik İspanyolca sözlerle hazırlandığı ve daha sonra bütün Avrupa dillerine çevrileceği belirtilen marş hakkındaki görüşlerini açıklayan Kent'teki Canterbury Christchurch Üniversitesi bilim adamlarından Dalwyn Henshall, marşın notalarının Alman marşlarını andırdığını doğruladı. 
     Avrupa ile entegrasyona karşı çıkan İngiliz Muhafazakar Partisi için büyük bir siyasi malzeme oluşturacağı düşünülen marş konusunda görüşlerini açıklayan gölge savunma bakanı Ian Duncan, ''bu marş da gösteriyor ki, kurulacak Avrupa Ordusu'nun NATO'dan tümüyle bağımsız olması yönünde hazırlıklar yapılıyor'' dedi. Savunma Bakanı Geoff Hoon ise böyle bir marşın varlığını hiç duymadığını ifade ederken, İngiliz Ordusu'na mensup askerlerin böyle bir marş eşliğinde yürümelerinin düşünülemeyeceğini söyledi. 







</TEXT>
</DOC>
