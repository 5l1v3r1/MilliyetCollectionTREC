<DOC>
<DOCNO> 18079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/eko06a.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez’e özerklik 
</HEADLINE>
<TEXT>

TBMM’de kabul edilen yeni yasaya göre, Merkez Bankası para politikasını uygulamada tek başına yetkili olacak 
     EKONOMİ SERVİSİ 

     Devlet Bakanı Kemal Derviş’in öncelikle çıkarılmasını istediği yasalar arasında yer alan Merkez Bankası’nın özerk hale getirilmesini, para politikalarını uygulamada tek başına yetkili olmasını öngören yasa tasarısı TBMM Genel Kurulu’nda kabul edildi. 
     İktidar partileri, tasarının Devlet Bakanı Derviş’in ABD’ye yapacağı gezi öncesinde yasalaşmasını sağlamak amacıyla TBMM Genel Kurulu’nu saat 02.30’a kadar çalıştırdı. 
     
     Temel amaç fiyat istikrarı 
     FP’nin engelleme çabalarına karşın Genel Kurul’da üzerinde değişiklik yapılmadan kabul edilen yasa ile Merkez Bankası Yasası’nın 13 maddesi değiştirildi yedi maddesi yürürlükten kaldırıldı ve yasaya bir madde eklendi. 
     Merkez Bankası’nın temel amacının fiyat istikrarını sağlamak olduğu hükme bağlanan yasada, buna yönelik olarak bankanın uygulayacağı para politikasını ve kullanacağı araçları doğrudan belirleme yetkisi verildi. 
     Merkez Bankası bu çerçevede hükümetle birlikte enflasyon hedefini belirleyecek ve bununla uyumlu olarak para politikasını oluşturacak. Banka, para politikasını uygulamada tek başına yetkili olacak. 
     
     Para Politikası Kurulu 
     Merkez Bankası bünyesinde, başkan, yardımcıları, banka meclisinden seçilecek bir üye ve başkanın önerisi üzerine müşterek kararname ile atanacak bir üyeden meydana gelecek bir "Para Politikası Kurulu" oluşturulacak. Hazine Müsteşarı veya belirleyeceği müsteşar yardımcısı toplantıya oy hakkı olmaksızın katılabilecek. 
     Merkez Bankası, Tasarruf Mevduatı Sigorta Fonu’nun TMSF kaynaklarının gereksinimini karşılamaması durumunda, Bankacılık Düzenleme ve Denetleme Kurumu’nun BDDK talebi üzerine TMSF’ye avans vermeye yetkili olacak. 
     
     Bankacılık yasası da imzada 
     Öte yandan, bankalar yasa tasarısı Bakanlar Kurulu’nda imzaya açıldı. Sivil Havacılık Yasası ve Bütçe Değişikliği ile ilgili yasa da Cumhurbaşkanı Ahmet Necdet Sezer tarafından onaylandı. 
     



 EKONOMİ 























</TEXT>
</DOC>
