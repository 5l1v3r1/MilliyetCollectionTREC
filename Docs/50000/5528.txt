<DOC>
<DOCNO> 5528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/guncel/gun22.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Meral İşadamına da kelepçe takacaksın 
     Türk - İş Genel Başkanı Bayram Meral, ekmek çalanın, baklava çalanın eline kelepçe takılıyorsa, işadamına da kelepçe takılabileceğini söyledi. Meral, "İşadamı bankaları soyacak, yolsuzluk yapacak, kelepçe takmayacaksın. Hırsız hırsızdır. Kim çalmışsa kelepçe takacaksın" diye konuştu. Türkiye genelinde 52 bin mevsimlik işçinin kadroya alınmasıyla ilgili olarak geldiği Konya’da TSYD Sosyal Tesisleri’nde onuruna verilen yemekte Meral, sendikacılar ve kadroya geçen işçilerle birlikte halay da çekti. 
     
     Yere tükürenlere 100 milyon ceza 
     Şanlıurfa’nın Siverek ilçesinde, yere tükürenlere belediye tarafından 100 milyon lira para cezası verilecek. Belediye Başkanı Hasan Çelebi’nin başkanlığında toplanan Belediye Encümeni, çevre ve insan sağlığının korunması için bir dizi karar aldı. Belediye Meclisi, yere tükürenlere, kapalı mekanlarda sigara içenlere ve çevreyi kirletenlere 100 milyon lira para cezası verilmesini kararlaştırıldı. Toplantıda alınan kararlar, belediye hoparlöründen okunarak halka duyuruluyor. 
     
     Kızılay kongresi temyize gidiyor 
     Kızılay Genel Başkanı Ertan Gönen, mahkeme kararı ile alınan olağanüstü genel kurul toplantısının, eski tüzüğün boşluğundan kaynaklandığını savunarak, temziye başvuracaklarını bildirdi. Gönen, Kızılay Çorum Şubesi’nin kongresine katılmak üzere geldiği Çorum’da, olağanüstü genel kurul toplantısına ilişkin görüşlerini açıklarken, 800 delegeden 40’ının istedikleri zaman bir araya gelerek kongre kararı alabileceğini söyledi ve tüzüğün bu maddesinin değişmesi gerektiğini açıkladı. 
     
     Mezar kazarken sinirler bozuldu 
     Gaziantep Asri Mezarlık’ta mezar kazmak isteyen işçiler Salih Alkan ve Mustafa Çoban, aile mezarlığı çalışması yaparken, 10 yıl önce gömülen ve sinir bozucu, göz yaşartıcı gaz içeren tüpü deldiler. İki işçi ile daha sonra olay yerine gelen üç güvenlik görevlisi yayılan gazdan etkilenerek rahatsızlandı. Büyükşehir Belediye Başkanı Celal Doğan, 1991’de bir hurdacıda bulunan, içinde sinir bozucu ve göz yaşartıcı gaz olduğu belirlenen 75 santimetre uzunluğundaki tüpün, Valilik, Tugay Komutanlığı ve Emniyet Müdürlüğü’nün bilgisi kapsamında, o tarihte mezarlık olarak kullanılmayan alana gömülüp üzerinin betonla kaplandığını söyledi. 
     
     


 GÜNCEL 





















</TEXT>
</DOC>
