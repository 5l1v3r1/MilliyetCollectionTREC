<DOC>
<DOCNO> 5497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/dunya/adun.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’nın kızgın adamı 
</HEADLINE>
<TEXT>

İngiliz yayın kuruluşu BBC soykırım’ yasasına Türkiye’nin tepkisini yorumladı Osmanlı döneminde Türkiye Avrupa’nın hasta adamıydı, şimdi kızgın adamı 
     DIŞ HABERLER SERVİSİ 

     İngiliz yayın kuruluşu BBC, Osmanlı İmparatorluğu’nun çöküş döneminde "Avrupa’nın hasta adamı" olarak görülen Türkiye’nin artık "Avrupa’nın öfkeli adamı rolünü üstlendiğini" bildirdi. 
     BBC, internet sitesinde "Türkiye Avrupa’nın kızgın adamı" başlığıyla yayınladığı haberinde, "Hayli gururlu ve inatçı bir ulus olan Türkler, küçük veya büyük her sorunda bu öfkeli tavırlarını ortaya koyuyor. Türkler, dört bir yandan komplo ve hakaretlere maruz kaldıklarına inanıyorlar" diye yazdı. Bu görüşüne kanıt olarak son dönemde yapılan bir kamuoyu araştırmasının sonuçlarını aktaran BBC "Türklerin en güvenilmez ülkeler olarak yakın komşularını işaret ettiklerini" belirtti. Türklerin bu öfkesini son zamanlarda Avrupa’ya yönelttiğini savunan BBC şu görüşlere yer verdi 
     "Fransız parlamentosunun Ermeni soykırımı konusunda kabul ettiği son karar Avrupa’nın Türk karşıtı tutumuna bir örnek olarak görülüyor. Hatta Türkiye’nin kentli Dışişleri Bakanı İsmail Cem bile Fransa’nın bu kararını post modern faşizm’ olarak niteledi. 
     
     Türkiye’ye karşı provokasyon 
     Çoğu Türk, kararı Hıristiyan Kulübü’nün büyük bir müslüman ülke olan Türkiye’yi Avrupa dışında tutma çabasının bir ifadesi olarak değerlendiriyor. Türklere göre, Avrupa sürekli olarak provokasyon yapıyor. Belçika’nın aşırı solcuları koruması, Almanya’nın radikal islamcılara kucak açması, hep bu provokasyonlar kapsamında." 
     
     Sakıncalı saç örgüsü 
     Alman parlamanter Angelika Beer’in Ankara ziyareti sırasında PKK bayrağındaki sarı, kırmızı ve yeşil renkleri içeren bir saç örgüsü takması üzerine "kapı dışarı edildiğini" hatırlatan BBC, AB’nin bile bütün bir kuruluş olarak Türkiye’nin kuşkulu bakışlarından kurtulamadığını kaydetti. Bir Türk generalinin Kürtçe eğitim ve yayına izin verilmesini isteyen AB’yi "PKK taleplerini dile getirmekle" suçlaması buna örnek olarak gösterildi. 
     
     Kafanı Sevr’e takma’ mesajı 
     Türkiye’nin öfkeli tutumunun kökenini araştıran BBC Türklerin bilinçaltında yer eden Sevr korkusuna atıfta bulundu. Sevr’in hiçbir zaman uygulanmayan bir anlaşma olduğunu kaydeden İngiliz yayın kuruluşu, halen önde gelen Türk politikacıları arasında Avrupa’nın Türkiye’nin bölünmesini öngören "Sevr ruhunu" canlandırmaya çalıştığı yolunda güçlü bir inanç olduğunu belirtti. Avrupa’da Türkiye’ye karşı olanlar kadar dost olanların da bulunduğunu vurgulayan BBC, bu kesimin Türkiye’den kendisine bir parça daha fazla güvenmesini ve artık uzlaşma sanatını uygulamasını beklediklerini ifade etti. BBC’ye göre, Avrupa’daki Türk dostları, Türkiye’nin artık "Avrupa ile arasına köstebek yuvalarından dağlar oluşturmasından vazgeçmesini" istiyor. 
     


 DÜNYA 










</TEXT>
</DOC>
