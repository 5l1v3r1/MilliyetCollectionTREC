<DOC>
<DOCNO> 26033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/spor/ykol.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur kırmak 
</HEADLINE>
<TEXT>

     DOĞAN KOLOĞLU 

     Paranın sporda ve futbolda inanılmaz bir güç haline gelmesi spor dünyasını ikiye böldü. Sporu "fair - play ve ekonomik gerçekçilik" içinde kullananlar ve bunu "beceremeyenler". Türkiye bir de "protokol skandalı" gibi şekilci suçlamalarla ne federasyonu, ne de bakanlığı yüceltmeyecek bir çekişme içinde boğuluyor. Bu yüzden Türkiye’nin kültürel ciddi spor sorunları vardır. 
     Henüz inandırıcı bir doping merkezi kurmadan olimpiyatlara talip oluyoruz. Taşçı olayında yaşandığı gibi Atina’daki tesislerde test yapılması ve itiraz edildiğinde durumun karışması "dışa bağımlı" girişimlerde daha dikkatli olmamız gereğini yaratıyor. Bu bizim için "onur kırıcıdır." Nitekim artık spor paranın gücüne karşı bu tür "ahlak ilkeleri" ile karşı koymaktan yanadır. Örnekleyelim Avrupa topluluğu sahte pasaportla bünyesinde top koşturanlara savaş açtı. Fransa ilk Arjantinli Diego Garay’ı, peşinden de sahte pasaportlu Metz’in Kolombiyalı kalecisi Mondragon’u iki yıl cezalandırdı. O da bu nedenle Galatasaray’a geliyor. İtalya ise o kadar çok sahte pasaport yakaladı ki sonunda olayı bıraktı. İtalya, FIFA’nın "onur kırıcı" olarak değerlendirdiği bu olayı görmezlikten gelirken, Fransa FIFA’nın yorumuna uygun hareket etti. UEFA bir yıl önce Galatasaray - Real Madrid kupa maçında iki borçlu takımın final oynamasını da "onur kırıcı" buldu ve hemen bu borçlu duruma son veren kararı aldı. 2002 - 2003 yılına kadar bu uygulama ertelenirken "kulüplere deneyim kazansınlar" ve bir süre "onurları kırılmasın" anlayışı gösterildi. Ayrıca Almanya’dan Beşiktaş’a gelen Daum’a Türk kamuoyu "aldırmıyor". Esrar dosyasını görmezden geliyor. Ama Almanlar bastırıyor. Neden Çünkü UEFA Genel Sekreteri Aigner Alman. Olay kapatılmıyor. UEFA’nın yeni ilkelerini biliyorlar. Türkiye bu hassasiyete de kayıtsız. Süren basına çok çatıyor ama, eski başkan Alp Yalman’ın Galatasaray oy vermediği için federasyon başkanı olamayışına, Fatih’in gidişi ile oluşan polemik tarzına, şimdi de Emre’nin basında "Fiyat konusunda yalan söylüyorlar. Verin 12 milyon doları kalayım" sözlerine karşı inandırıcı olma zorunluluğu içindedir. Borç yüzünden stadı yaparken bile oluşacak sıkıntılar UEFA açısından onur kırıcı olabilir. Ve her fırsatta borçlu kulüplere üst üste cezalar geliyor. 



 SPOR 
























</TEXT>
</DOC>
