<DOC>
<DOCNO> 20899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur09.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur-Sen "Çare sandıkta..." 
</HEADLINE>
<TEXT>

     Memur Sendikaları Konfederasyonu Memur-Sen Genel Başkanı Fatih Uğurlu, yaşanan krize çözümün sandık başında aranması gerektiğini söyledi. 
     Eğitim-Bir Sendikası Denizli Şubesi'nde basın toplantısı düzenleyen Uğurlu, Meclis gündeminde olan sendika yasa tasarısını kabul etmediklerini ve çok sesliliğe yer verilmediğini öne sürdü. Yasa tasarısında baraj ve sendikal engeller bulunduğunu, iş kollarının yetersiz olduğunu ileri süren Uğurlu, tasarıya yeni iş kollarının eklenmesini istedi. 
     Uğurlu, hükümetin ekonomik programını benimsemediklerini, Devlet Bakanı Kemal Derviş'in hazırladığı programda işçi, memur, esnaf, çiftçi gibi kesimlere yer verilmediğini savundu. Uğurlu, ''Uygulanan programda halk yok. IMF programlarıyla kurtulan ülke de yok. Ama daha fazla bataklığa sürüklenen ülke çok'' dedi. 
     Hükümeti halktan yana program uygulamaya davet ettiklerini anlatan Uğurlu, ''Beceremiyorsa demokrasiye davet ediyoruz. Bunun anlamı seçimdir. Siyasetin tabanı oynamıştır. Alternatif ve çare vardır, çare sandıkta aranmalıdır'' diye konuştu. 






</TEXT>
</DOC>
