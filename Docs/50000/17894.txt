<DOC>
<DOCNO> 17894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/ekonomi/aeko.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’ye Derviş kilidi 
</HEADLINE>
<TEXT>

Bakan Derviş’e bağlı Hazine Müsteşarlığı esnaf ve çiftçiye sağlanacak 400 trilyon liralık kaynağın kesinlikle artırılmayacağını açıkladı 
     ANKARA Milliyet 

     Devlet Bakanı Kemal Derviş’e bağlı Hazine Müsteşarlığı, esnaf ve çiftçiye kriz nedeniyle sağlanacak 400 trilyon liralık kaynağın üzerine kesinlikle çıkılmayacağını bildirdi. 
     Hazine, yayınladığı açıklamada, Ziraat Bankası ve Halkbank’tan çiftçiye, esnafa açılan kredilerin maliyetlerinin yükseltilmediği hatırlatılarak, "Bu kapsamda halen açılmış olan kredilerin faizleri adı geçen bankaların kriz nedeniyle artan maliyetlerini yansıtacak şekilde yükseltilmeyecek ve eski seviyelerinde tutulacaktır" denildi. 
     
     Dengeler bozulur’ 
     Açıklamada, bu amaçla 2001 Mali Yılı Bütçe Kanunu’nda değişiklik yapılması hakkında 4640 sayılı kanunla 400 trilyon lira tutarında bir imk n sağlandığı belirtilirken, "Program hedefleri kapsamında bütçe imk nları zorlanarak temin edilen 400 trilyon liralık kaynağın artırılması program dengelerini bozacağından mümkün görülmemektedir" denildi. 
     Tarım Bakanlığı, ayrılan 400 trilyon liralık sübvansiyon tutarının, Ziraat Bankası’nın 1 katrilyon 50, Halk Bankası’nın toplam 400 trilyon liralık kredilerinin sübvansiyonu için yeterli olmayacağını ifade ederek, artırılması gerektiğini belirtiyordu. 
     Çiftçilerin arz fazlası olan ürünlerden, arz açığı ürünlere yönlendirilmesinin teşvik edilmesi amacıyla alternatif ürün projesi çalışmalarının tamamlanma aşamasında olduğu da hatırlatıldı. Açıklamada, "Söz konusu çalışmalar için uluslararası kuruluşların da desteği sağlanmış olup, bu amaçla Dünya Bankası’ndan 600 milyon dolar tutarında kaynak sağlanacaktır" denildi. 
     
     Doğrudan destek olacak 
     Çiftçiye ulaşmayan dolaylı destekleme sistemlerinin değiştirilmesine yönelik çalışmalara devam edildiği belirtilirken, "Küçük çiftçilere doğrudan gelir desteği ödemesi yapılması amacıyla 2001 mali yılı bütçesine yaklaşık 500 trilyon lira tutarında ödenek konulmuştur" denildi. 
     Geçen hafta Bakanlar Kurulu’nda tarıma verilecek destek konusunda Derviş’le, Tarım Bakanı Hüsnü Yusuf Gökalp arasında tartışma yaşanmıştı. Gökalp çiftçilerin 1.5 katrilyonu bulan borçlarının uzun vadeye yayılmasını istemiş, Devlet Bakanı Kemal Derviş bunu kabul etmemişti. 
     
Her kuruşu hesap etmeli’      Maliye Bakanı Sümer Oral, bütçe ile ilgili ek ödenek kanunu tasarısını, yılın ikinci yarısında sevk edeceklerini bildirdi. Oral, ek bütçenin finansman boyutunun, dış finansmanın belli olmasından sonra daha da netleşeceğine işaret etti. Türkiye’nin önce kendi kaynaklarını değerlendirmesi gerektiğini belirten Oral, "Her kuruşu hesap ederek, her saniyeyi değerlendirerek Türkiye’yi hedefe doğru götürme mecburiyetindeyiz" dedi. 
     



 EKONOMİ 


















</TEXT>
</DOC>
