<DOC>
<DOCNO> 26950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/siyaset/siy03.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak bakan rezaleti 
</HEADLINE>
<TEXT>

Hakkında 8 gıyabi tutuklama kararı olan Milli Savunma eski Bakanı Ercan Vuralhan önce gözaltına alındı, sonra bırakıldı. İçişleri Bakanı devreye girince yeniden yakalandı 
     İSTANBUL Milliyet 

     Hakkında sekiz kez gıyabi tutuklama kararı bulunan Milli Savunma eski Bakanı Ercan Vuralhan'ın aylardır Florya Atatürk Köşkü'ndeki TBMM misafirhanesinde kaldığı ortaya çıktı. Polisce gözaltına alınan Vuralhan, üzerindeki kimlikle tutukluk kararındaki isimler birbirinden farklı olduğu için serbest bırakıldı. Ancak Vuralhan, İçişleri Bakanı Rüştü Kazım Yücelen'in devreye girmesiyle yeniden gözaltına alındı. 
     Vuralhan, Florya Atatürk Köşkü'nde bulunan, kapısında polisin beklediği TBMM misafirhanesinden çıkışında gazetecilerle karşılaştı. Misafirhanenin 15 numaralı odasında kaldığını kabul etmeyen Vuralhan, "Yeşilköy'de bir arkadaşımın evinde kalıyorum" dedi. Karşılıksız çek vermediğini ve aranmadığını da öne süren Vuralhan, avukatlarının konuyla ilgilendiğini ifade etti. 
     
     'Mehmet' farkı 
     Vuralhan, bu arada olay yerine gelen bir polis ekibince üst araması yapıldıktan sonra Şenlikköy Polis Karakolu'na götürüldü. Vuralhan'ın Emniyet Müdürlüğü'nde bilgi taraması yaptırıldı. Kayıtlardan Vuralhan'ın adına rastlanmadı. Üzerindeki TBMM kimliğinde adının "Ercan Vuralhan" olarak geçmesi, tutukluluk kararının ise "Mehmet Ercan Vuralhan" adına olması nedeniyle serbest bırakıldı. 
     Yaklaşık dört aydır misafirhanede kaldığı öne sürülen Vuralhan, avukatıyla karakoldan ayrılırken haksız yere itham edildiğini iddia etti. 
     Vuralhan'ın misafirhanenin ücretini henüz ödemediği kaydedildi. 
     
     Yücelen devrede 
     Konuyu haber alan İçişleri Bakanı Yücelen, Vuralhan'ın durumunun yeniden araştırılması talimatı verdi. Yücelen, karakolda görevli sekiz polis hakkında soruşturma başlatılmasını da istedi. 
     Gerçeğin ortaya çıkması üzerine, polis, yeniden Vuralhan'ın peşine düştü. Vuralhan, akşam saatlerinde yeniden yakalanarak Şenlikköy Polis Karakolu'na getirildi. 
     TBMM Başkanlık Divanı İdare Amiri Salih Sümer ise kendilerinin savcı ya da polis olmadıklarını belirterek, "Arandığından haberim yok. İlgililer hakkında gerekli soruşturmayı yapacağız" diye konuştu. 
     Tesisin eski ve yeni milletvekilleri için misafirhane olarak kullanıldığını kaydeden Sümer, konuyu inceleyeceğini bildirdi. 
     Vuralhan hakkında sekiz ayrı davadan gıyabi tutuklama kararı bulunuyor. Bunlardan dört tanesi karşılıksız çek vermek, iki tanesi de mal bildiriminde bulunmamaktan çıkarıldı. İkisi ise iki davada savcıya ifade vermeye gitmediği için alınmıştı. 
     
     'Bizi dolandırdı' 
     Bu arada Şenlikköy Polis Karakolu'na gelen ve kendisinin galerici olduğunu belirten Sedat Sayın, Vuralhan'ın kendisini 'karşılıksız çek vererek' dolandırdığını ileri sürdü. Vuralhan'ı polise şikayet eden Sayın, "Kendisinden davacıyım. Beni dolandırdı. Cezasını çekmesini istiyorum" dedi. Sayın'ın başvurusu üzerine yasal tahkikat başlatıldı. 
     



 SİYASET 
















</TEXT>
</DOC>
