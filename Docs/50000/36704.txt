<DOC>
<DOCNO> 36704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/spor/yfburu.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat ateşledi 
</HEADLINE>
<TEXT>

     ÖMER ÜRÜNDÜL 

     Zorlu Glasgow maçından üç gün sonra çok sıcak ve rutübetli havada Fenerbahçe’den dün gece tempolu bir futbol beklenemezdi. Böyle de oldu. Ama iki takım arasındaki büyük kaliteyle, güç farklılığı skora yansıdı. 
     Fenerbahçe ilk yarı durgun bir futbol ortaya koydu. Hücum girişimleri etkisiz, kopuk kopuktu. Kenarlardan Lazetiç ve Abdullah kanat ataklarına giremediler. Ogün ile Yusuf’un ileriye destekleri sınırlı kalırken, defansif rahatsızlıkları takım savunmasını da arızaya uğrattı. Ancak orta sahadaki boşluktan faydalanacak bir rakip karşılarında yoktu. Saman alevi gibi parlayan Fenerbahçe ataklarında Serhat’ın Samsunspor savunmasının dengesini bozan hareketliliği ve presi vardı. Ayrıca da Rapajiç’in aralıklarla sahneye koyduğu gole dönük bireysel ve kolektif becerileri. Üretkenliğin sağlanamadığı bu yarıda Serhat’ın Vural’dan kaptığı topun devamında devre sonunda skor avantajı yakalandı. Hemen arkasından da fark ikiye çıktı. 
     İkinci yarıda moral kondisyonuyla direncini kaybeden Samsunspor ve rahatlamış Fenerbahçe’nin sürekli pozisyona dönüşen atakları vardı. Serhat yıldırım gibi bir 20 dakika oynadı. Üçüncü asistini de yapınca Revivo’nun hat - trick’i ile fark üçe çıktı. Ondan sonra da kaçan çok sayıda golle 90 dakika bitti. 
     Dün gecenin en ilginç iki olayı vardı. Biri takımı ateşleyen, mükemmel bir performans gösteren Serhat’ın Andersson hastalanmasa yedek kulübesinde oturacak olmasıydı. İkincisi de Mustafa Denizli’nin Johnson’u stoperde görevlendirmesiydi. Takımın orta sahanın ortasındaki en faydalı ismini bu bölgeye çekmekteki mantığı anlamak mümkün değil. Herhalde Denizli, güçsüz Samsunspor’un ahı gitmiş - vahı kalmış Ertuğrul’undan korktuğu için bu işi yapmadı. Bir düşündüğü vardır elbette 
     Samsunspor ilk yarıda kapasitesinin müsade ettiği kadar disiplin içinde direndi. Ama Vural’ın hediye ettiği golden sonra maçı bıraktılar. Bizce bu sene işleri zor. Çünkü giden önemli oyuncularının yerlerine takviyeler yapılmamış. 
     Hakem Erol Ersoy, genelde iyi bir yönetim gösterdi. 
     



 SPOR 




























</TEXT>
</DOC>
