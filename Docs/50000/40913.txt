<DOC>
<DOCNO> 40913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/yasam/yas08.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Temel’in işi bu kez zor 
</HEADLINE>
<TEXT>

En komik fıkrayı belirlemeye uğraşan bilim adamları, kimin neye, neden güldüğünü çözecek 
     DIŞ HABERLER SERVİSİ 

     İngiliz bilim adamları dünyanın en komik fıkrasını belirlemek için internette geniş bir araştırma başlattı. www.laughlab.cok.uk gülme laboratuvarı adresine gönderilecek fıkralar değerlendirilerek insanları en fazla hangisinin güldürdüğü tespit edilecek. 
     Dünyanın her yerinden bu adrese giren internet kullanıcıları, kendi favori fıkralarını yazdıktan sonra, sitedeki öteki fıkraları okuyarak "kahkahametre" denilen bir ölçü üzerinde, hangisini en komik bulduklarını belirtecekler. 
     
     Muzır fıkra elenecek 
     Projeyi tasarlayan İngiliz bilim adamı Dr. Richard Wiseman şunları söyledi "Böylelikle mizahın psikolojisini daha iyi anlayacağız. Her ülkenin kendine özgü mizah anlayışı mı var, yoksa herkesin güldüğü, insanın ortak mizah dili denilebilecek evrensel fıkralardan söz edilebilir mi, göreceğiz." 
     Şimdiye kadarki araştırmalar, gülme merkezinin beynin sağ ön lobunda bulunduğunu gösteriyordu. En komik fıkra yarışmasında saldırgan ve müstehcen fıkralar değerlendirilmeye alınmayacak. 
     



 YAŞAM 



















</TEXT>
</DOC>
