<DOC>
<DOCNO> 10837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/yasam/yas01.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DÖRTNALA özgürlük 
</HEADLINE>
<TEXT>

Doğanın ve rüzgarın eşliğinde bir atın üzerinde özgürlüğü tatmak... Giderek daha fazla kadın, bu tutkunun 'esiri' oluyor... 
     ESRA KURT İstanbul 

     Son yılların gözde sporu binicilik, kadınlar arasında da hızla yayılıyor. Maslak Atlı Spor Klübü'nü dolduran her yaş ve meslek grubundan kadınlardan bir bölümü de profosyonel sporcu. Bazıları engelli koşu yarışmalarında derece sahibi kadınlar, yemi, veteriner bakımı ve aidatı içinde olmak üzere ayda yaklaşık 300 dolar ödeyerek klüpten yararlanıyor. 
     Klübün en küçük 'hanım' binicisi 6.5 yaşındaki Stefany Altche. Annesi Türk babası Fransız olan Stefany, 8 aydır at biniyor. Antrenörü Çetin Kutman'ın, "Çok iyi ve cesur bir binici" dediği Stefany'nin en büyük hedefi, 9 yaşına geldiğinde yarışlara katılmak. 
     
Korelisi bile var      Bir Türk'le evlenip 18 yıl önce Türkiye'ye yerleşen iki çocuk annesi Koreli Hisuk Mazaracı 43 da yaklaşık yedi yıldır at biniyor. 
     Gubin isimli atı ile katıldığı bir yarışmada birinci olan Mazaracı, 13 yaşındaki oğlunu da bu spora alıştırıyor. "Tenis oynarken hocam bana 'Git ata bin' dedi. Böyle başladım." diyen Mazaracı, şimdi başladığına çok memnun. Hergün yaklaşık bir saat ata bindiğini söyleyen Mazaracı, atların bilinenin aksine sadık bir hayvan olmadığı görüşünde. 
     
'Atım beni hissediyor'      Işık Lisesi öğrencisi 17 yaşındaki Deniz Kulaçoğlu, kayak, yüzme, dalgıçlık ve su kayağının yanısıra binicilik de yapıyor. Pram adlı atına dört yıldan bu yana binen Kulaçoğlu'nun değişik yarışmalarda 50'yi aşkın birinciliği var. Kulaçoğlu, "Ahıra girdiğimde beni tanıyor. Onunla oturup konuşabiliyorum. Sinirli olduğumda geliyor burun atıyor" diyor. Buraya ancak üçünü sığdırabildiğimiz atlı spor tutkunu kadınların sayısı, hızla artıyor. 
     Yarış Atı Sahipleri Derneği verilerine göre, Türkiye'de 3 bin 700'ü bulan yarış atı sahiplerinin sayısı, kadınların tutkusuyla yakın patlama yapacağa benziyor... 
     


 YAŞAM 




















</TEXT>
</DOC>
