<DOC>
<DOCNO> 3655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/spor/spo09.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca değil, hoca dayağı 
</HEADLINE>
<TEXT>

Hentbol antrenörü Demir, yenilgiyi hazmedemedi. Rakip takımın oyuncusu Perihan’ı bir yumrukta yere serdi ve üç ay ceza yedi 
     BURAK BİRSEN 

Zonguldak’ta yaşandı      TÜRKİYE, ekranlarda, sütunlarda koca boyutunu tartışa dursun, eskilerin biraz da insafsızlık ettikleri ve "Cennetten çıkma" dedikleri dayak, şimdi salona girdi ve yumruk olup gencecik bir bayan hentbolcunun yüzüne indi. Zonguldak’ta oynanan Kozlu Belediyesi Polatlı Belediyesi maçında, öfkesine hakim olamayan ev sahibi takımın antrenörü, rakip takımın oyuncusunu dövdü. 
     
Sahadan çıkarıldı      BÖLGESEL Bayanlar Ligi’ne dahil maçta, Kozlu antrenörü Efkan Demir, yenilginin de getirdiği psikolojiyle öfkelendi, önce hakem tarafından sahadan çıkarıldı. Ardından da maçın sonlarına doğru tribünden atlayıp Polatlı’nın oyuncusu Perihan Ünal’a saldırdı. Perihan’ı bir yumrukta yere seren Demir’e Gençlik ve Spor Genel Müdürlüğü Ceza Kurulu üç ay beş gün ceza verdi. 
     
İlk kez yapıyor      EFKAN Demir’in hırçınlığının yenilgiyi hazmedememekten kaynaklandığını söyleyen Polatlı Belediyesi antrenörü Ertuğrul Sönmez, "On yıldır tanırım. İlk kez böyle bir davranışını gördüm. Daha önce hep bizi yeniyorlardı. Bu kez biz kazanınca, böyle garip bir tepki verdi. Eminim yaptıklarından o da pişmandır. Çünkü karşılaştığımızda, yüzümüze bakamıyor" dedi. 
     
Perihan dayağı anlatıyor      "GÖZÜ dönmüştü ve yenilgiyi kabullenemiyordu. Sürekli hakeme itiraz etmesi sonucu, ikinci yarının ilk dakikalarında kırmızı kart görerek diskalifiye edildi ve oyunu tribünden izlemeye devam etti. Ancak burada da yerinde durmuyordu. Süre azaldıkça hırçınlaşmaya başladı. En sonunda tribünden de alınarak salonun dışına çıkartıldı. 
     "MAÇIN başından itibaren rakip savunma oyuncuları tarafından itiliyordum. Bitime iki dakika kala yine kolumdan çekerek düşürdüler. Kalktığımda rakip oyuncu üzerime geliyordu, ben de ona gittim. Bizi ayırıyorlardı, tam o sırada yüzüme nereden geldiğini anlamadığım bir yumruk yedim, yere serildim. Efkan Demir’in bu tartışmayı nereden gördüğünü ve nasıl bir anda yanımıza geldiğini anlayamadım." 
     


 SPOR 


































</TEXT>
</DOC>
