<DOC>
<DOCNO> 49644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo11.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da hedef Galatasaray'ı devirmek 
</HEADLINE>
<TEXT>

     Bursaspor Kulübü Yönetim Kurulu Üyesi Nihat Şengeezer, 2 Kasım Cuma akşamı yapacakları maçta, Galatasaray'a ligdeki ilk yenilgiyi tattırmak istediklerini söyledi. 
     Nihat Şengezer, Bursaspor'un son haftalarda çok iyi bir grafik yakaladığını, bu olumlu futbolun Galatasaray karşısında da yinelenmesi durumunda, maçtan puan veya puanlarla ayrılmamaları için hiçbir neden olmadığını bildirdi. 
     Galatasaray'ın Avrupa'da, Türkiye'nin göğsünü kabartan sonuçlar aldığını kaydeden Şengzer, ''Çok güçlü bir takım. Hem Avrupa hem de Türkiye Ligi için ayrı takım kuracak kapasiteye sahipler. Ancak, biz de iyiyiz. Galatasaray'a ligdeki ilk yenilgisini tattırmak istiyoruz'' diye konuştu. 
     
     Murat ve Şenol'un transferi 
     Şengezer, yönetim tarafından kadro dışı bırakılan kaleci Şenol ile Murat Sözkesen'in transferiyle ilgili görüşmelerin sürdüğünü de anlattı. 
     Şenol için Antalyaspor Kulübü Başkanı Dr.Bekir Kumbul'un, kulüp başkanı Erdoğan Bilenser'i aradığını, Murat Sözkesen için ise Trabzonspor'dan resmi bir öneri almadıklarını anlatan Şengezer, şunları söyledi 
     ''Başkanımız, Şenol için Antalyaspor Kulübü Başkanı Kumbul'a kongrede göreve gelirsek görüşürüz demiş. Yönetim kurulu toplantısında bu konu gündeme gelecek. Trabzonspor ise uzun süredir Murat Sözkesen ile ilgileniyor. Ancak, resmi bir öneri henüz gelmedi. 
     Yönetim kurulu toplantısında, görev dağılımı yapılacak. Bu transferler de gündeme gelebilir.'' 
     






</TEXT>
</DOC>
