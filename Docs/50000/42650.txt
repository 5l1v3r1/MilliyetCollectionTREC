<DOC>
<DOCNO> 42650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo11.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Montoya'da Grand Prix Kazananlar Prestij Kulübü'ne katıldı 
</HEADLINE>
<TEXT>

     Formula 1'de kariyerinin ilk yarışını dün kazanan Kolombiyalı sürücü Juan Pablo Montoya, Grand Prix Kazananlar Prestij Kulübü'ne katıldı. 
     Williams BMW'nin sürücüsü, aynı zamanda Grand Prix kazanan ilk Kolombiyalı pilot olduğu için dün ülkesinde yarıştan sonra görkemli kutlamalar yaşandı. Kolombiya Devlet Başkanı Andres Pastrana da Montoya'ya oldukça sıcak bir kutlama mesajı gönderdi. 
     Montoya, ödül töreninde, ABD'de geçen Salı günü yaşanan saldırıda yaşamını yitirenlerin anısına koluna siyah bant taktı. Montoya, bugünün kendisi için müthiş bir gün olduğunu belirterek, bundan bir yıl önce de son şampiyonluğunu CART yarışında aldığını söyledi. Aynı zamanda 20 Eylül'de 26 yaşına girecek olan Montoya'ya, dün kazandığı İtalyan Grand Prix'sinin güzel bir doğum günü hediyesi olduğu belirtiliyor. Montoya, bundan sonra yapılacak yarışa ise endişeli bakıyor. Bilindiği gibi sezonun 16. yarışı olan ABD Grand Prix'si, 30 Eylül'de Indianapolis'de yapılacak. Bu ülkede yaşanan terör olayları nedeniyle bazı pilotlar tedirgin olduklarını bildiriyorlar. Montoya, Williams BMW takımının sürücüsü olduğunu belirterek, eğer grup gitmeye karar verirse kendisinin de ABD'ye gideceğini söyledi. 







</TEXT>
</DOC>
