<DOC>
<DOCNO> 1241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur16.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat üst aramasını protesto için cezaevine eşofmanla geldi 
</HEADLINE>
<TEXT>

     Avukat Ali Rıza Dizdar, cezaevlerinde avukatlara uygulanan üst aramasını, Ümraniye Cezaevi'ne eşofmanla gelerek protesto etti. 
     İstanbul Barosu avukatlarından Dizdar, Ümraniye Cezaevi'ne eşofmanla gelerek, cezaevi nizamiyesinden içeri girdi. Ancak cezaevi yetkilileri, Dizdar'a, koğuşlar arasında nakil olduğu gerekçesiyle bugün avukat görüşü yapılmadığını ve haftada 2 gün olan görüşün, haftada 1 güne indirildiğini söylediler. 
     Daha sonra cezaevi önündeki otomobiline yönelen Dizdar'ın yanına gazetecilerin gelmesi üzerine, buradaki sivil polis ekipleri, basın açıklaması yapamayacağını bildirdiler. Dizdar da bunun üzerine otomobiliyle cezaevinden uzaklaştı. 
     Ali Rıza Dizdar, avukatların duyarlı kapılardan geçmelerinin ardından elle de arandığını belirterek, ''Eşofmanımın altında İstanbul Barosu takımının mavi-beyaz forması ve şortu vardı. Cezaevine girseydim, üzerimi aramaya kalktıklarında eşofmanları çıkarıp, forma ve şortla kalacaktım. Bizi artık spor kıyafetle gelmeye zorluyorlar'' dedi. ''Cezaevlerine bazı yasak maddeler sokulmasından avukatların sorumlu tutulmasını'' da eleştiren Dizdar, ''cezaevine arama yapılmadan girenlerin araştırılması gerektiğini'' söyledi. 




</TEXT>
</DOC>
