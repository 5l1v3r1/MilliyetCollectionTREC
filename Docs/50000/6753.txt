<DOC>
<DOCNO> 6753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur21.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ekonomi yapısal bir değişim geçiriyor" 
</HEADLINE>
<TEXT>

     Başbakan Bülent Ecevit, Türk ekonomisinin bir yapısal değişiklik sürecinden geçtiğine işaret ederek, "Bu geçiş sürecini kısa sürede geride bırakabileceğimizi umuyorum" dedi.Ekonomiyi daralma sürecinden kurtarmak ve üreten sektörün kaynak gereksinimini karşılamak için program ve hedeflerden sapmaksızın gerekli girişimlerde bulunacaklarını ifade eden Ecevit, ciddi bir kaynak sorunuyla karşı karşıya bulunulduğunu, ancak bu sorunun aşılabileceğini umduğunu bildirdi. 
     Bakanlar Kurulu'na verilen arada Çankaya Köşkü'ne çıkarak Cumhurbaşkanı Ahmet Necdet Sezer ile haftalık olağan görüşmesini gerçekleştiren Ecevit, Başbakanlığa girişinde bir açıklama yaptı. Ecevit, ne zaman ve hangi ülkede uzun yıllardır süre gelen müzmin enflasyon hızla aşağı çekilirse kaçınılmaz olarak ilk aşamada bazı sıkıntılar doğurduğunu belirterek, Türkiye'nin de şimdi o sıkıntıları yaşadığını söyledi. 
     Geçen hafta reel sektör ve mali sektör temsilcileriyle yapılan toplantıyı anımsatan Ecevit, bu iki sektör arasında, özellikle bankacılık alanında bazı uyumsuzluklar bulunduğunu, bunun ekonominin gelişmesi önünde ciddi bir engel oluşturduğunu söyledi. Ecevit, toplantıda, her iki kesime de bir uyum sağlanmısının zorunlu olduğunu vurguladıklarını kaydederek, iki kesiminin temsilcilerinin hızla biraraya gelerek bu uyumsuzluğu gidermeleri telkininde bulunduklarını anlattı. Ecevit, ekonomiyi daralma sürecinden kurtarmak ve üreten sektörün kaynak gereksinmesini karşılamak için program ve hedeflerden sapmaksızın gerekli girişimlerde bulunacaklarını kaydederek, "Ciddi bir kaynak sorunuyla karşı karşıyayız. Fakat aşabileceğimizi umuyorum. Bu konuda somut bazı çalışmalar başlatılmıştır. Önümüzdeki günlerde bunların somut sonuçları da kamuoyuna açıklanabilecektir" dedi. 
     Ecevit, özellikle yatırım girişimlerinin bürokratik engellerden kurtarılması için gerekli hazırlıkların yapıldığını, bu girişimlerin olumlu sonuçlarının görülmeye başlanacağını söyledi.Ecevit, iç tüzük değişikliğinin de katkısıyla TBMM'nin ekonomik bağlamda daha verimli bir çalışma dönemine girmiş olacağını da belirterek, yerli ve yabancı sermayenin önünü açacak olan Endüstri Bölgeleri Yasa tasarısı ile yatırımların kolaylaştırılmasını öngörün yasa tasarısının Bakanlar Kurulu'nda imzaya açıldığını bildirdi. 
     Bazı çevrelerin endüstri çevreleri yasa tasarısıyla ilgili olarak kaygılarını ilettiklerini anımsatan Ecevit, "Oysa bu son derece yararlı bir girişmdir. Her yere organize sanayi bölgeleri bir hamlede yapılamaz. Fakat hiç değilse Türkiye'nin nerelerinde hangi yörelerinde fabrikalar kurulabilir, hangi yörelerinde kurulamaz onlar saptanmış olacaktır. Bu da çok daha sağlıklı bir yatırım sürecini başlatmış olacaktır" diye konuştu.Başbakan Ecevit, faizlerdeki yükselişin yatırımları bir ölçüde zorlaştırdığına da işaret ederek, faizlerin de kısa sürede normal bir düzeye ineceğini ve enflasyonla faiz arasındaki makasın daralacağını umut ettiklerini söyledi. 
     Türk ekonomisinin bir yapısal değişiklik sürecinden geçtiğini, bazı geleneksel sanayi ürünlerinin sıkıntılı durumda kaldıklarını fakat bazı ileri sanayi ürünlerin de gitgide güçlendiğine dikkat çeken Ecevit, "Bu yapısal değişiklik sürecinde bazı kesimler bir süre için sıkıntıya katlanıyorlar, ama daha geniş toplum kesimleri refah yolunda ilerleme olanağını buluyorlar. Bu geçiş sürecini kısa sürede geride bırakabileceğimizi umuyorum" dedi.Ecevit, Eti Holding ile bor üretiminin özelleştirme kapsamından çıkarılıp çıkarılmayacağı yolundaki bir soruyu, bu konuyla ilgili görüşmeler sona ermeden önce Bakanlar Kurulu'ndan ayrıldığı gerekçesiyle yanıtlamadı. Ecevit, ekonomik istikrar programının zedeleneceği yönünde kaygılar bulunduğunu anımsatan bir gazeteciye ise, "Böyle kaygılara yer bırakmamak için elimizden gelen çabayı göstereceğiz. Enflasyonun aşağı çekilmesini umutlu kılabilmek, aksatmamak için ekonomik istikrar programına bağlılığımızı kesinlikle sürdürmek zorundayız. 
     Ama bir yandan da sağlıklı kaynak sağlayarak ekonomiyi canlandırma kararındayız. Türk toplumu ve ekonomisi kabına sığmayan bir ekonomidir. Onun için bir yandan istikrar programına uygunluğumuzu sürdürürken, bir yandan da ekonomiyi canlandırmak için elimizden gelini yapmayı görev biliyoruz" karşılığını verdi.Başbakan Ecevit, "Yeni bir kabine revizyonundan söz ediliyor. Doğru mu " sorusuna, "Hayır bizim öyle bir düşüncemiz bile yok" yanıtını verirken, Elektrik Piyasası Yasa tasarısında bir değişikliğin söz konusu olup olmadığını soran bir başka gazeteciye ise, "İnceleniyor henüz bir sonuç alınmadı" karşılığını verdi. 




</TEXT>
</DOC>
