<DOC>
<DOCNO> 27821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/spor/spo01.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
Ali'ye talih kuşu 
Beşiktaş’ın satışa çıkardığı tecrübeli futbolcuya, Real Sociedad’ın hocası Toshack talip oldu. İstanbul’da bulunan Galli antrenör, dün akşam Bilgili ile pazarlık yaptı 
     MURAT AĞCA 

     BEŞİKTAŞ’IN 1 trilyon 750 milyar liraya satış listesine koyduğu Ali Eren’e, eski hocası John Benjamin Toshack talip oldu. Teknik direktörlüğünü yaptığı Real Sociedad’ın, İstanbul kampını planlamak üzere İstanbul’a gelen Toshack, dün akşam Beşiktaş Kulübü Başkanı Serdar Bilgili ile akşam yemeğinde bir araya geldi. İki dost hem hasret giderdi, hem iş konuştu. 
     BEŞİKTAŞLI futbolcunun transferi için Toshack’ın "Ali Eren’i bu kulübe ben getirdim. Eğer Beşiktaş onu gözden çıkardıysa, talibim" dediği öğrenildi. Ali Eren’in, Siyah - Beyazlı takımda bulunduğu dönemde en güvendiği isimlerden biri olduğunu vurgulayan Galli hoca, Bilgili’ye iki kulüp anlaştığı takdirde milli futbolcuyu ikna edebileceğini söyledi. 
     BAŞKAN Serdar Bilgili, Daum’un alınmasını istediği Gaziantepsporlu Fatih Tekke ve Samsunsporlu İlhan ile Tümer için de start aldı. Bilgili, prensipte anlaşma sağlanan üç oyuncuyla ilgili olarak iki kulüp başkanıyla hafta sonuna kadar bir dizi görüşmeler yapacak. Başkan Bilgili’nin üç futbolcuyu takas yoluyla transfer etmek için tüm şartları zorlayacağı belirtildi. 
     
Daum’a takip      TOLGA ŞARDAN 

     EMNİYET Genel Müdürlüğü, Daum’un kokain kullandığı iddialarının araştırılması için Dışişleri Bakanlığı’ndan yardım istedi. Alman hocaya geçici ikamet izni veren Emniyet, Köln Savcılığı’nın yeniden soruşturma açması üzerine Dışişleri Bakanlığı’na başvuruda bulundu. Emniyet Genel Müdürlüğü, Alman Dışişleri Bakanlığı’nın daha önce "Kişisel bilgileri veremeyiz" diye verdiği yanıt üzerine, Türk Dışişleri kanalıyla, "Daum hakkında soruşturma açılıp, açılmadığının teyit edilmesini" istedi. 
     
BAYA İDDİALI KONUŞTU      "II. Hagi olurum" 
Beşiktaş’ın yeni kozu, unutulmaz ustayı aratmayacağını söyledi 
     KARTAL YİĞİT 

     SİYAH - Beyazlı ekibin yeni transferi Tunuslu Zoubair Baya, Türkiye’nin ikinci Hagi’si olacağını iddia etti. Almanya’ya dönen tecrübeli oyuncu, Hagi’nin Dünya’nın her takımında sembol olduğunu hatırlattı, "Herkes Hagi gibi olmak ister. Ancak onun özellikleriyle benimkiler biraz farklı. Hagi’den daha çok koşan ve mücadeleyi seven bir stilim var. Kişisel yetenekleri ön plana çıkaran oyuncuyum. Yine de takım oyunu her şeyden önce gelirödedi. 
     BEŞİKTAŞ taraftarının şampiyonluğa hasret kaldığını bildiğini de belirten Baya, "Daum’la birlikte büyük işler başaracağımıza inanıyorum" ifadesini kullandı. Tunuslu yıldız, Türkiye’yi müslüman ülke olduğu için tercih ettiğini de söyledi, "Dini yanım çok güçlüdür. Beş vakit namazımı kılar, orucumu da tutarım. Bu bakımdan İstanbul’da zorluk çekmeyeceğim. Takım arkadaşlarımla uyum içinde olacağım" diye konuştu. 
     



 SPOR 
























</TEXT>
</DOC>
