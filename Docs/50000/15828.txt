<DOC>
<DOCNO> 15828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/siyaset/siy03.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En baba danışman 
</HEADLINE>
<TEXT>

Demirel’e getirilecek resmi danışmanlık teklifinin TOBB’un parti kurma çalışmalarının gündemde olduğu bu günlerde olması dikkat çekti 
     EYLEM TÜRK 

     Türkiye Odalar ve Borsalar Birliği’nin TOBB önceki günkü toplantısında kamuoyuna yansımayan en önemli tartışmalardan biri 9. Cumhurbaşkanı Süleyman Demirel ile ilgiliydi. Halen TOBB’un gayriresmi danışmanı olan Demirel’in resmi danışmanlığa getirilmesi gündeme geldi. 
     Fikri ortaya atan İstanbul Ticaret Odası İTO Başkanı Mehmet Yıldırım oldu. Bu talep, TOBB Başkanı Fuat Miras’a önceki gün yapılan oda başkanları toplantısında iletildi. Miras, "Nasıl olsa Demirel’le görüşüp, fikrini alıyoruz. Resmi bir statü şu aşamada farklı algılamalara neden olur’ dedi, ancak diğer oda başkanları da Yıldırım’ı destekledi. "Artık perde arkasında değil resmi olarak danışmanlık yapmalı’ görüşü dile getirildi. 
     Türkiye’nin bir hizmet kapısı olduğunu söyleyen Yıldırım şunları söyledi 
     "Demirel ben tavuk kuş beslemem, domates de ekmem’ dedi. Ekmezsen, dikmezsen, biz de gel buraya hizmet et deriz. Hizmet karşılığında da ücretini al. Bush geziyor, bedava mı geziyor Clinton 100 bin dolar verdin mi geliyor. Demirel de gelsin. Belli bir birikimi var. Yetki başka ürettiği fikirden yararlanmak başka. Olaya böyle bakmak lazım." 
     
Parti için ilk toplantı cuma      Öneriyi dinleyen Miras’ın önümüzdeki günlerde Demirel’e teklif götürebileceği bildiriliyor. 
     Demirel’e getirilecek teklifin TOBB’un siyasi parti kurma çalışmalarının gündemde olduğu şu dönemde olması da dikkat çekici. Aralarında altı büyük oda başkanın bulunduğu bir grup işadamı, yeni partinin önce çekirdeki bir işadamı kurulu tarafından oluşturulmasını istiyor. Bu oluşumun başına kimin geçeceği ise henüz kararlaştırılmadı. Parti çalışmalarının ilk adımı yarın İstanbul’da yapılacak toplantıyla atılacak. 
     Bugünkü koalisyon yapısıyla halka hizmet olanağının bulunmadığını düşünen işadamlarına göre Türkiye’nin geleceği için bir başka olasılık da başkanlık sistemi. Ancak bu ihtimal zayıf görünüyor. 
     İşadamları öncelikle demokratik yapıya sahip bir parti oluşturulması ve halkın katılımının sağlanmasını istiyor. 
     


 SİYASET 




















</TEXT>
</DOC>
