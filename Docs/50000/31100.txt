<DOC>
<DOCNO> 31100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/yasam/yas05.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Jaws’ın ağzında yaşam savaşı... 
</HEADLINE>
<TEXT>

Küçük Jesse köpekbalığının saldırısına uğramıştı. Amcası savaştı’ önce çocuğu, sonra da kopan kolunu balığın dişlerinden kurtardı 
     DIŞ HABERLER SERVİSİ 

     Amerika’nın Florida eyaletine bağlı Panhandle kentinde Jaws’ filmlerini hatırlatan bir olay yaşandı... 8 yaşındaki Jesse Arbogast, bölgenin ünlü plajı Pensacola’da bir köpekbalığının saldırısına uğradı. 
     Kıyıda yüzerek amcası ve kuzenleriyle tatilin tadını çıkaran Jesse, bir süre sonra acı çığlıklar atmaya başladı. Plaj görevlileri Jesse'nin bir köpekbalığının saldırısına uğradığını fark edince hemen suya atladı. 
     
     Ölümüne mücadele... 
     Görevliler Jesse’yi kurtarmak için sudaydı... Kıyıda kalan bir diğer bekçi de, elindeki silahı köpekbalığına doğrultarak, Jesse’nin köpekbalığından uzaklaştırılacağı anı kollamaya başladı... 
     Bu arada bekçiler ve Jesse'nin amcası köpekbalığıyla kıyasıya bir mücadeleye girmişti bile. Amca ve iki bekçi, yumruklar atarak, tekmeler savurarak Jesse'yi köpekbalığının dişleri arasından kurtarmayı başardı. Kanlar içindeki Jesse’yi hemen kıyıya çıkaran amca, çocuğun bir kolunun köpekbalığının ağzında kaldığını anlayınca panik içinde yeniden suya atladı. 
     
     Kol yerine dikildi... 
     Bu sırada kıyıdaki nişancı, köpekbalığına 3 el ateş edip onu öldürmüştü... Köpekbalığı bilek gücüyle kıyıya çekildi, henüz dişlerinin arasında duran Jesse’nin kolu çıkarıldı ve hastanenin yolu tutuldu. Kent hastanesine götürülen Jesse’nin kolu 12 saat süren bir operasyonla yerine dikildi. Doktorlar, kolun normal gelişiminin süreceğini, ancak fonksiyonlarını ne ölçüde yerine getireceğinin aylar sonra anlaşılacağını açıkladılar. 
     



 YAŞAM 















</TEXT>
</DOC>
