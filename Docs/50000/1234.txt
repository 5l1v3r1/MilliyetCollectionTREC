<DOC>
<DOCNO> 1234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur09.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Yenilikçilere karşı şiddet kullanın mesajı vermedim" 
</HEADLINE>
<TEXT>

     FP Genel Başkanı Recai Kutan, partisinin il başkanlarına yönelik sözlerinin yanlış aksettirildiğini belirterek, ''Ben de dahil, her kim gelip bu partiyi zaafa uğratacak, sizlerin şevk ve heyecanınızı, gayretinizi zedeleyecek tavır ve beyanlarda bulunursa, onlar hakkında net olarak reaksiyon gösterin'' dediğini söyledi. 
     Kutan, Su Vakfı tarafından Lütfi Kırdar Uluslararası Kongre ve Sergi Sarayı'nda düzenlenen ''1. Türkiye Su Kongresi''nin açılışından önce, basın mensuplarının sorularını yanıtladı. 
     ''FP il başkanlarına, 'Yenilikçilere karşı gerekirse şiddet kullanın' mesajı verdiniz mi '' şeklindeki soru üzerine, Kutan şöyle konuştu 
     'Hayır. Maalesef bazı basın kuruluşları beyanlarımızı, söylenmemiş sözleri, nasıl oluyorsa icat edip söylüyorlar. Benim net olarak il başkanlarına ifade ettiğim husus şu Ben de dahil, her kim gelip bu partiyi zaafa uğratacak, sizlerin şevk ve heyecanınızı, gayretinizi zedeleyecek, tavır ve beyanlarda bulunursa, onlar hakkında net olarak reaksiyon gösterin. Özellikle kendi şahsımı ortaya koyuyorum. Dolayısıyla herhangi bir kimseyi hedef alan beyan değil. Bu sözü, efendim cezalandırın şeklinde çarpıtma olmuştur.'' 
     Kutan, kapatılan RP'nin eski Genel Başkanı Necmettin Erbakan'ın, İstanbul Büyükşehir Belediyesi eski Başkanı Recep Tayyip Erdoğan için ''28 Şubat'ın devamı'' dediğini kaydeden bir basın mensubuna da, ''Tamamen yalan'' yanıtını verdi. 
     FP Genel Başkanı Kutan, dün akşam umre tebriki için kısa bir süre Erbakan'a uğradığını belirterek, şunları söyledi 
     'Erbakan hocamın, buna benzer en ufak bir beyanı yok. Ve meseleye 'tamamen şefkat ve merhamet duyguları içinde bakmak lazım. Biz bir kardeşler topluluğuyuz. Elbette hata yapmış olanlar olur. Ancak bir ailede bir çocuk hatalı hareket edince suçlanıyor mu Hayır. Dolayısıyla mesele bu ölçüler içinde ele alınmalıdır' şeklinde görüş ifade etmiştir.'' 
     Kutan, FP Milletvekili Mehmet Fuat Fırat'ın partiden istifa edip etmediğine ilişkin soruyu da, ''Hayır, tamamen spekülasyon. Öyle bir istifa yok'' şeklinde yanıtladı. Bir basın mensubunun, Başbakan Bülent Ecevit'in, ''Ben yenilikçilerin hangi anlamda yenilikçi olduğunu anlamadım'' dediğini hatırlatması üzerine de Kutan, ''Evet, öyle bir beyanı var. O kendine ait bir beyan. Onun üstüne yorum yapmam'' dedi. 




</TEXT>
</DOC>
