<DOC>
<DOCNO> 12221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko03.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7 ülkelerinin Maliye Bakanları, yeni ekonomik programa destek verdi 
</HEADLINE>
<TEXT>

     Yedi sanayileşmiş ülkenin oluşturduğu G-7'nin Maliye Bakanları ve Merkez Bankası başkanları tarafından yayınlanan ortak açıklamada, ''Türkiye'nin yeni ekonomik programının çerçevesinin memnuniyetle karşılandığı''bildirildi. 
     ABD, İngiltere, Fransa, Almanya, İtalya, Japonya ve Kanada'nın oluşturduğu G-7 adına yapılan ve ABD Hazine Bakanlığı tarafından yayınlanan ortak açıklamada, yeni programın uzun dönemli bir siyasi kararlılıkla yürütülmesinin, başarıda yaşamsal rol oynayacağı vurgulandı. 
     G-7 ülkeleri adına yapılan açıklamada şöyle denildi 
     ''IMF ve Dünya Bankası tarafından desteklenen güçlü bir yeni ekonomik reform programına ilişkin çerçevenin Türk yetkilileri tarafından açıklanmasını memnuniyetle karşılıyoruz. Bu program, yapısal reformların güçlü uygulanmasından alınacak destekle sağlıklı mali ve parasal politikalar yoluyla düşük enflasyon ve sürdürülebilir kamu finansmanı sağlanması üzerinde odaklanmıştır. Özellikle bankacılık sektöründeki sorunların Dünya Bankası ve IMF'nin işbirliğiyle çözümünü amaçlayan kapsamlı ve acil planların programda yer almasını memnuniyetle karşılıyoruz. Türk yetkililerinin, programın güçlü bir şekilde uygulanmasına yönelik uzun dönemli siyasi kararlılığı, programın başarısı için kesinlikle kritik önem taşıyacaktır. Biz de bu yöndeki çabalara desteğimizi sürdüreceğiz. Ayrıca piyasalardaki güvenin yeniden sağlanması ve özel sektörün sürekli katkısı, Türkiye'nin ekonomik yönden toparlanması için kritik önem taşıyacaktır'' 




</TEXT>
</DOC>
