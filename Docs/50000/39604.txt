<DOC>
<DOCNO> 39604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/guncel/gun05.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta alarm 
</HEADLINE>
<TEXT>
Bursa ve İzmit didik didik 
     DOĞAN HABER AJANSI 

     Üzeyir Garih’in katil zanlısı Yener Yermez’in yakalanması için tüm yurtta güvenlik önlemleri alınırken, firarinin önceki gece Bursa otobüsüne bindiği ihbarı üzerine bu kentte polis alarma geçti. Kocaeli’de de polis, Yermez’le bağlantılı ve Eyüplü oldukları ihbar edilen üç kişinin içinde bulunduğu otomobilin peşine düştü. Ancak operasyonlardan sonuç alınamadı. 
     Yermez’in önceki gece Nilüfer Turizm’e ait Bursa otobüsüne bindiği istihbaratı üzerine, İstihbarat ve Terörle Mücadele Şubesi’ne bağlı sivil ekipler, sabaha kadar şehirde kontroller yaptı. Şüpheli kişiler kimlik kontrolünden geçirildi. Özellikle otobüs terminalinden Bursa’ya yolcu taşıyan otobüslere binen sivil memurlar, şüpheli kişileri takip edip kimlik sordu. 
     Dün saat 09.30 sıralarında polis telsizinden geçen, "Necip Ateş sahte kimlikli, aranan kişinin fotoğrafına benzer birini yakaladık" anonsu da heyecan yarattı. Bu kişi gözaltına alınırken, yapılan inceleme sonunda bu kişinin Yermez olmadığı açıklandı. 
     



 GÜNCEL 


















</TEXT>
</DOC>
