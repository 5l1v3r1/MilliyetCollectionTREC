<DOC>
<DOCNO> 20212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur12.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş, hükümete iki seçenekli zam önerisinde bulundu 
</HEADLINE>
<TEXT>

     Türk-İş'in yaklaşık 450 bin kamu işçisi adına sürdürülen toplu iş sözleşmesi görüşmelerinde hükümete iki seçenekli zam önerisinde bulunduğu bildirildi. 
     Türk-İş tarafından hükümete sunulan birinci seçenekte işçi ücretlerine birinci ve ikinci 6 ay yüzde 20 oranında zam yapılması, ayrıca ikinci 6 ayda gerçekleşen enflasyonun yüzde 20'yi aşması durumunda bu farkın da ücretlere yansıtılması istendi. 
     Birinci seçenekte sunulan zam önerisinde, işçi ücretlerine üçüncü ve dördüncü 6 aylık dönemler için gerçekleşen enflasyon oranında ve ilaveten yüzde 5 zam yapılması talep edildi. 
     Türk-İş tarafından hükümete sunulan ikinci seçenek zam önerisinde ise işçi ücretlerine birinci 6 ay yüzde 20 oranında, ikinci 6 ay gerçekleşen enflasyon oranında, üçüncü ve dördüncü 6 ay ise gerçekleşen enflasyon oranında ve ilaveten yüzde 5 zam yapılması talebinde bulunuldu. 
     Türk-İş tarafından hükümete sunulan zam önerisinde, aylık net ücretleri 200 milyon liradan aşağı olan işçilerin brüt ücretlerine birinci, ikinci, üçüncü ve dördüncü 6 ay için talep edilen zamlardan önce yüzde 5 oranında zam yapılması önerildi. Türk-İş'in önerisinde, İş Güvencesi Yasa Tasarısı'nın öncelikli yasa tasarıları ile birlikte görüşülüp sonuçlandırılması, özelleştirme nedeniyle işten çıkarılan ve emekliliğe hak kazanmamış işçilerin uygun görülen kamu kurumlarında işe yerleştirilmeleri, istek dışı emeklilik uygulamalarının gündeme getirilmemesi de istendi. 






</TEXT>
</DOC>
