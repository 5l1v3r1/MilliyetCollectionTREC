<DOC>
<DOCNO> 15886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun01.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye'nin savunma harcamalarını azaltması olumlu" 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye'nin savunma harcamalarını azaltma yoluna gitmesini olumlu karşıladığını belirtti. 
     Papandreu, Başbakan Kostas Simitis ile olan görüşmesinin ardından yaptığı açıklamada, ''önemli bir karar'' olarak nitelendirdiği Türkiye'nin bu kararının iki ülke arasındaki ilişkilerin ''daha da sakinleşmesine'' ve bölgedeki istikrar ve kalkınmaya katkıda bulunduğunu söyledi. 
     Başbakan Simitis ile olan görüşmesinde Ankara ziyareti hakkında bilgi verdiğini belirten Papandreu, Türkiye'nin savunma harcamalarını azaltma kararının aynı zamanda Türkiye ile Yunanistan arasındaki ilişkilerin ileride daha de sakinleşeceğinin bir göstergesi olduğunu ümit ettiğini kaydetti. Papandreu, ''koşullar elverdiğinde silahlanma konusunda karşılıklı olarak da azaltma olabilir'' dedi. 
     Papandreu, Ankara ziyareti sırasında görüştüğü Devlet Bakanı Kemal Derviş'in, AB'den Türkiye'ye kredi verilmesi konusunda Yunanistan'ın aracı olmasını talep edip etmediği konusundaki bir soru üzerine, Türkiye'nin asla böyle bir talepte bulunmadığını belirtti. Türkiye'nin geçirdiği bu krizde AB'nin daha da aktif olmasını kendisinin istediğini ifade eden Papandreu, ''Türkiye artık bir aday ülkedir. AB'nin ortağıdır ve bizler Türkiye'nin AB sürecindeki reformların ilerlemesine katkıda bulunmak istiyoruz'' diye konuştu. 




</TEXT>
</DOC>
