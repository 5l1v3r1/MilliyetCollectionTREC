<DOC>
<DOCNO> 23846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yazar/sazak.html </URL>
<DATE> 2001/05/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Rektör isyanı 
</HEADLINE>
<TEXT>

     Üniversiteler kaynıyor. ODTÜ gençliğinin "anti - burger" eyleminden söz etmiyoruz Boykot sırası rektörlerde... Araştırma fonlarının kaldırılması nedeniyle hükümeti protesto eden hocalar, "istifa resti"yle Kızılay'a yürüyecekler. 
     ODTÜ, Hacettepe, Gazi ve Ankara Üniversitesi rektörlerinin isyanında "bardağı taşıran damla", Kemal Derviş'in 10 trilyonluk araştırma fonlarını bütçeye dahil etme kararı oldu ama özlük hakları sorunlarına iktidarın kayıtsızlığı öğretim üyelerini çileden çıkardı. 
     Bıçak kemiğe dayanınca rektörler de yürüme kararı aldı. 
     Üniversitenin içine düşürüldüğü durumun bir deklarasyonla kamuoyuna duyurulmasından sonra hocalar, cüppeleriyle Ata'yı ziyaretten, Çankaya'ya çıkmaya kadar bir dizi eylem planlıyor. Son aşama ise istifa olacak 
     İlginçtir. Kemal Derviş de ODTÜ kökenli olmasına karşın araştırma fonlarının kaldırılması sonucu bilime indirilen darbe yeni ekonomik programdan kaynaklandı. ODTÜ Rektörü Prof. Ural Akbulut, tepkisini bir mektupla Derviş'e bildirmiş, fonun, döner sermaye altında korunmasını istemiş ama "kuru bir teşekkür"den başka yanıt almamış. Akbulut, gelecek açısından kaygı verici kararı şöyle eleştiriyor 
     "Araştırma Fonu'nu kaldırmak, Türkiye Cumhuriyeti sınırları içerisinde bilimsel araştırma yapılmasın demektir. Bu hükümetin, yüksek öğrenim sistemine verdiği zararı bugüne kadar hiçbir iktidar, ihtilal dönemlerinde bile yapmamıştır. Tarih bunu yapanları affetmeyecektir." 
     IMF programına teslim Türkiye'nin bir başka acı gerçeğini Hacettepe Üniversitesi Rektörü Prof. Tunçalp Özgen dile getiriyor. 
     Şili ve Arjantin'de bile bütçenin yüzde 20'si eğitime ayrılırken Türkiye'de bu oranın yüzde 2 olduğuna dikkat çeken Özgen, "Tasarruf yapılacak en son adres eğitimdir. Bizde ilk akla gelen eğitim oluyor" diye tepki gösteriyor. 
     Rektörler haklı. 
     Bir ülke geleceğinden tasarruf eder mi 
     Maliye'nin 6500 araştırma görevlisi kadrosunu 3000'e düşürmesi geleceğin doçentlerini, profesörlerini yarıya düşürmek anlamına gelmiyor mu 2005'te yüksek öğrenimdeki öğrenci sayısı 2 milyonu bulacak. Onları kim yetiştirecek 
     500 dolara düşen profesör maaşları da Rusya çöktükten sonra birkaç yüz dolara çalışan bilim adamlarını akla getiriyor. 
     53 rektör, cuma günü Ankara'da YÖK'te toplanacak. 
     Hükümetin üniversiteleri Milli Eğitim'e bağlayarak "okullaştırma" girişimi de gündemde. Sorunlar çözülmezse son durak Çankaya. 
     İstifalar Cumhurbaşkanı'na sunulacak. 
     
     







Derviş ve hükümet 


Festival food 


Bahçeli ve Derviş 


Çocuk Kemal Derviş ve annesinin gözleri 


Günü değil geleceği kurtarmak... 


Bir bardak suda... 


Bir mendil niye kanar 


İstifa edecekler 


İki çatı örgütü 


Samimiyet 


Rektör isyanı 


Dağlarca ve dolardan TL'ye dönüşün şiiri 


Kamulaştırmada değişiklik var 


Satarken dünya, alırken Türk fiyatı 


</TEXT>
</DOC>
