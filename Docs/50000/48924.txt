<DOC>
<DOCNO> 48924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sondun02.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, teröre karşı "parlak fikir" yarışması düzenliyor... 
</HEADLINE>
<TEXT>

     ABD Savunma Bakanlığı Pentagon, alışılmış tutumunun dışına çıkarak, terörizme karşı savaşa ilişkin ''parlak fikirleri'' olan Amerikalılar için bir yarışma düzenlediğini açıkladı. 
     Pentagon, ''zor hedefleri vurmak, üslerden uzak alanlarda operasyon düzenlemek ve kitle imha silahlarına karşı önlemler geliştirmeye'' yönelik parlak fikirleri olan Amerikalıların, bir dosya kağıdına bu fikirleri dökerek, kendilerine göndermelerini istedi. 
     Amacın, bu fikirlerden uygulanabilir olanların 1.5 yıl içinde işler hale getirilmesi olduğu belirtiliyor. 
     ''Parlak fikirler'', 23 Aralık'a kadar Pentagon'a gönderilecek. 
     Fikirleri beğenilen kişilerden, daha sonra 12 sayfalık bir açıklama istenecek. Üçüncü ve son aşamada ise seçilen fikirlerin sahipleri, çok detaylı olarak fikirlerini anlattıkları bir yazı karşılığında Pentagon ile anlaşma imzalayacak. Ancak fikri beğenilen kişiye ödül olarak ne verileceği duyurulmadı. 
     Amerikan yönetimi yetkilileri, 11 Eylül terörist saldırılarından sonra Amerikan topraklarında yeni saldırılar olmasından endişe ediyor. 
     Terörizmle savaşta her türlü fikrin kullanılmasının, bu nedenle önem taşıdığı belirtiliyor. 
     






</TEXT>
</DOC>
