<DOC>
<DOCNO> 48070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sonspo05.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Ayağımdaki sakatlık yüzünden oynayamadım" 
</HEADLINE>
<TEXT>

     Fenerbahçe Kaptanı Ogün Temizkanoğlu, Antalyaspor maçını tribünden izlemesinin nedeninin, ayağındaki sakatlık olduğunu söyledi. 
     Ogün, internetteki ''www.oguntemizkanoglu.com'' adresli sitesinde yaptığı açıklamada, Antalyaspor maçında forma giymemesiyle ilgili spekülasyonları yanıtlayarak, ''Ayak bileğimdeki sakatlık bir türlü beni rahat bırakmıyor. Ağrılarım ara ara kendini gösteriyor. Bu da ortaya riskli bir tablo koyuyor. Böyle bir durumda teknik kadro oynamamamı daha uygun görünce, Antalyaspor maçının kadrosunda yer almadım'' dedi. 
     Antalyaspor maçının Fenerbahçe taraftarlarının gerçek yüzünü ortaya koyduğunu da ifade eden Ogün, ''Fenerbahçe taraftarları kötü gün dostu olduğunu, takımın hiçbir zaman yalnız bırakmadığını bir kez daha gözler önüne serdi. 90 dakika boyunca sürekli yapılan tezahürat, bu yıl da hedeflediğimiz şampiyonluğa Fenerbahçeli taraftarlarla gideceğimizi gösterdi'' diye konuştu. 
     Fenerbahçe'nin başarılı kalecisi Rüştü Reçber de ''www.rusturecber.net'' adresli sitesinde yaptığı açıklamada, taraftarlarına desteklerinden dolayı teşekkür etti. 
     Antalyaspor galibiyetiyle moral bulduklarını ve günlerdir süren stresi üzerlerinden attıklarını kaydeden Rüştü, açıklamasında şu görüşlerine yer verdi 
     ''Maç öncesi gerek yöneticilerimizin, gerek teknik kadrodaki herkesin bize büyük desteği vardı. Ancak asıl desteği tribünlerden aldık. Üzerimizde kurulan baskı sonrası bizlere nasıl bir tavır olacağını tam bilmiyorduk. Ama Fenerbahçeli taraftarlar, kötü gün dostu olduklarını bir kez daha gösterdiler ve sahaya çıktığımız ilk andan itibaren bize büyük destek verdiler. Sonrasında da bizi iyi günler bekliyor. Eğer sözünü ettiğim stresi atarsak, çok daha iyi futbol oynar, çok daha iyi günlere kolayca ulaşırız. Bunu iddia etmemdeki en büyük neden ise, iyi bir takım olduğumuza inancım.'' Antalyaspor maçının kendileri için geride kaldığını belirten Rüştü, Avrupa Şampiyonlar Ligi'ndeki TSV Bayer 04 Leverkusen maçını düşündüklerini kaydetti. 
     İddiaları olmasa da, bu maçı mutlaka kazanarak moral bulmak ve taraftarlarının gönlünü almayı planladıklarını kaydeden deneyimli kaleci, ''Eğer Fenerbahçe gibi oynarsak bunu da başarabiliriz'' diye konuştu. 
     






</TEXT>
</DOC>
