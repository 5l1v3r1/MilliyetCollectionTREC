<DOC>
<DOCNO> 1260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/ekonomi/aeko.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonun adı Aysel 
</HEADLINE>
<TEXT>

Türk Telekom, GSM şirketi için düşündüğü Ceptürk isminin Sanayi Bakanlığı engeline takılması üzerine, 'aysel' olarak telaffuz edilen 'Ay - cell' ismini benimsedi 
     ANKARA ANKA 

     Türk Telekom, GSM şirketi için "Ay - Cell" adını tescil ettirme kararı aldı. Telekom Yönetim Kurulu, geçen cuma günü yaptığı toplantıda, Türkiye'nin dördüncü cep telefonu şirketinin adını, sermaye yapısını ve ortaklarını belirledi. 
     Yönetim Kurulu, daha önce şirket adı olarak öne çıkan "Ceptürk" için Sanayi ve Ticaret Bakanlığı'nın, Türk adının ya da tamlamasının kullanılmasının Bakanlar Kurulu'nun iznini gerektirdiğini belirtmesi üzerine "Ay - Cell" adı üzerinde anlaşma sağladı. 
     
     Ay, bayraktan geliyor 
     Okunduğu biçimiyle bayan adı "Aysel"i çağrıştıran "Ay - Cell" Türk Bayrağı'nda yer alan ay - yıldızlı simgeden gelen ay ile İngilizce "hücre" anlamına gelen ve hücresel mobil telefonu niteleyen "cell" sözcüklerinin bir araya gelmesinden oluşuyor. Şirket adı olarak ticaret sicile "Ay - Cell" adını tescil ettirecek olan Türk Telekom'un, hizmet adı için değişikliğe gidebileceği belirtiliyor. 
     Ay sözcüğünün, MHP'nin ve İslam'ın simgesi olduğuna da dikkat çekilirken, "Ay - Cell" adının bu yönüyle ideolojik bir yüklemeye konu olduğu eleştirileri yöneltiliyor. 0565 arama koduyla hizmet vermesi beklenen Türk Telekom, daha önce şirket adı için "Ceptürk", "GSMTürk" ve "Türktel" seçenekleri üzerinde durmuştu. 
     
     Sermayesi 20 milyar 
     20 milyar sermaye ile kurulması öngörülen şirketin, Ulaştırma Bakanlığı ile GSM 1800 lisans devir sözleşmesinin imzalanmasını ardından sermayesini artıracağı belirtildi. 
     
     Telekom Genel Müdürü şirketin ortağı oluyor 
     Beş ortaklı olarak kurulacak GSM şirketinin bir ortağı da T. Telekom Genel Müdürlüğü olacak. Diğer dört ortak ise T. Telekom Genel Müdürü İbrahim Hakkı Alptürk, Muhasebe Daire Başkanı Adem Aslan, Hukuk Müşaviri Kazım Güçlü ve GSM Daire Başkan Yardımcısı Nazmi Ertaş'tan oluşuyor. Ulaştırma Bakanı ve Telekom üst düzey yöneticileri, TÜRKSAT - 2A'nın fırlatma işlemi için yurtdışında bulunuyor. Bakan ve bürokratların dönmesinden sonra lisans devir sözleşmesinin imzalanması bekleniyor. Devir sözleşmesi bu çerçevede bu ay içinde ya da en geç şubat ayı başında imzalanacak. 
     


 EKONOMİ 


















</TEXT>
</DOC>
