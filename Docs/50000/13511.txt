<DOC>
<DOCNO> 13511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur19.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten kamu kaynaklarının etkin kullanımı için tasarruf genelgesi 
</HEADLINE>
<TEXT>

     Başbakan Bülent Ecevit, "kamu kaynaklarının etkin ve verimli biçimde kullanımı" konusunda genelge yayınladı. 
     Genelgede, ödeneklerin kullanımı ve harcama programı, istihdam ve idari yapılanma, yurt dışı geçici görev yollukları, ulaştırma ve haberleşme giderleri, yakacak alımları, akaryakıt, elektrik, su, kırtasiye giderleri ve yatırım konularında kaynakların etkin ve verimli kullanılması için kamu kurum ve kuruluşlarınca gerekli tedbirlerin alınması istendi. 
     Üç yıllık ekonomik programın ilk dilimi olan 2000 yılında, kronik hale gelen enflasyonun geçen 15 yılın en düşük düzeyine indiği ve faiz oranlarının makul seviyelere çekilerek uygulamaya konulan yapısal tedbirlerle sağlıklı bir kamu mali sistemi için önemli adımlar atıldığı belirtilen genelgede, ekonomik göstergelerin programın ilk yılında olumlu yönde gelişmesinde Hükümet’in ortaya koyduğu tedbirlerin yanı sıra, uygulamayı yürüten kamu kurum ve kuruluşlarının da bu tedbirlere uyma konusundaki kararlı tutum ve desteklerinin etkili olduğu vurgulandı. 
     Başbakan Bülent Ecevit imzasıyla yayınlanan genelgede şöyle denildi "Ekonomideki istikrarın sağlanması kuşkusuz kamu kaynaklarının etkin ve verimli biçimde kullanılmasına bağlıdır. Ayrıca toplumun, devlet kaynaklarının her kuruşunun yerli yerine gitmesine dikkat ettiği de bilinmektedir. 
     Dolayısıyla bu kaynakların en rasyonel şekilde kullanılmasında, kamu kurumlarının büyük hassasiyet göstermesi kaçınılmazdır. Bunun için kamu kurum ve kuruluşlarının harcamalarda bugüne kadar uyguladıkları israfı önleyici tedbirleri daha etkin ve büyük bir titizlik içerisinde sürdürmeleri gerekli görülmektedir. 
     Bu genelgenin amacı, kamu kurum ve kuruluşlarının kamu kaynaklarının kullanılmasında tasarruf anlayışı içinde hareket etmelerini, bütçe uygulamasından diğer kuruluşlarla birlikte sorumlu olan Maliye Bakanlığı tarafından hazırlanan bütçe uygulama talimatlarına uymalarını ve kamu kaynaklarının etkin kullanımından herkesin sorumlu olduğu anlayışından yola çıkarak hizmetlerini yerine getirmelerini temin etmektir 
     




</TEXT>
</DOC>
