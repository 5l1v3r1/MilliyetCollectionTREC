<DOC>
<DOCNO> 44483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun02.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ''Bush, Afganistan'a yoğun bombardımandan vazgeçti'' 
</HEADLINE>
<TEXT>

     ABD'nin, Afganistan'da stratejik hedeflerin az olması nedeniyle bu ülkeyi yoğun bombardımana tutmaktan vazgeçtiği bildirildi. 
     Amerikan Newsweek dergisi, Bush yönetiminin önceden Afganistan'ın yoğun olarak bombalanması kararını verdiğini ancak, bu ülkede çok az stratejik hedef olması dolayısıyla bu kararından vazgeçtiğini ve özel komando birliklerinin yürüteceği operasyonları tercih edeceğini yazdı. 
     Dergi, 1973 tarihli ''War Powers Act'' yasası uyarınca, ABD başkanlığının geçen hafta gizli olarak, Amerikan ve İngiliz özel keşif birliklerinin Afganistan'ın Taliban kontrolündeki bölgelerine konuşlanması konusunda Kongre'ye bilgi verdiğini belirtti. 
     Dergi, Afganistan'daki hedeflerin arasında şu anda terk edilmiş bulunan terörist eğitim kampları, birkaç televizyon ve radyo istasyonu, askeri karargahlar, yakıt depoları ve ''pick-up'' tipi kamyonetlerin üzerine yerleştirilmiş makineli tüfekler ile roketatarların bulunduğunu bildirdi. 
     Bununla birlikte Bush yönetiminin ülkede bulunan haşhaş ambarlarının bombalanmasına izin vereceği kaydedildi. 
     ABD'nin ayrıca, Afgan halkının Taliban'a olan desteğini kesmek amacıyla, halka paraşütle gıda ve insani yardım malzemesi atmayı da tasarladığı açıklandı. 
     






</TEXT>
</DOC>
