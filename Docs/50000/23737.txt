<DOC>
<DOCNO> 23737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur13.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni çalışma yasa tasarısı... 
</HEADLINE>
<TEXT>

     Sendika üyeliği, sendikal faaliyet, işyeri sendika temsilciliğine aday olmak veya yapmak iş akdinin feshi için geçerli neden olamayacak. İşveren, feshin geçersizliğine karar verildiğinde işçiyi bir ay içinde işe başlatmak zorunda olacak, başlatmazsa işveren işçiye en az 6 aylık ve en çok bir yıllık ücreti tutarında tazminat ödeyecek. 
     Çalışma ve Sosyal Güvenlik Bakanı Yaşar Okuyan tarafından bugün Başbakanlığa gönderilen ''İş Kanunu İle Sendikalar Kanunun Bazı Maddelerinin Değiştirilmesi ve Bir Geçici Madde Eklenmesi Hakkında Kanun Tasarısı'' ile bazı durumlar için işçiye güvence getirilirken, tarım ve orman işçileri de ilk kez İş Kanunu kapsamına alınıyor. 
     Buna göre, İş Kanunu'nun ''Akdin Feshinde Bildirim'' şeklinde olan 13. maddenin başlığı ''Akdin feshinde bildirim, geçerli sebep, usul, itiraz, sonuç ve işe girme'' şeklinde değiştiriliyor. 
     Süresi belli olmayan sürekli hizmet akitlerinin feshinden önceki ihbar önellerinde herhangi bir değişiklik yapılmıyor. Belirlenen sürelere asgari süreler olup sözleşmelerle artırılabilecek. Bildirim şartına uymayan taraf bildirim süresini ilişkin ücret tutarında tazminat ödeyecek. İşveren ihbar önellerine ilişkin süreye ait ücreti peşin vermek suretiyle hizmet akdini fesh edebilecek. Ancak, işverenin bildirim şartına uymaması veya bildirim süresine ait ücreti peşin ödeyerek akdi fesh etmesi, feshin geçerli sebebe dayanması, akdin feshinde usul, fesih bildirimine itiraz, geçersiz sebeple yapılan feshin sonuçları ve yeni işe girme hükümlerinin uygulanmasına engel olmayacak. 
     Fesih geçerli nedene dayanacak 
     On veya daha fazla işçi çalıştırılan işyerlerinde en az 6 aylık kıdemi olan ve işletmenin bütününü sevk ve idare eden işveren vekili niteliğinde olmayan bir işçinin belirsiz süreli hizmet akdini fesh eden işveren, işçinin yeterliliğinden veya davranışlarından ya da işletmenin, işyerinin veya işin gereklerinden kaynaklanan geçerli bir sebebe dayanmak zorunda olacak. İşçinin 6 aylık kıdemi, aynı işverenin bir veya değişik işyerlerinde geçen süreler birleştirilerek hesap edilecek. 
     Geçersiz sebepler 
     Tasarı, iş akdinin feshi için geçerli olamayacak sebepleri de şöyle sıralıyor 
     -Sendika üyeliği veya çalışma saatleri dışında veya işverenin rızası ile çalışma saatleri içinde sendikal faaliyetlere katılmak. 
     -İşyeri sendika temsilciliği veya işyeri temsilciliği yapmış olmak, yapmak veya temsilciliğe aday olmak. 
     -Mevzuattan veya sözleşmeden doğan haklarını takip için işveren aleyhine idari veya adli makamlara başvurmak veya bu hususta başlatılmış sürece katılmak. 
     -Irk, renk, cinsiyet, medeni hal, aile yükümlülükleri, hamilelik, din, siyasi görüş, etnik veya sosyal köken. 
     -Kadın işçilerin çalıştırılmalarının yasak olduğu sürelerde işe gelmemek. 
     -Hastalık veya kaza nedeniyle İş Kanunu'nda öngörülen bekleme süresi içinde işe geçici olarak devam etmemek. 
     İşveren fesih bildirimini yazılı olarak yapmak ve feshin sebebini açık ve kesin bir şekilde belirtmek zorunda olacak. İşveren bakımından beklenemeyecek haller hariç olmak üzere, hakkındaki iddialara karşı savunması alınmadan bir işçinin belirsiz süreli hizmet akdi, o işçinin davranışı veya verimi ile ilgili nedenlerle fesh edilemeyecek. 
     Hizmet akdi fesh edilen işçi, fesih bildiriminde sebep gösterilmediği veya gösterilen sebebin geçerli bir sebep olmadığı iddiası ile fesih bildiriminin tebliği tarihinden itibaren bir ay içinde iş mahkemesinde dava açabilecek. Toplu iş sözleşmesinde hüküm varsa veya taraflar anlaşırsa uyuşmazlık aynı sürede özel hakeme de götürülebilecek. 
     Feshin geçerli bir sebebe dayandığını ispat yükümlülüğü işverene ait olacak. İşçinin açacağı dava seri muhakeme usulüne göre iki ay içinde sonuçlandırılacak. Mahkemece verilen kararın temyizi halinde Yargıtay bir ay içinde kesin olarak kararını verecek. 
     Gereksiz feshin sonuçları 
     İşverence geçerli sebep gösterilmediği veya gösterilen sebebin geçerli olmadığı mahkemece tespit edilerek feshin geçersizliğine karar verildiğinde, işveren işçiyi bir ay içinde işe başlatmak zorunda olacak. İşveren bu süre içinde işçiye işe başlatmazsa en az 6 aylık ve en çok bir yıllık ücreti tutarında tazminat ödeyecek. Mahkeme feshin geçersizliğine karar verdiğinde işçinin işe başlatılmaması halinde ödenecek tazminat miktarını da belirleyecek. 
     İşçinin mahkeme kararının kesinleşmesine kadar çalıştırılmadığı süre içinde en çok 4 aya kadar doğmuş bulunan ücret ve diğer hakları kendisine ödenecek. Bu getirilen hükümler toplu iş sözleşmeleri ile hiçbir suretle değiştirilemeyecek ve aksine hükümler konulamayacak. İşçi, kesinleşen mahkeme kararının tebliğinden itibaren 6 iş günü içinde işe başlamak için işverene başvuruda bulunacak. İşçi bu süre içinde başvuruda bulunmazsa, işverence yapılmış olan fesih geçerli bir fesih sayılacak ve işveren sadece bunun hukuki sonuçları ile sorumlu olacak. 
     Tasarı, İş Kanunu'nun ''İşten Çıkarmanın Sonucu'' üst başlığın taşıyan 24. maddesi ''Toplu İşçi Çıkarma'' şeklinde içeriği ile birlikte değiştirildi. 
     Buna göre, işveren ekonomik, teknolojik, yapısal ve benzeri işletme, işyeri ve işin gerekleri sonucu topluca veya bir ay içinde toplam en az 10 işçiyi işten çıkarmak istediğinde, bunu en az 30 gün önceden bir yazı ile işyeri sendika temsilcilerine veya işçi temsilcilerine, ilgili bölüm müdürlüğüne ve Türkiye İş Kurumu'na bildirecek. İşveren toplu işçi çıkarılmasına ilişkin hükümleri iş güvencesine ilişkin hükümlerin uygulamasını engellemek amacıyla kullanamayacak, aksi halde işçi dava açabilecek. 
     İşyeri temsilcisinin hizmet akdi sırf temsilcilik faaliyetlerinden dolayı fesh edilirse en az bir yıllık ücreti tutarında tazminata hükmedilecek. 
     
     






</TEXT>
</DOC>
