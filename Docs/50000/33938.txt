<DOC>
<DOCNO> 33938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/yazar/dundar.html </URL>
<DATE> 2001/07/26/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Yoksulların gözleri 
</HEADLINE>
<TEXT>

     Pardon ama, siz Türkiye'nin ilk erkek striptiz show organizasyonunun 1999 krizinde kurulduğunu biliyor muydunuz 
     Ben internette görüp haberdar oldum. 
     İnterjigolo, kadın müşterilerine 4 tür hizmet vaat ediyor 
     Gecelik ve saatlik partnerlik hizmetlerinden yararlanabilmek için metropollerde 3 saat, diğer kentlerde 1 gün önceden haber vermek gerekiyor. 
     Erkek striptiz showlarıyla, erotik dansta deneyimli personel, özel ışık düzeni ve "fantezilere uygun kostümler içinde" polis, denizci, zorro vs. , size "buram buram erotizm kokan heyecanlı dakikalar" yaşatıyor. 
     Kavalyelik ve bodyguard hizmetleri, yalnız kadınlara, özel davetlerde kavalye tedarik ediyor. 
     Ve nihayet çılgın ev partilerinde 5 yakışıklı, özel bir mekanda, en az 4 kişilik gruplara sabaha kadar "tabusuz hizmet" sunuyor. 
     
     
     Geçen ay Türkiye'nin ilk mücevher markası Gilan'ın yetkililerine krizden nasıl etkilendiklerini sormuştum 
     "- Düşüş oldu, ama kriz yaşamadık" dediler. 
     Bir düğüne 50 bin dolarlık tek taş hediye gidebiliyordu hala... 
     Türkiye'de satışa sunulan 41 otomobil markasından 40'ının satışı krizle düşerken 1'i satışını 3'e katlamayı başardı. Hangisi dersiniz 
     Ferrari .. 
     Fiyatı 500 milyar lira... 
     
     
     
     Haşa, kimsenin varlığında veya eğlencesinde gözüm yok. Üstelik severim de eğlenceyi... Malum, "zenginin parası fukaranın çenesini yorar". Ama pek manidar bir atasözü daha var 
     "Biri yer biri bakar, kıyamet ondan kopar .." 
     Milliyet'in "Bir millet eriyor" başlığıyla mükemmelen ortaya koyduğu gibi krizden sonra en üsttekilerle en alttakiler arasındaki fark 66 kata vardı. 
     Ocak'ta 350 dolar kazanan bir öğretmenin maaşı 6 ayda 223 dolara indi. 
     30 milyon insan "açlık sınırı" sayılan 300 milyon liranın altında bir parayla geçiniyor. 
     Bu, "her 5 kişiden biri aç" anlamına geliyor. 
     
     
     
     Başbakan "Bizim toplum sabırlıdır, patlamaz" diyor. 
     Kaderci mayası ve aile dayanışması toplumun "gazını alıyor". 
     Bir yandan kahrediyor, bir yandan borçlanıp kamçılanıyor. 
     Türkiye'de 30 milyon aç var, ama 44 milyon da kart var. Son 6 ayda kredi kartı kullanımı yüzde 44 arttı. Bu kartlarla harcanan para, 5 katrilyon lira... 
     Toplum patlamıyor gerçi, ama derinlerde başka bir şey oluyor 
     Geçen hafta Adana genelevinde çalışan iki kızkardeş, abileri tarafından kurşunlandı. 
     Aslında alışkınsınızdır bu tür haberlere, geneleve düşen kızları abileri vurur, değil mi Hayır, bu sefer gerekçe farklıydı 
     Abi, kızkardeşlerinin genelevden ayrılmak istemelerine kızmıştı. 
     Al sana "tabusuz hizmet" .. 
     Bazı toplumlar sabırlıdır çöp dağları gibi patlamaz, ama kokuşur önce ve zamanla çürür içten içe... 
     
     
     
     Charles Baudelaire'in "Paris Sıkıntısı" kitabında "Yoksulların gözleri" diye nefis bir denemesi vardır. 
     Işıl ışıl bir cafede otururken, paçavralar içinde yaşlı bir adam iki çocuğuyla camın önüne dikilir. Çocukların gözlerinde "ancak bizim gibi olmayanların girebileceği bir yer burası"nı okur Baudelaire 
     "Bu gözler ailesi karşısında susuzluğumuzdan daha büyük olan bardaklarımızdan utandım" der. 
     Bardağınız susuzluğunuzdan bu kadar büyükse, - içmemelisiniz demiyorum ama - hiç olmazsa utanmalısınız biraz... 
     "Yoksulların gözleri" size bakıyor. 
     
     







Sansür bayramı 


Derviş yemekleri 


Tayyip'e soru sormak günah mı .. 


Kira yasası zaten çökmüştü 


Dalgalı istikrarlı 


Yoksulların gözleri 


Bravo komşuya 


"Beşi bir yerde" 


Hortumcuya gün doğdu, yaşasın adalet... 


Mizah üzerine... 


Pişkinsüt fezlekesi 


Uğur Mumcu’dan Soy - sop kredileri’ 


Uygulanacak kanun farklı 


TL ile fazla oynanırsa "dolar"a kaçar 


Mavisine, beyazına, nalına, mıhına 


</TEXT>
</DOC>
