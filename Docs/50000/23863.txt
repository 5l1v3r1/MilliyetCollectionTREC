<DOC>
<DOCNO> 23863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sondun14.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail-Filistin çatışmasına Rus arabulucu... 
</HEADLINE>
<TEXT>

     Rusya Devlet Başkanı'nın Ortadoğu Özel Temsilcisi Vasili Sredin, İsrail ve Filistin yönetimleriyle arabuluculuk görüşmeleri yapmak üzere bölgeye gidecek. 
     Rusya Dışişleri Bakanı İgor İvanov, Filistin lideri Yaser Arafat ile yaptığı görüşmenin ardından düzenlenen basın toplantısında, Sredin'in gelecek hafta bölgeye gideceğini söyledi. 
     Rus dipomatik kaynaklarına göre Sredin'in misyonu, ''arabuluculuk'' olacak. Bir süre önce İsrail Dışileri Bakanı Şimon Peres'i ağırlayan Rusya, bugün de Arafat ile yapılan görüşmelerin ardından, her iki tarafın da mutabakatını alarak, arabuluculuk misyonuna soyundu. 
     İvanov, basın toplantısında yaptığı açıklamada, hedefin öncelikle şiddeti durduracak adımların atılması, durumun normalleşmesi, güvenin yeniden tesis edilmesi ve siyasi diyaloğa geri dönülmesi olduğunu söyledi. 
     İvanov, bir soru üzerine, çözüm yönünde ABD ile aynı görüşleri paylaştıklarını, bunun da ötesinde, koordineli olarak aynı adımları atmakta olduklarını belirtti. 
     Arafat da basın toplantısında Rusya'ya hitaben, ''sizden, sürecin barış yoluna dönüşmesi için hızlı ve kesin adımlar atmanızı bekliyoruz'' dedi. 
     Arafat, Mısır-Ürdün girişimlerini ve Mitchell Komisyonu'nun raporundaki planı kabul ettiklerini Rus tarafına resmen bildirdiklerini de ifade etti. 






</TEXT>
</DOC>
