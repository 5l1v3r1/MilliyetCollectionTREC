<DOC>
<DOCNO> 28111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur13.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de sağanak yağış...Çok sayıda ev ve işyerini su bastı 
</HEADLINE>
<TEXT>

     İzmir'de, sabaha karşı etkili olan sağanak sonucu çok sayıda ev ve işyerini su bastı. Yağış kentte yaşamı etkiledi. 
     Sabah başlayan ve yaklaşık 45 dakika süren yağış sonucu özellikle Konak İlçesi Güzelyalı Semti ve Mithatpaşa Caddesi olmak üzere Balçova, Narlıdere, Karşıyaka ve Bornova ilçelerinde çok sayıda ev ve işyerini su bastı. 
     Polis ekipleri, megafonlarla işyeri sahiplerine uyarıda bulundular dükkanına gelen işyeri sahiplerine suların temizlenmesi ve boşaltılmasında itfaiye ekipleri yardımcı oldular. 
     Bu arada sağanak yağış sırasında Atatürk Eğitim ve Araştırma Hastanesi Acil Servisi'ni de su bastı. 
     İstinat duvarı çöktü 
     Sağanak sonucu Basın Sitesi 173 1 Sokak'ta bir apartmanın kanalizasyon kapağı patladı. Taşan sular, apartmanın istinat duvarının yıkılmasına neden oldu. Bahçede park halinde bulunan bir otomobil yıkılan duvarla birlikte alt sokaktaki apartmanın bahçesine düşerken, iki otomobil yıkılan duvarın kenarında asılı kaldı. Otomobiller itfaiye ekiplerinin müdahalesiyle çıkarıldı. 
     Bu arada, yıkılan istinat duvarı, yanındaki apartmanın birinci katındaki bir evin yatak odasının duvarını da yıktı. Odada uyuyan ve hafif yaralanan Elvin Diker 17 , Atatürk Eğitim ve Araştırma Hastanesi'nde ayakta tedavi edildi. Olay yerinde görüntü almaya çalışan gazeteciler, bazı vatandaşların saldırısına uğradı. Olay, polis ekiplerinin müdahalesiyle büyümeden önlendi. 
     Sağanak nedeniyle Buca İlçesi'nde tarihi bir binanın çatısında çökme meydana geldi. Olayda can kaybı olmadı. 
     Balçova İlçesi Bahçelerarası 10 Sokak'taki bir evde de yıldırım düşmesi sonucu yangın çıktı. Serkan Akar'a ait olduğu belirlenen tek katlı ahşap evin çatısında çıkan yangın, itfaiyenin müdahalesiyle kısa sürede söndürüldü. 
     Bu arada aniden bastıran sağanak, kent merkezinde çok sayıda hasarlı trafik kazasına neden oldu. 
     
     
     







</TEXT>
</DOC>
