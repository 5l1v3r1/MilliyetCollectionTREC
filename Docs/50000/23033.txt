<DOC>
<DOCNO> 23033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur23.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'in Ankara yürüyüşüne polis midahale etti 
</HEADLINE>
<TEXT>

     KESK'in, kamu çalışanları sendika yasa tasarısının geri çekilmesini sağlamak amacıyla İstanbul'dan başlattığı yürüyüşe katılanlara, Yalova'da polis müdahale etti. 
     İstanbul'dan Ankara'ya dün yürüyüş başlatan ve geceyi İzmit'te geçiren Kamu Çalışanları Sendikaları Konfederasyonu KESK yönetici ve üyeleri, sabah Belediye İşhanı önünde toplanarak Anıtpark'a kadar olan 2 kilometrelik mesafeyi yürüdüler. Buradaki Deprem Anıtı önünde toplanan KESK üyeleri, 17 Ağustos'ta hayatını kaybeden memurlar için saygı duruşunda bulundular. Daha sonra, kendilerini bekleyen otobüslere binen KESK üyeleri, Yalova'ya geçtiler. 
     Yalova kent girişinde, otobüslerden inerek slogan atan ve kent merkezine doğru yürümek isteyen kamu çalışanlarıyla güvenlik kuvvetleri arasında tartışma yaşandı. Yürüyüşçülerin eylemlerinde ısrar etmeleri üzerine, polis, cop ve gaz bombası kullanarak gruba müdahale etti. Memurların müdahaleye rağmen kent merkezine yürüyüşlerine devam etmek istemeleri üzerine, Yalova Emniyet Müdürü Hamdi Dilaver, olay yerine gelerek, sendika temsilcileriyle bir süre görüştü. Görüşmenin sonunda kent merkezine giriş izni alan yürüyüşçüler, Çınarlı Park'ta toplandılar. KESK Genel Başkanı Sami Evren, burada yaptığı açıklamada, hükümetin dayatmalarına rağmen haklarını sonuna kadar arayacaklarını söyledi. Bu arada, olaylarda hafif yaralanan 10 KESK üyesi, Yalova Devlet Hastanesi'nde tedavi edildiler. Grup otobüslerle Bursa'ya hareket etti. 







</TEXT>
</DOC>
