<DOC>
<DOCNO> 15119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/soneko07.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf Konfederasyonu'ndan ihtar "Bizi sokağa çıkartmayın" 
</HEADLINE>
<TEXT>

     Türkiye Esnaf ve Sanatkarları Konfederasyonu TESK Genel Başkanı Derviş Günday, ''Tüm esnafa öncülük etmek üzere sokağa çıkarsak Türkiye eski Türkiye olmaz'' dedi. 
     Günday, yaptığı yazılı açıklamada, hükümetin adeta esnafın sabrını sınadığını ve ''sağır-dilsiz'' oyunu oynadığını belirtti. Türkiye'nin 4 yıldır bir ekonomik kriz yaşadığını kaydeden TESK Başkanı, krizin kalkılamaz bir boyuta gittiğini Ekonomik Sosyal Konsey toplantılarında defalarca dile getirdiklerini ifade etti. Ancak uyarılarının dinlenmediğini, bağırdıklarında da kafaların çevrildiğini vurgulayan Derviş Günday, aynı aymazlık ve vurdumduymazlığın sürdüğünü savundu. 
     Günday, açıklamasında daha sonra şu görüşlere yer verdi 
     ''İşte gelinen nokta. 3 yıldır söyledik, uyardık. Yetmedi bağırdık. Onların sağır dilsiz oyunları yüzünden ne Türkiye'nin, ne kendilerinin, ne de siyasetin itibarı kaldı. Hem kendileri, hem üretici, hem de esnaf iflas etti. Bu sürede batan esnaf sayısı 1.6 milyonu aştı. Esnaf batmakla kalmadı. Bugün kapıya dayanan karşılıksız çek senetler, ödeyemediği vergi ve krediler yüzünden evinin eşyasını kaptırmamaya uğraşıyor. Son 2.5 ayda şoförlüğü bırakan taksicilerin sayısı bile 30 bini buldu. Bakkalından manavına, lokantacısından berberine, kasabından kahveci ve şoförüne kadar tüm esnafımızın aç kalmasının, batmasının suçu 20 yıllık zincirleme yanlışların, vurdumduymazlığın ve aymazlığın sonucudur. Suçlular, bu faturayı ödemek zoundadır.'' 
     
     



</TEXT>
</DOC>
