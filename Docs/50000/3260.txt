<DOC>
<DOCNO> 3260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur15.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzla’da gemi yangını 
</HEADLINE>
<TEXT>

     Tuzla’da tamir için demirli bulunan St. Vincent bandıralı kuru yük gemisinin makine dairesinde, yangın çıktı. 
     Kıyı Emniyeti ve Gemi Kurtarma İşletmeleri Genel Müdürlüğü’nden alınan bilgiye göre, Tuzla Liman Başkanlığı sınırları içindeki serbest demir yerinde tamir için bulunan, St. Vincent bandıralı "Lisa-2" adlı 66 bin 234 grostonluk kuru yük gemisinin makine dairesinde, saat 15.00 sıralarında henüz belirlenemeyen nedenle yangın başladı. 
     256 metre uzunluğunda ve 39 metre genişliğindeki gemide çıkan yangın mürettebat tarafından söndürülmeye çalışılırken, Büyükdere’de bulunan "Kurtarma-2" ve Derince’de olan "Söndüren-5" adlı yangın söndürme gemileri de olay yerine sevk edildi. 
     Kısa bir süre önce satılarak St. Vincent bandırası taşımaya başlayan gemiden alınan son bilgiye göre, mürettebatın çalışmaları sonucu yangının kontrol altına alındığı belirtildi. Ancak her ihtimale karşı "Söndüren-5" ve "Kurtarma-2" gemilerinin olay yerine seyri sürüyor. 
     
     
     




</TEXT>
</DOC>
