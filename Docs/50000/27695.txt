<DOC>
<DOCNO> 27695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko04.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin Türkiye çıkarmasının tarihi belli değil... 
</HEADLINE>
<TEXT>

     Uluslararası Para Fonu IMF İcra Direktörleri Kurulu'nun Türkiye'ye sağlanacak ikinci kredi dilimini serbest bırakmak için yapması öngörülen toplantının tarihi henüz kesinleşmedi. 
     IMF Sözcüsü David Hawley, toplantı tarihinin henüz belirlenmediğini ve çalışmaların sürdüğünü söyledi. 
     IMF İcra Direktörleri Kurulu'nun, Türkiye'nin yeni ekonomik programını 15 Mayıs tarihinde onaylamasının ardından yayımlanan açıklamada, 2. kredi dilimine ilişkin kurul toplantısının 25 Haziran tarihinden erken olmamak koşuluyla gerçekleştirilmesinin planlandığı bildirilmişti. 
     Washington'daki uzmanlar, toplantı tarihinin belirlenmesinden önce IMF'nin, Türkiye'nin programını uygulaması yönünde bazı adımları beklediğine işaret ettiler. 
     İkinci kredi diliminin serbest bırakılmasıyla, Türkiye'ye yaklaşık 1.5 milyar dolar ulaşması bekleniyor. 
     IMF Türkiye Masası Şefi Juha Kahkonen, 8. gözden geçirme işlemi çerçevesinde Ankara'daki temaslarını tamamlamasının ardından yaptığı açıklamada, ek bütçenin geçirilmesi, Emlak Bankası'nın tasfiyesi konusunun çözümlenmesi, tütün piyasası yasasının çıkarılması ve Türk Telekom üst kuruluna yeni atamaların yapılması gerektiğini söylemişti. 






</TEXT>
</DOC>
