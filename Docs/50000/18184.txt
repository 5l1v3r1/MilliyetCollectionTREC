<DOC>
<DOCNO> 18184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/soneko03.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Türkiye'ye önemli destek 
</HEADLINE>
<TEXT>

     Uluslararası Para Fonu IMF'nin Birinci Başkan Yardımcısı Stanley Fischer, Türkiye'nin ekonomik bunalımdan çıkma yolunda attığı kararlı adımlarla uluslararası desteği hak ettiğini ve bunu alacağını bildirdi. 
     Fischer, Latin Amerika ülkelerinin Merkez Bankaları başkanları ve Maliye Bakanları'nın katılımıyla düzenlenen bir toplantıda yaptığı konuşmada, Türkiye'ye çok önemli destek mesajları verdi. 
     Türk hükümetinin IMF ile müzakere ettiği yeni ekonomik programın hemen hemen tamamlandığını ve geriye finans paketinin belirlenmesinin kaldığını belirten Fischer, Türkiye'nin ekonomik bunalımdan çıkmak için attığı adımları ''kararlı'' sözüyle nitelendirerek övdü. 
     Fischer, ''Devlet Bakanı Kemal Derviş ve diğer Türk yetkilileri, 1999 sonunda başlatılan istikrar ve reform paketinin sürdürülmesi ve gereken bütün önlemlerin alınması yönündeki kararlılıklarını kanıtladılar. Bu adımlar, bankacılık sistemini yeniden yapılandıracak çok sert önlemleri ve borç durumunu hızla tersine çevirecek mali önlemleri içeriyor. Bu önlemler, istikrarın yeniden sağlanması ve enflasyonun düşürülmesi sürecinin devamı için gerekli'' dedi. 
     Stanley Fischer, sözlerinin Türkiye'ye ilişkin bölümünü, ''Türkiye, bu krizden çıkış yolunu uzatabilirdi, ancak bunu yapmadı. Türkiye, uluslararası toplumun desteğini hak ediyor ve bunualacak'' diyerek tamamladı. Fischer'ın bu sözleri, IMF'nin son haftalarda Türkiye'nin ekonomik bunalımdan çıkma çabalarına verdiği en kesin destek ifadeleri olarak nitelendirildi. 







</TEXT>
</DOC>
