<DOC>
<DOCNO> 28180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/spor/spo03.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
O nasıl söz Hagi 
</HEADLINE>
<TEXT>

Tarihte Türkler’in bizden aldıklarını ben de geri aldım’ dedi 
     TÜRKİYE’de futbolseverlerin sevgilisi olan Hagi’nin Romanya’da yaptığı bir konuşma şaşkınlık yarattı. Gazeta Sporturilor’daki habere göre, Cimnastik Milli Takımı’nı ziyaret eden Hagi, burada "Türkler tarihte bizden maddi, manevi o kadar çok şey aldı ki, ben de oraya giderek bazı şeyleri Galatasaray aracılığıyla az da olsa geri aldım" dedi. 
     HAGİ, daha sonra yetiştiği takımı Farul Köstence’nin 1. lige yükselme finalindeki ilk maçını izledi. Kendi adını taşıyan staddaki karşılaşmada Hagi, yine hakemin yanlış kararlarına çıldırdı. Köstence’nin 2-1 kazandığı maçta, 1-0 yenik durumdayken taraftarlar "Sen oyna Hagi, sen oyna" diye tezahürat yaptı. Hagi tribünden yine hakeme bağırıp, çağırdı. 
     
Cim - Bom’da yüksek tansiyon      HALİL ÖZER 

     GALATASARAY’da Jardel’in Porto’ya transferi büyük kriz yarattı. İkinci başkan Mehmet Cansun’un Portekiz’de yaptığı görüşmelerde altı futbolcu, altı milyon dolara karşılık Jardel anlaşması Sarı - Kırmızılı kulübün teknik patronu Lucescu’dan veto yedi. Dünkü yönetim kurulu toplantısına katılan Rumen hoca "Tanımadığım adamları almam" diye konuştu. 
     MEHMET Cansun ve Lucescu toplantıda bu konuda tartıştı. Cansun, olaya ekonomik olarak bakılmasını istedi. Lucescu ise Jardel’in nakit para karşılığı satılmasını ve o para ile işlerine yarayacak futbolcuların alınmasını istedi. Lucescu ayrıca, "Önce futbolcularımızın parasını ödeyin" dedi. Lucescu ve Mehmet Cansun toplantıdan oldukça sinirli bir şekilde ayrıldı. 
     BAŞKAN Faruk Süren’in Lucescu’ya destek verdiği gözlenirken Rumen hoca, "Sürekli İstanbul’a geliyorum ama hiç bir sorun bitmiyor. Aksine yeni problemler çıkıyor. Ben İtalya’da oyuncular arıyorum. Siz hiç tanımadığım futbolcularla anlaşıyorsunuz. Bu böyle olmaz" ifadesini kullandı. Jardel, tartışması Kuruçeşme Adası’nda yapılan toplantı odasında da devam etti. 
     TOPLANTIDA Cansun bir kez daha transferin gerçekleşmesini istedi ve takası bir şans olarak nitelendirdi. Ancak başta Süren olmak üzere diğer yöneticiler de transfere karşı çıktı. Bunun üzerine ortam gerildi. Cansun daha sonra yönetimdeki kendi arkadaşlarıyla ayrı bir toplantı düzenledi. Bu arada menajer Becali yönetime,öSiz parayı bulun, transferi bana bırakın" diye mesaj yolladı. 
     
Süren bırakıyor      GALATASARAY, Kulübü Başkanı Faruk Süren temmuz kongresine büyük bir olasılıkla girmeyecek. Dünkü yönetim kurulu toplantısında Süren’in seçime girmemesi ve bırakması kararı ağırlık kazandı. Bunun üzerine Süren de yeniden başkanlığı düşünmediğini, artık bu işin bittiğini açıkladı. Ancak özellikle de divan kurulu üyelerinin Süren’in bu kararına rağmen 29 Haziran’daki renk seçimine kadar bekleyecekleri belirtildi. 
     
Zahovic liste başı      GALATASARAY’da Slovenya Milli Takımı’nın yıldız oyuncusu Zahovic gündeme geldi. Sarı - Kırmızılı yöneticiler Valencia’da oynayan Zahovic’i liste başına alırken gizliden gizliye bu transferi bitirmeye çalışıyorlar. Galatasaraylı yöneticiler İspanyol Kulübü’ne baş vurdular ve bu oyuncuyu bir yıllığına kiralamayı teklif ettiler. Taraflar önümüzdeki günlerde bir araya gelecekler ve kesin kararı verecekler. 
     
Sergen krizi      GALATASARAY’ın transfer etmek istediği Sergen’in işi zora girdi. Siirt Jetpa Kulübü’nün Başkanı Takiddin Yarayan, Florya Metin Oktay Tesisleri’ne gelerek, Sarı - Kırmızılılar’la görüştü. Görüşmede Galatasaray’ın Sergen’i yıllık 200 bin dolara kiralamak istediği, ancak Yarayan’ın 1 milyon dolar talep ettiği belirtildi. Toplantı sonrası bir açıklama yapan Yarayan, "Sergen, 2003 yılına kadar bizim futbolcumuzdur. İsteyeceğimiz fiyatı biz belirleriz. Bu da en az 2 milyon dolar olur. Sergen eğer bir yere gitmezse, Siirt JetPa Spor’da futbol oynar" dedi. 
     



 SPOR 
























</TEXT>
</DOC>
