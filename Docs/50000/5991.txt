<DOC>
<DOCNO> 5991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/ekonomi/eko03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolaylı vergi affının arkasındaki gerçek ortaya çıktı... 
</HEADLINE>
<TEXT>
Maliye kara çarşamba’dan korktu 
Kasımdaki krizin ardından yaşanan durgunluk üzerine, vergi tahsilatının düşeceği, hedeflere ulaşılamayacağı ortaya çıktı 
Maliye vergi gelirlerininin artırılması için taksitlendirme projesini devreye sokarak 1 katrilyon liralık ek gelir hedefledi 
     GÜNÜN KULİSİ HARUN GÜREK Ankara 

     Hükümet’in sürpriz bir kararla aldığı vergi borçlarına tecil uygulamasının altından mali kriz sonrası gelişmeler çıktı. Ekonomideki durgunluk nedeniyle gelir hedeflerinin sapma olasılığı üzerine "dolaylı af" kararı alınırken sağlanacak gelirden 500 trilyon liranın memurlara ayrılmasının düzenleme kapsamında yer almadığı öğrenildi. 
     Özel sektör, tahsil edilemeyen 4.9 katrilyon liralık vergi için ödeme kolaylığı sağlanmasını iki yıla yakın süredir istiyordu. Maliye Bakanı Sümer Oral ise talebi sürekli geri çeviriyordu. Ekonomi bürokratlarının da karşı çıktığı talep, geçtiğimiz 22 Kasım’da meydana gelen ve yaklaşık 7 milyar dolarlık döviz çıkışıyla sonuçlanan krizin ardından değerlendirmeye alındı. 
     
Bürokrasi tedirgin oldu      Alınan bilgilere göre, krizden sonra başlayan durgunluk işaretleri ekonomi bürokrasisinde 2001 yılı gelir hedeflerinin tutturulması kaygısını artırdı. 10.4 milyar dolarlık kaynak karşılığında IMF’ye verilen ek niyet mektubuyla getirilen önlemlerin durgunluğa neden olacağına dikkat alan ekonomi yönetimi, 31.7 katrilyon liralık vergi geliri hedefinin sapabileceğini dikkate alarak takviye arayışına yöneldi. Bunun sonucunda, özel sektörden gelen yoğun talepler de dikkate alınarak hem reel sektörü rahatlatacak, hem de 1 katrilyon liraya yakın kaynak sağlayabilecek tecil uygulamasının getirilmesi kararlaştırıldı. 
     Teknik düzeyde yapılan çalışmalarda, tecil uygulaması ile sağlanması hedeflenen 1 katrilyon liraya yakın kaynağın yarısının, memur maaşlarının iyileştirilmesinde kullanılması yer almadı. Ancak konu Bakanlar Kurulu’nda görüşülürken sağlanacak kaynaktan 500 trilyon bu amaçla kullanılması benimsendi. 
     Bakanlar Kurulu’nda yazılı olarak resmen kayda geçirilmediği belirtilen karar, bürokraside şaşkınlık yarattı. Ekonomi bürokratları çalışmada böyle bir tavsiyenin olmadığına dikkat çekerken, şunları söyledi 
     "Gelir hedefleri hazırlanırken Türkiye’de bir kriz yoktu. Ancak beklenmedik bir biçimde 22 Kasım krizi çıktı. Şimdi ekonomide durgunluk gözleniyor. KDV ve gümrük vergisi gibi vergilerde yüzde 4.5 büyüyecek bir ekonomi dikkate alınmıştı. Ekonomide durgunluk olursa, bu vergilerde hedefler tutmayabilir. Tecil bunun için çıkarıldı. Kaldı ki, gelecek kaynak yeni bir kaynak değil. Gelecek paranın miktarı da belli değil." 
     
SSK ve Bağ - Kur'da prim affı uygulanmayacak      ANKARA Milliyet 

     Çalışma ve Sosyal Güvenlik Bakanı Yaşar Okuyan, SSK ve Bağ - Kur'da, prim veya primlerin gecikme faizinin affıyla ilgili çalışma yapılmadığını, gelecek dönemde de böyle bir çalışmanın kesinlikle yapılmayacağını bildirdi. 
     Okuyan, dün bir yazılı açıklama yaparak, SSK ve Bağ - Kur'da, prim affı veya primlerin gecikme faizinin affıyla ilgili çalışma yapılmadığını belirtti. Okuyan, şunları kaydetti 
     "Önümüzdeki dönemde de böyle bir çalışma yapılmayacaktadır. Zaten yasal mevzuatımız içinde bu iki kuruma prim borcu olan işverenlerimize çeşitli kolaylıklar tanınmaktadır. Çıkan bu asılsız haberler doğrultusunda işverenlerimizin mağdur olmaması için prim borçlarını kesinlikle geciktirmemeleri gerekmektedir." 
     
Taksitlendirmeden 153 bin kişi yararlanacak      ANKARA Milliyet 

     Maliye Bakanı Sümer Oral, vergi borçları için getirilen uygulamanın kesinlikle af olmadığını söyledi. Çeşitli sektörlerde sıkıntılar olduğunu, bu nedenle ödeme kolaylığı getirildiğini belirten Oral, mükelleflerin borçlarını ödeyerek yeni bir sayfa açmasını beklediklerini kaydetti. 
     Resmi Gazete'de önceki gün yayınlanan tebliğ ile yapılan düzenlemenin, 31 Aralık 2000 tarihine kadar ödenmemiş vergi borçlarının ana para ve gecikme faizlerinde herhangi bir indirim öngörmediğini belirten Oral, şunları söyledi 
     "Mükellef başvurduğu takdirde borcunu ödemesi için 18 ay süre verilerek taksit yapılıyor, ona da yüzde 3 faiz uygulanıyor. Bu uygulama, güç durumda bulunan mükelleflerimize bir soluk alma olanağı sağlamak içindir. Muhtelif sektörlerimizde sıkıntılar var. Hükümetimiz ne yapalım Böyle devam etsin diyemezdi." 
     
'1 katrilyon bekliyoruz'      Uygulamanın enflasyonla mücadele programı ile çelişen bir tarafının olmadığını, hazineye nakit girişi de sağlayacağını belirten Oral'ın verdiği bilgiye göre, tahsil edilemeyen 4.9 katrilyon liralık verginin 2.4 katrilyon lirası anaparadan oluşuyor. Kalan 2.5 katrilyon lira gecikme ve ceza faizi. Toplam alacağın 2.5 katrilyon lirası kamu kuruluşlarına ait. 1997 yılındaki tecil uygulaması sonucu alacakların yüzde 13'ü tahsil edilebildi. Bu yılki uygulama sonunda da 500 trilyon - 1 katrilyon lira arasında tahsilat bekleniyor. 
     Getirilen tecil uygulamasından yararlanabilecek mükellef sayısı 153 bin olduğunu belirten Oral, uygulamanın vergi affı beklentilerini kıracağını da savunarak, "Mükelleflerimizin borçlarını ödeyerek Maliye ile yeni bir sayfa açmalarını bekliyoruz" dedi. 
     


 EKONOMİ 
















</TEXT>
</DOC>
