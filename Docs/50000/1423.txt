<DOC>
<DOCNO> 1423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/guncel/gun04.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet'e Sabah’ protestosu 
</HEADLINE>
<TEXT>

     İSTANBUL Milliyet 

     Sabah Gazetesi çalışanları, maaşlarının ödenmemesi nedeniyle yaptıkları basın açıklamasında, gazetenin önceki sahibi Mehmet Emin Karamehmet, Murat Vargı ve Turgay Ciner’i protesto etti. 
     Gazetelere fakslanan protesto metninde sorumluluları sağduyulu davranmaya çağıran Sabah çalışanları şöyle dedi 
     "Muhtemelen biz aşağıda imzası olanları tanımıyorsunuz. Bizler Sabah çalışanlarıyız. Muhabiri, fotomuhabiri, redaktörü, ulaştırma görevlisi, sayfa operatörü, editörüyle Sabah 16 yıldır bizlerin ellerinde her gün yeniden doğuyor. Tırnaklarımızla, bilgimizle, ellerimizle sayfalara can veriyoruz. Sizler Türkiye’nin 1 numaralı gazetesinin okuyucuları olarak belki çoğu kez bizleri alkışladınız. Haberimizle heyecanlandınız, bilgilendiniz. Ve bir gün sizlerle yollarımız kesişti. 105 yıllık gazeteci ailenin isimlerini -zor gelse de - Sabah’ın künyesinden çıkarıp sizlerin isimlerini yazarken birer profesyonel gibi davrandık. Sizden de bunu bekliyoruz. Bizleri bu tutumunuzu yeniden gözden geçirmeye ve sağduyulu davranmaya çağırıyoruz. Yaklaşık üç bin kişinin hak ettiği ücreti, hangi gerekçeyle olursa olsun bloke etmeninin günümüz iş ahlakıyla bağdaşır bir yanı olmadığını düşünüyoruz.’ 
     


 GÜNCEL 

















</TEXT>
</DOC>
