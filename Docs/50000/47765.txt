<DOC>
<DOCNO> 47765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur19.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın tacirlerine suçüstü... Moldovalı kadınlar gözaltında... 
</HEADLINE>
<TEXT>

     Moldova'dan getirdikleri kadınlara İstanbul'da fuhuş yaptırdıkları belirlenen 2 kardeş ile Moldova uyruklu bir kişi yakalandı. 
     Alınan bilgiye göre, bir istihbaratı değerlendiren Asayiş Şube Müdürlüğü Ahlak Büro Amirliği ekipleri, Elmas Önver ile kardeşi Halil Önver'in, Moldova'dan getirdikleri kadınları, Zeytinburnu'ndaki bir evde pazarladıklarını belirledi. 
     Çete üyelerini yakalamak amacıyla müşteri gibi davranan polisler, kadınların pazarlandığı eve gittiler. 
     Geceliği 75 milyon liradan yabancı uyruklu kadınları pazarlamaya çalışan Önver kardeşler ile Moldova uyruklu Petro İgrat yakalandı. 
     Burada çalışan 10 kadın da gözlem altına alındı. 
     Sorgulama sonucu, Elmas Önver'in sevgilisi Petro İgrat'ın, Moldova'da bazı gazetelere, ''Türkiye'de çalıştırılmak üzere bayan eleman aranıyor'' şeklinde ilan verdiği belirlendi. 
     Şebekenin, başvuran kadınlardan fuhuş yapmayı kabul edenleri Türkiye'ye getirip, formalite evlilik yaptırarak bu şekilde çalıştırdığı ortaya çıktı. 
     






</TEXT>
</DOC>
