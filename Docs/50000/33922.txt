<DOC>
<DOCNO> 33922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/yasam/yas05.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü bir şaka ’ gibi 
</HEADLINE>
<TEXT>
Hırsızı bıraktı komşuları vurdu 
İzmir'de genç ve asabi ev sahibi, bodrumuna kaçan hırsızı kovalayan komşularına pompalı tüfekle dehşet saçtı 
     TAYLAN YILDIRIM İzmir DHA 

     Güzelyalı semtinde oturan Ramiz Aksu, hırsız kovalayan komşularının kendi evine baskın yaptıklarını sanınca ortalık kana bulandı. 
     Olay, Mimkent Sitesi'nde önceki gün sabaha karşı meydana geldi. Son günlerde artan hırsızlık olaylarına karşı tetikte bekleyen mahalleli, sitede dolaşan şüpheli iki kişiyi kovalamaya başladı. Hırsızlardan biri kaçtı, diğeri Aksu'ya ait evin bodrumuna saklandı. Mahalle sakinleri hırsızın ardından eve girmeye çalışırken, baba Süleyman Aksu 51 ve oğlu Ramiz 19 gürültüye uyandı. 
     Balkona çıkan baba oğul, kapının önünde bazılarıyla kavgalı oldukları mahalle sakinlerini görünce paniğe kapıldı. 
     
     Bir de sabıkalı çıktı 
     Evlerine baskın yapıldığını sanan Ramiz Aksu, yatak odasına koşup babasına ait pompalı tüfeği kaptı. Ve mahallelinin üzerine doğrulttuğu tüfeği peş peşe ateşledi. 
     Korku içinde kaçan komşulardan Esin Hira Koçak, Çetin Aksoy ve Arif Çetinkaya ayaklarından yaralandı. Hırsız ise, çıkan kargaşadan yararlanarak kaçtı. Çeşitli suçlardan sabıkası bulunduğu anlaşılan Ramiz Aksu, olay yerine gelen polise bir süre direndi. Ekiplerce ikna edilen Aksu teslim oldu ve gözaltına alındı. 
     



 YAŞAM 

























</TEXT>
</DOC>
