<DOC>
<DOCNO> 22145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo13.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Bu tür karşılaşmalarda daha tecrübeliyiz" 
</HEADLINE>
<TEXT>

     Galatasaray Kulübü İkinci Başkanı Mehmet Cansun, Gaziantepspor deplasmanının kendileri için büyük önem taşıdığını vurgulayarak, ''Gaziantepspor'u yenerek, Avrupa Şampiyonlar Ligi şansımızı sürdürmek istiyoruz'' dedi. 
     Mehmet Cansun, Galatasaray kafilesinin Gaziantep'e hareketinden önce Atatürk Havalimanı'nda yaptığı açıklamada, kendileri açısından zorlu geçeceğinin bilincinde oldukları Gaziantepspor karşılaşmasını kazanmaları gerektiğini söyledi. 
     Cansun, ''Biz ekip olarak bu tür karşılaşmalarda çok daha tecrübeliyiz. Bu da Gaziantepspor için bir dezavantaj. Alacağımız puanlarla Avrupa Şampiyonlar Ligi iddiamızı sürdüreceğiz'' diye konuştu. Ayrıca dün Galatasaray Kulübü divan ve kongre üyeleriyle gerçekleştirilen toplantının basında yanlış yansıtıldığını da savunan Cansun, toplantının yalnızca görüş alışverişi biçiminde geçtiğini bildirdi. 







</TEXT>
</DOC>
