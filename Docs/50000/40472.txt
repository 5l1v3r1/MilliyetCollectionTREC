<DOC>
<DOCNO> 40472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sonspo13.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en iyileri sıralamasında Türk takımları kaçıncı sırada 
</HEADLINE>
<TEXT>

     Futbolda dünyanın en iyi takımları sıralamasında Galatasaray, 1 sıra gerileyerek, 7.likten 8. sıraya düştü. 
     Uluslararası Futbol Tarihi ve İstatistikleri Federasyonu IFFHS tarafından yapılan değerlendirmede Galatasaray, Ağustos ayı değerlendirmesinde 260.5 puanla 8. sırayı aldı. 
     Sarı-kırmızılılar, Fatih Terim'in takımı AC Milan, Emre, Okan ve Hakan'ın forma giydiği FC Inter, Real Madrid CF, Manchester United, SS Lazio ve FC Juventus gibi ünlü takımları geride bıraktı. 
     Değerlendirmede, Galatasaray'ın Avrupa Şampiyonlar Ligi'ndeki rakiplerinden İtalyan SS Lazio takımı 19., Hollanda'nın PSV Eindhoven takımı 21. ve Fransa'nın FC Nantes takımı da 22. sırada yer alıyor. 
     
     Fenerbahçe yükseldi 
     Dünyanın en iyi takımları sıralamasında ilk 100 içinde yer alan Fenerbahçe, Ağustos ayında yükselişe geçti. 
     Glasgow Rangers'i eleyerek Avrupa Şampiyonlar Ligi'ne kalan sarı-lacivertliler, 23 basamak birden çıkarak, sıralamada 95.'likten 132 puanla 72. sıraya yükseldi. 
     Fenerbahçe'nin Avrupa Şampiyonları Ligi'ndeki rakiplerinden İspanya'nın FC Barcelona takımı 4., Fransa'nın O.Lyon takımı 26. ve Almanya'nın TSV Bayer 04 Leverkusen takımı ise 49. sırada bulunuyor. 
     Sıralamada Ağustos ayı değerlendirmesinde Beşiktaş, büyük bir düşüş yaşadı. 
     Geçen ay 45. sırada bulunan siyah-beyazlılar, 49 sıra birden gerileyerek 114 puanla 94. sıraya düştü. 
     Değerlendirmede, dünyanın en iyi takımı olarak İngiltere'nin FC Liverpool takımı, 350 puanla ilk sıradaki yerini korudu. 
     Arjantin'in CA Boca Juniors takımı da sıralamada 284 puanla 2.liğini sürdürürken, İngiltere'nin Arsenal takımı da 273 puanla 1 sıra tırmanarak, 3'üncülüğe yükseldi. 
     Dünyanın en iyi 100 takımı sıralamasına en fazla takımla yer alan İspanya, İtalya ve Almanya'ya üstünlük sağladı. 
     Değerlendirmede ilk 100 içinde İspanya'dan 10 takım bulunurken, 8'er İtalyan ve Alman takımı burada yer alabildi. Sıralamada, Brezilya'dan 7, Arjantin ve Fransa'dan 5'er, İngiltere, Yunanistan ve Hollanda'dan 4'er takım yer buldu. 
     
     







</TEXT>
</DOC>
