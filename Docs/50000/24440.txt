<DOC>
<DOCNO> 24440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/yasam/yas02.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsi de zeki, çevik ve ahlaklı... 
</HEADLINE>
<TEXT>
Sporun yarattığı Türkiye mozayiği 
Küçücük bir futbol sahasını dolduran şortlu, türbanlı, kara çarşaflı 'sporcular' sağlıklarını dostluk içinde koruyorlar... 
     PERVİN METİN İstanbul 

     Sıcak havanın yüzünü göstermesiyle, halka açık spor sahalarına ilgi de günden güne artıyor. İşte, bu yerlerden biri Levent'te gökdelen ve apartmanların arasına sıkışmış bir futbol sahası. Bu saha, her sabah 07.00 - 09.00 arasında çevrede oturan 'sportmen vatandaşlar'ca dolup taşıyor. 
     Bir yanda çarşaflı, diğer yanda şortlu kadınlar, saatlerce yan yana koşup, ardından jimnastik yapıyor. Spor yapanlar arasında her meslek gurubundan insan var kimi ev hanımı, kimi doktor, kimi ekonomist, kimi ise emekli... 
     Hepsinin ortak amacı, salonlara para akıtmadan spor yapabilmenin de mümkün olabileceğini göstermek. 
     
     Artık birbirimizi tanıyoruz 
     Kimi otomobiliyle önünden geçerken, kimi eşinden dostundan duyup keşfetmiş sahayı. Belki de aynı ortamda hiçbir zaman bir araya gelemeyecek farklı kültürlerdeki insanlar arasında arkadaşlıklar da başlamış. 
     Öyle ki, kendilerine gönüllü bir hoca bile bulmuşlar. Genciyle yaşlısıyla spora katılan yaklaşık 100 kişinin tek isteği, sahanın daha kullanışlı hale getirilmesi. 
     Sahanın müdavimlerinden Melek Uyanıksoy, müzik yayını istiyor. "Burayı otomobilime benzin alırken farkettim ve her sabah geliyorum" diyen Uyanıksoy burada geçen sabahlarını şöyle anlatıyor "Hep birlikte önce yürüyüş, ardından aerobik yapıyoruz. Gültepe, Armutlu, Çeliktepe'den de kadınlar geliyor. Birbirimizi tanımaya başladık ve çok iyi anlaşıyoruz. Eşimin işi nedeniyle katıldığım yemek davetlerinde aldığım kiloları burada veriyorum." 
     Bir başkası, Hacer Şahin. Her gün Sanayi Mahallesi'nden kalkıp spor yapmak için buraya gelen Şahin, eşinin bir zamanlar kendisini komşuya bile göndermek istemediğini söylüyor. Hacer Şahin, "Spor yapmaya başladıktan sonra sağlık problemlerim azalınca, artık buraya gelmem için eşim de ısrar ediyor" diye konuşuyor. 
     



 YAŞAM 




















</TEXT>
</DOC>
