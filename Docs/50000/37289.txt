<DOC>
<DOCNO> 37289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur07.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partiye öğlene dek 32 bağımsız milletvekili katıldı 
</HEADLINE>
<TEXT>

     32 Bağımsız Milletvekili dün kurulan Adalet ve Kalkınma Partisi'ne katıldı. Kayseri Milletvekili Abdullah Gül, milletvekillerinin katılımının süreceğini bildirdi. 
     Adalet ve Kalkınma Partisi'ne katılacak milletvekilleri sabahın erken saatlerinden itibaren, Manisa Milletvekili Bülent Arınç'ın, kapatılan FP'nin Grup Başkanvekili iken kullandığı odaya gelerek katılım dilekçelerini imzalamaya başladılar. Sayının, Anayasa gereği Meclis'te grup kurabilmek için gerekli olan 20 rakamının üzerine çıkmasından sonra bir grup milletvekili katılım dilekçelerini TBMM Başkanlığı'na götürdü. 
     Kayseri Milletvekili Abdullah Gül, dilekçeleri TBMM Genel Sekreter Yardımcısı Rauf Bozkurt'a verirken, ''Hayırlı olsun'' dileğinde bulundu ve ''Meclis'te yeni bir grup daha kurulmuş oldu'' dedi. 
     Bugün katılım dilekçesi TBMM Başkanlığı'na verilen 28 milletvekili ile birlikte bu partiye katılan milletvekillerinin sayısı 32 oldu. TBMM Başkanlığı'na dilekçeleri vermek için FP'nin kapatılmasıyla bağımsız kalan bir grup milletvekilinin yanı sıra MHP'den istifa eden Kayseri Milletvekili Sadık Yakut ile DYP'den istifa eden Manisa Milletvekili Necati Çetinkaya da geldi. 
     Gül, Meclis Başkanlığı'ndan ayrılırken yaptığı açıklamada, halkın Ak Parti'den büyük beklentileri olduğunu, kendilerinin ''Meclis'in en etkin grubu'' olarak bu beklentileri karşılamaya çalışacaklarını söyledi. 
     Gazetecilerin, milletvekillerinin katılımının sürüp sürmeyeceği sorusuna Gül, ''Bu bir günde olacak bir iş değil. Bugün, yarın, birkaç gün içinde başka katılımlar da olacaktır. Milletvekili arkadaşlarımızın katılımı sürecek'' karşılığını verdi. 
     Gül, ''Grup Başkanlığı görevini siz mi üstleneceksiniz '' sorusu üzerine de bunu kendi aralarında konuşmadıklarını, yapılacak seçimle bir grup başkanının belirleneceğini söyledi. Adalet ve Kalkınma Partisi'nin ilk grup toplantısının Cuma günü yapılacağı da bildirildi. 
     32 milletvekilinin Ak Parti'ye katılmasından sonra TBMM'deki son sandalye dağılımı şöyle 
     DSP 132 
     MHP 126 
     ANAP 86 
     DYP 80 
     SP 48 
     Ak Parti 32 
     Bağımsız 38 
     Boş 8 
     

</TEXT>
</DOC>
