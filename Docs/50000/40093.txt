<DOC>
<DOCNO> 40093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/yasam/yas00.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefi generallik 
</HEADLINE>
<TEXT>

Hava Harp Okulu’nu birincilikle bitiren Özge, Türk Yıldızları’na girip gösteri uçuşu yapan ilk kadın pilot olmak istiyor ama asıl hedefi ileride general olmak 
     ÜMRAN AVCI İstanbul 

     20 yaşındaki Özge Özel, Hava Harp Okulu’nu birincilikle bitiren ilk kadın teğmen olarak tarihe geçti. Özge daha çocukluğunda, bebek yerine silah ve kılıçla oynamayı seçerek geleceğine yönelik ipuçlarını vermişti aslında. 5 yaşında, albay olan babasından silah kullanmayı öğrendi. 4 yaşında okuma - yazma öğrenen Özge Özel, 5.5 yaşında okula başladı. 
     
Ve artık Harbiyeli’ydi      DENİZLİ’DE liseyi bitirdiğinde, Kıbrıs Doğu Akdeniz Üniversitesi Elektronik bölümünü kazanan Özel, Hava Harp Okulu’ndan davet aldı. Aldığı teklifle heyecanlanan Özel, Harp Okulu’nda elemeleri de geçince Harbiyeli oldu. Bütün sınıfları birincilikle tamamladı. Önceki gün de Hava Harp Okulu’ndan mezun oldu, hem de birincilikle... 
     
Kurbağalı suda yüzdü      UÇUŞ eğitimi almak üzere dün İzmir Çiğli’ye giden Özge’nin hedefi büyük. Öncelikle, Türk Yıldızları’na girip gösteri uçuşu yapan ilk kadın pilot olmak istiyor. Ama en büyük hedefi ileride general olmak. Hedefleri konusunda şöyle diyor Özge "Kamplarda bir ip ve bıçakla hayatta kalmayı öğrendik. O dönemlerde kaplumbağa yiyip kurbağaların yüzdüğü suda yüzdük." 
     
"Başarısıyla beni utandırdı"      ÖZGE’NİN babası Albay Reşit Özel, halen Erzincan 3. Ordu Komutanlığı’nda Eğitim Şube Müdürü. Kızının asker olmasına karşı çıktığını söyleyen Reşit Özel, "Kızımın bu mesleği yapabileceğine inanmıyordum. Bana göre askerlik erkek mesleğiydi. Ama o hem beni, hem de benim gibi düşünenleri başarısıyla utandırdı" diye konuştu. 
     
Hediyeye boğdular      Başarısını ailesiyle ve arkadaşlarıyla kutlayan Özge’ye Cumhurbaşkanı bilgisayar, Meclis Başkanı televizyon, Başbakan fotoğraf makinesi, Genelkurmay Başkanı kamera, Hava Kuvvetleri Komutanı browning marka tabanca, Milli Savunma Bakanı databank, İtalyan Silahlı Kuvvetleri de bir İtalyan kılıcı hediye edip İtalyan Hava Harp Okulu diploması vererek ödüllendirdi. 
     



 YAŞAM 



















</TEXT>
</DOC>
