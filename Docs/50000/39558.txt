<DOC>
<DOCNO> 39558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sonspo03.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Jardel sonunda satıldı 
</HEADLINE>
<TEXT>

     Galatasaray'ın aylardır başka kulüplere satmak için pazarlıkları sürdürdüğü Brezilyalı golcü Jardel, Portekiz'in üçüncü büyük kulübü Sporting Lizbon'a satıldı. 
     Kördüğüme dönen transfer öncesinde Marsilya, Monaco, Porto, Benfica ve Juventus gibi birçok dev kulüple anlaşma noktasına gelen ancak transferi bir türlü sonuçlandırmayan sarı kırmızılılar, Sporting'den Jardel karşılığında 5 milyon 600 bin dolar alacak. 
     Ayrıca yapılan anlaşmayla Portekiz kulübünün kadrosunda bulunan üç futbolcuyu da Galatasaray'a bedelsiz olarak vermesi öngörülüyor. 
     
     Jardel 4 senelik imzaladı 
     Öte yandan Jardel, Portekiz'in Sporting Lizbon Kulübü ile 4 yıllık sözleşmeye imza attığını açıkladı. 
     Jardel, yaptığı açıklamada sözleşmenin imzalandığını belirtti ancak transferin ayrıntıları konusunda bilgi vermedi. 
     Geçen yıl yine bir Portekiz kulübü olan FC Porto'dan 25 milyon dolar karşılığında Galatasaray'a gelen Jardel'in sezon sonunda transferi gündeme gelmişti. 
     Bunun üzerine ayın başında FC Porto ve Galatasaray Kulübü biraraya gelerek Brezilyalı futbolcunun transferi konusunda anlaşma sağlamışlardı. 
     Jardel, 1996-99 yıllarında FC Porto'da oynadığı dönemde üst üste 3 kez Portekiz Birinci Futbol Ligi'nde gol kralı olmuştu. 
     

</TEXT>
</DOC>
