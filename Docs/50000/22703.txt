<DOC>
<DOCNO> 22703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/siyaset/siy04.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanı tanımadılar 
</HEADLINE>
<TEXT>

SSK İstanbul Hastanesi’ne "baskın" yapan Çalışma Bakanı Yaşar Okuyan’ı hastalardan hem iyi hem kötü eleştiriler aldı 
     AYŞEGÜL AYDOĞAN İstanbul 

     Çalışma ve Sosyal Güvenlik Bakanı Yaşar Okuyan’ı, denetlemek için gittiği SSK İstanbul Samatya Hastanesi’nde hastalar tanınmadı. Hastalara "geçmiş olsun" diyen bakanı kimi Sağlık Bakanı sandı, kimi de "bu yetkili kim" diye sordu. 
     ISO 9002 kalite belgesi alabilmek için hazırlıklarını sürdüren hastanede, denetime, yeni açılan acil servisten başlayan Okuyan, "Burası hakikaten güzel olmuş. Pırıl pırıl, yoğunluk büyük ölçüde ortadan kalkmış" dedi. 
     Daha sonra servislere çıkan Okuyan, hastaların dertlerini dinledi. Hastalara, "Burada size iyi bakıyorlar mı, doktorlar ilgileniyor mu " diye soran bakan, hastalardan kurumla ilgili hem iyi hem de kötü eleştiri aldı. Bir hastanın "Kuyruğa girmeden önce soru sormak için bile 15 - 20 dakika bekliyoruz" şikayetine Okuyan, "Demek ki artık 15 dakikayı tartışır duruma gelmişiz. Bu da kurumun nereden nereye geldiğini gösteriyor" diye karşılık verdi. Okuyan, Başhekim Dr. Gazi Zorer’den hasta yataklarının değiştirilmesini istedi. 
     
33 hastane elden geçiyor      Bakan Okuyan Türkiye’de bugüne kadar aralarında özellerin de bulunduğu 17 hastanenin kalite belgesi aldığını, bunlardan ikisinin SSK hastanesi olduğunu belirterek, 33 SSK hastanesinin de ISO belgesi için hazırlıklarını sürdürdüğünü söyledi. Okuyan, 125 yeni dispanser projesiyle İstanbul’a 26 yeni dispanser kazandırıldığını da belirtti. Ercan Arslan 
     
"Elimizde sihirli değnek yok"      İstanbul’da son 20 yılda SSK’lı nüfusun yüzde 78 artmasına karşılık yatak kapasitesinin yüzde 2’de kaldığını kaydeden Okuyan, "Bunları vakti zamanında planlamamışlar, görememişler. Elimizde sihirli değnek yok. Sorunlar bir anda çözülemez. Yeni hastane açılarak çözülebilir. Ancak yeni yatırımlar için karşımıza engeller çıkarılıyor. Kadro alamayınca sevk yapıyoruz. 3 misli para ödüyoruz" diye konuştu. 
     Telefonla randevu sistemiyle hastanelerdeki kuyrukları yüzde 50 azalttıklarını söyleyen Okuyan, şunları söyledi "Vatandaş hala telefonla randevu almayı bilmiyor. Ancak önümüzdeki yılın sonuna kadar kuyrukları ortadan kaldıracağım." 
     



 SİYASET 




















</TEXT>
</DOC>
