<DOC>
<DOCNO> 38110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo21.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Popescu "Türkiye bana dar geliyordu" 
</HEADLINE>
<TEXT>

     Galatasaray'dan İtalya'nın Lecce takımına transfer olan Rumen Gheorghe Popescu, ''Kendimi halen formda hissediyorum ve Türkiye bana dar geliyordu'' dedi. 
     İtalyan basınına demeç veren Popescu, Lecce'ye transferinin belli olmasından sonra kendisini telefonda ilk tebrik edenin eski teknik direktörü Fatih Terim olduğunu söyledi. Galatasaray ile 4 yıl içinde lig şampiyonlukları, UEFA Kupası ve Süper Kupa kazandığını hatırlatan Popescu, kendisini isteyen takımlardan en iyi teklifin Lecce'den geldiğini ve bu yüzden İtalya'da oynamayı seçtiğini belirtti. Lecce'nin İtalyan Birinci Ligi'ndeki tek güney takımı olmasına da değinen Rumen defans oyuncusu, ''Takım arkadaşlarımla birlikte kuzeyin büyük takımlarına karşı gelecek olan tek güney takımı olmamız beni heyecanlandırıyor. Lecce, ligin ortalarında bulunan bir takım olacak'' diye konuştu. 34 yaşındaki Popescu, futbolu 2 yıl sonra Lecce'de bırakmayı düşündüğünü kaydettti. 







</TEXT>
</DOC>
