<DOC>
<DOCNO> 44269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur17.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım Boru Hattı şantiyesinde kaza 
</HEADLINE>
<TEXT>

     Samsun'da, Mavi Akım Projesi için üretilen boruların işlem gördüğü İtalyan Saipem şirketine ait şantiyede meydana gelen iş kazasında, bir işçi öldü. 
     Alınan bilgiye göre, Sanayi Rıhtımı'nda kurulu İtalyan Saipem şirketine ait şantiyede işçi olarak çalışan Sabittin Kılıç 30 , kaynak bandına arkası dönük bulunduğu bir sırada, x65 diye adlandırılan çelik borulardan biri banttan düşerek Kılıç'a arkadan çarptı. 
     Ağır yaralanan ve SSK Samsun Bölge Hastanesi'ne kaldırılan Kılıç, kurtarılamadı. 
     İtalyan Saipem şirketine ait şantiyede, Mavi Akım Projesi kapsamında Karadeniz'in tabanına döşenecek 610 mm çapında x65 diye adlandırılan çelik boruların kaynak işlemleri gerçekleştiriliyor. 
     Yurtdışından gelen yaklaşık 11 metre uzunluğundaki borular, burada 4'ü birbirine eklenerek kaynak yapılıp izole edildikten sonra, açık denizdeki boru döşeme gemilerine gönderiliyor. 
     






</TEXT>
</DOC>
