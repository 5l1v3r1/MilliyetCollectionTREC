<DOC>
<DOCNO> 49361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/spor/ygokce.html </URL>
<DATE> 2001/10/29/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Taktik savaşı 
</HEADLINE>
<TEXT>

     DENİZLİ deplasmanı, Daum ve futbolcularının dramatik mücadelesini belgeleyen önemli bir doksan dakika olarak sezona damgasını vurdu. 
     Shorunmu'yu yapay bir sorunla uzaklaştırdıktan sonra Beşiktaş'ta Fevzi'yle, takımı da zor duruma sokan Daum, maçın dörtte biri dolarken hatasının bedelini ödüyordu. Dengesiz, savruk ve bunalımlı bir sezon geçiren kaleci Fevzi, Ali Tandoğan'ın fişek gibi ortaladığı topu Veysel'in önüne indirerek Galatasaray maçındaki hatasını tekrarladı ve takımını yenik duruma düşürdü. Ardından 21. dakikada bu defa Bülent soldan topu Beşiktaş kalesinin ağzına bir muz orta olarak gönderirken, Fevzi, tuttuğu meşin yuvarlakla birlikte kaleye girdi. 
     Böyle kazalar oluyor. Özellikle Beşiktaş'ta Devamına da hazır olmalıyız. Ama suçlu sadece Fevzi değil. Dörtlü savunmaya uzun aradan sonra Ali Eren'i koyup, Ronaldo ile tandem oynatmak olsa olsa bir Daum hatası olabilir. Ali Eren ve Ronaldo, gollerin dışında da öyle hatalar yaptılar ki, Beşiktaşlı futbolcuların yüreği ağzına geldi. 
     Maç iki adamın bireysel gösterisine sahne oldu. İlk golün hazırlayıcısı Ali Tandoğan ile Bayram'ın golünde pası veren Nihat, birbirlerine karşı adeta şov yapıyorlardı. İki sağ kanat oyuncusu değerlerini kanıtladılar. Ali Tandoğan Denizli'nin, Nihat da Beşiktaş'ın yıldızları olarak parladılar. 
     Daum ikinci yarıda Ali Eren'i dışarı aldı, Tümer'i oyuna soktu. Tümer ve Yasin orta alana hücum ağırlıklı kişilik kazandırırken, Kaptan Tayfur da, Khlestov ve Ronaldo ile uyum içinde savunma görevini üstlendi. Tümer'in pasıyla golü atan İlhan ise formasını sıyırıp, içine ters giydiği Fevzi'nin 22 numaralı kazağını gösterdi. Müthiş bir dayanışma örneği. Bu İlhan Mansız, safkan bir Beşiktaşlı. Dünkü hareketi, soyunma odasında başlayan bir kararlılık, içtenlik ve arkadaşlık örneğidir. Dahası Beşiktaş'ı ayağa kaldıracak bir uyanışın, toparlanmanın ve coşmanın güzelliği... 
     Daum, geç de olsa akıllanıp, Baya'yı sahte santrfor yerinden alıp, kulübede eskittiği Stavrum'u oyuna sokmakla üçüncü golü buldu. Ne var ki, Beşiktaş'ın temeldeki noksanları, yine Veysel'in golüyle ortaya çıktı. Sonrası... Sonrası yok, maç bitti 
     
     



 SPOR 

























</TEXT>
</DOC>
