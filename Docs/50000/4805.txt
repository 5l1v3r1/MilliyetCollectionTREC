<DOC>
<DOCNO> 4805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sondun08.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "'Askeri bazı alımların artık Fransa'dan gerçekleştirilmesi düşünülemez" 
</HEADLINE>
<TEXT>

     Dışişleri Bakanı İsmail Cem, Türkiye'nin askeri bazı alımlarını artık Fransa'dan gerçekleştirmesinin düşünülemeyeceğini bildirdi. 
     Cem, THY'ye ait tarifeli uçakla geldiği Kayseri Havaalanı'nda, Vali Nihat Canpolat tarafından karşılandı. Cem, Valiliği ziyaretinde DYP Milletvekili Fevzi Şıhanlıoğlu'nun ölümü nedeniyle duyduğu üzüntüyü dile getirerek, DYP camiasına başsağlığı diledi. 
     Cem, Fransa devleti ve parlamentosunun yarattığı olay ile ilgili Türkiye Cumhuriyeti'nin yapılması gerekeni yaptığını, söylenmesi gerekeni söylediğini bildirdi. 
     Bu konuda sakin olunması ve kararlı olunması gerektiğini belirten Cem, şöyle devam etti 
     ''Ne söylüyorsak onu yapacağız, ne yapmaktaysak onu söyleyeceğiz. Kararlı olacağız. Saman alevi gibi parlayan tepkiler değil, düşünülmüş, planlanmış ve uygulanacak önlemleri alacağız. Bu hadise hepimizi üzdü. Ancak, herkes şunu bilmeli ki bir yabancı parlamentoda nedeni meçhul ya da nedeni çok iyi bilinen bu tarz çirkin girişimler Türkiye'nin gücünü eksiltmeyecek, azmini sarsmayacak.'' 
     Cem, Türkiye'deki Ermeni asıllı vatandaşlarımızın da her vatandaşımızın yaptığı değerlendirmeyi yaptığına işaret ederek, şöyle devam etti 
     'Ermeni asıllı Türk vatandaşlarımızın bu konu ile ilgili yaptığı açıklama, çok yerinde, etkili, doğru, içten. Bu değerlendirmelerini takdir ediyorum ve çok doğal buluyorum. Bizim vatandaşlarımız hepimizin duygularını paylaşacaktır ve paylaştığını da ortaya koymuştur.'' Cem, Türkiye'ye Cezayir soykırımı ile ilgili anıt yapılmasının gündemde olduğu yolundaki bir soruya da, ''Bu tarz girişimler haklı bütün insanlığın ortak tepkisidir. Meclisimiz bu konuda ön ayak oluyor. Elbette destekliyoruz'' diye yanıt verdi. 
     İsmail Cem, Türkiye'nin artık kendi güvenliği, stratejik geleceğini etkileyen ekonomik kararları Fransızlar'a itimat edemeyeceğini belirterek, şunları söyledi 
     'Dikkat ederseniz biz hükümet olarak bu konuyu büyük kampanyalarla duyurmuyor, bağırıp çağıran yaklaşımlar içine girmiyoruz. Ama gerekeni yaptık. Nedir Türkiye bütün bir iletişim sistemini Fransa'ya itibar edemez. Çok önemli bir tank alımını Fransa'ya emanet edemez. Askeri bazı alımlarını artık Fransa'dan gerçekleştirmesi düşünülemez. Çünkü Türkiye'ye karşı böyle bir haksızlık yapabilen bir devlet, yarın öbür gün benzer haksızlıkları bu çok hayati alanlarımızda da tekrarlayabilir. Diyelim tankları aldık, Fransızlar'a güven olmaz öyle bir karar alır ki o tankın yedek parçasını sattırmaz. Dolayısıyla güven sarsılmıştır. Bu çok önemlidir.'' 
     Fransa'nın Azeri-Ermeni ilişkilerinde de güven sarstığını bildiren Cem, şöyle devam etti 
     'Fransa, Kafkasya'da etkili olmak isteyen bir ülkedir. Fransa'nın Ermeni-Azeri meselesinde adil yaklaşım göstereceğine olan güvenimizi kaybettik. Bu meselede böyle tarihten musibet çıkarabilen bir devletin Azeri kamuoyundan bu konuda adil yaklaşım bekleyemez. Fransa'nın getireceği katkıları da adil olarak görmez. Bütün bunlar Fransa'nın konumunu etkilemiştir. Tabii ki yazık olmuştur. Bizim Fransız halkına düşmanlığımız yoktur. Zaten düşmanlık besleyen bir millet değiliz. Kötülük yapmak, haksızlık yapmak kimsenin yanına kar kalmaz. Bu iç ve dış politikada böyledir. Yanlış yapmışlardır, kötülük yapmışlardır.'' Cem, ''Dün yapılan hükümet açıklamasında Türkler'e yönelik bir saldırı yapılırsa bunun mesulü Fransa'dır ifadesi yer aldı, bu konuda duyumlar mı alıyorsunuz '' yolundaki soruyu ise şöyle yanıtladı 
     'Hayır, bu ifadeyi ilk ben kullandım. Fransız büyükelçiyi çağırdığımızda Türkiye'nin Fransa'da 8 diplomatının Ermeni terörü sonucu şehit olduğunu söyledim. Bu yaptıkları hareketin Batı Avrupa'nın bazı kesitlerinde mevcut olan yabancı düşmanlığını, bu tarz sapık akımları yüreklendirebileceğini söyledim. Ayrıca Fransa'da 300 bin Türk'ün yaşadığını, hem insanlarımızın hem diplomatlarımızın can güvenliği konusunda kaygılarımızın olduğunu, insanlarımızın can güvenliğinin Fransa'nın sorumluluğunda olduğunu ifade ettim. Dünkü hükümet açıklamasında da bunları bir miktar yansıttım.'' Cem, daha sonra Kayseri Valiliği'nde ortopedik özürlü kişilere tekerlekli sandalye dağıttı. 




</TEXT>
</DOC>
