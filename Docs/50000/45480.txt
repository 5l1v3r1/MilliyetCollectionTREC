<DOC>
<DOCNO> 45480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/eko03.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak alma GYO al 
</HEADLINE>
<TEXT>

     Songül HATISARU 

     ABD'deki terör saldırılarının ardından İstanbul Borsası kan kaybını sürdürürken net aktif değerleriyle göz dolduran Gayrimenkul Yatırım Ortaklıkları GYO olası bir yükselişte hızlı tepki verecek sektörlerden birisi. Çünkü net aktif değerleriyle piyasa değerleri karşılaştırıldığında borsada işlem gören altı GYO'nun oldukça iskontolu fiyatlardan işlem gördüğü izleniyor. Gayrimenkule, gayrimenkul projelerine ve gayrimenkule dayalı sermaye piyasası araçlarına yatırım yapabilen kurumlar olan Gayrimenkul Yatırım Ortaklıkları'nın borsa geçmişi oldukça yeni. 
     Emlak sektörüne iyi projelenmiş ve sağlam gayrimenkuller kazandıran GYO'lar hem konut, hem de iş yeri projeleri gerçekleştirebiliyorlar. Bireysel yatırımcıların altından kalkamayacağı büyüklükteki projeleri hayata geçiren bu organizasyonların son yıllarda sayısı arttı. Borsada halen altı GYO şirketi işlem görüyor. Özellikle iskontolu fiyatları ve oldukça düşük F K oranlarıyla dikkat çeken GYO'lar piyasanın içinde bulunduğu olumsuz ortamdan etkileniyor. Ancak likiditesi yüksek şirketler önemli faiz geliri elde ederken, kira geliri elde eden şirketler de ortaklarına düzenli gelir sağlamaya devam ediyor. Kurumlar vergisi avantajı ve nispeten düşük riskleriyle alternatif bir yatırım olarak GYO'lar dikkat çekiyor. 
     
     ALARKO GYO Alkent 2000 projesinin yapılan bölümleri satıldıkça yeni fazlara başlayan şirket, projenin 2005-2006 yıllarında tamamlanmasını hedefliyor. Şirketin piyasanın daralmasından olumsuz etkilenmesi ve satışlarının düşmesi olasılığına karşın likit olmasının verdiği avantajlar da mevcut. Faizler ve kur artışlarıyla hiç satış yapamasa bile k r yazabilme olanağına sahip. 
     İş GYO Piyasanın en büyük GYO şirketi olan İş GYO'nun portföyünde ağırlığı İstanbul İş Kuleleri alıyor. Projenin tamamlanmasıyla kiraya verilen ofisler ve alışveriş merkezi şirkete önemli oranda kira geliri sağlıyor. Ankara İş Kulesi, Seven Seas Oteli ve Tatilya Eğlence Merkezi de şirkete kira geliri sağlayan gayrimenkuller. Kiraların döviz bazında olması şirketin kur artışından faydalanmasını sağlarken, kira sözleşmelerinin de bir yıldan uzun olması gelirlerinin devamlılığı açısından önemli bir avantaj sunuyor. 
     NUROL GYO Ankaradaki Nurol Konakları hem kiralama hem de satış yöntemiyle değerlendirilirken, Maslak'taki Nurol Plaza'nın da bir bölümünden kira geliri elde ediliyor. Şirketin Büyükçekmece Sırtköy Mevkiindeki bin 700 metrekare büyüklüğündeki arsaya Mesa ve Dolmabahçe Turizm ile ortaklaşa yapacağı konut projesinde 1 3 payı olacak. Toplam 150 milyon dolara ulaşması beklenen proje için henüz inşaat çalışmalarına başlanmadı. Şirketin 23,5 trilyona ulaşan portföyünün yaklaşık 10 trilyonluk kısmının borçla finanse edilmesi finansman giderlerinin yükselmesine ve dolayısıyla likidite sıkışıklığına neden olabilir. 
     OSMANLI GYO Portföyünün yüzde 69'unu Maslak'taki 44 bin metrekarelik arsa oluşturuyor. Şirket İstanbul, Ankara ve Bursa'da Osmanlı Bankası'nın kiracı olduğu lokaller ve Antalya'daki Plaza 2000'den kira geliri elde ediyor. Portföy kombinasyonunu yeniden değerlendirerek kira gelirlerine dayalı gayrimenkuller ile yatırım projeleri arasında yeniden bir denge kurmayı amaçlayan şirket yönetimi ortaklarına düzenli ve yüksek k r dağıtabilmeyi hedefliyor. 
     VAKIF GYO Portföyünün yaklaşık yüzde 25'i arsa yatırımlarından, Ankara Eskişehir yolu üzerinde 14 bin 32 metrekare ve Çayyolu Mevkiinde 33 bin 411 metre kare yüzde 25'i bina yatırımlarından ve yüzde 30'da gayrimenkul projelerinden Ankara Tunalı Hilmi cad. oluşuyor. Şirketin gelirleri arasında kira gelirleri ve faiz gelirleri önemli yer tutuyor. 
     YAPI KREDİ KORAY GYO Portföyündeki ağırlığı Yapı Kredi Plaza'ları oluşturuyor. Kemer Country, İstanbul-İstanbul ve Elit Recidence projeleriyle konut üretiminde orta ve üst gelir grubu hedefleniyor. İstanbul-İstanbul projesinin ikinci faz satışlarına başlayan şirket bu projenin üçte birini sattı. İstanbul Riva'da 255 bin 815 metrekarelik alanda yapılacak olan depreme dayanıklı konut projesi kriz nedeniyle 2002 yılına ertelendi. Portföyündeki nakitle önemli ölçüde faiz geliri sağlayan şirketin satışları krizden olumsuz etkilenebilir. 
     



 EKONOMİ 

















</TEXT>
</DOC>
