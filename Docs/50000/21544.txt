<DOC>
<DOCNO> 21544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun08.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de işi asanlar ekonomiyi vuruyor 
</HEADLINE>
<TEXT>

     Çalışanların hastalık, ailevi sorunlar ve benzeri gerekçelerle işe gelmemelerinin İngiliz ekonomisine getirdiği bir yıllık kaybın 10.7 milyar sterlin olduğu açıklandı. 
     Bütün İngiltere'de çalışanların toplam işgünü kaybının 192 milyon gün olduğu ve bunun da çalışan başına 7.8 güne tekabül ettiğine dikkat çeken uzmanlar, işe gelmeme nedenleri arasında ''moralim bozuk'' gibi gerekçelerin bile ortaya konulduğuna dikkat çektiler. 
     1999 yılında iş günü kayıplarının ekonomiye getirdiği yükün 10.5 milyar sterlin civarında olduğunu, 2000 yılında ise bu rakamın 10.7 milyar sterline yükseldiğini belirten uzmanlar, çalışanların işe gelmeme ortalamalarında ise ciddi bir değişim yaşanmadığını hatırlattılar. 
     Maddi kayıp artışında diğer bazı nedenlerin etki yapmış olabileceğine işaret eden uzmanlar, işverenlerin iş günü kayıplarının büyük bölümünde ''gerçek hastalıkların'' etkili olduğuna inandıklarını da belirtiyor. 
     Kol işçilerinde daha ziyade ''fiziksel rahatsızlıklar'' görülürken, ofis çalışanlarının ise stres ve buna bağlı rahatsızlıklardan etkilendiklerini belirten uzmanlar, memurların iş günü kayıplarının özel sektör çalışanlarına göre yüksek olduğuna de işaret ediyor. 
     Kamu kesimi çalışanlarının işgünü kayıplarının çalışan başına yaklaşık 10.2 güne denk geldiğini, bunun da özel sektör çalışanlarından yaklaşık üç gün daha fazla olduğunu belirten araştırmacılar, buna memurların kendilerini daha çok güvence altına hissetmelerinin yol açtığını düşünüyor. 






</TEXT>
</DOC>
