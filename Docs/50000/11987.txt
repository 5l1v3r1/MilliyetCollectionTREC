<DOC>
<DOCNO> 11987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/dunya/adun.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'a Türk üssü 
</HEADLINE>
<TEXT>

Türkiye'den Bakü'ye dönen Azerbaycan Cumhurbaşkanı Aliyev ilk kez ülkesinde Türk askeri üsleri kurulabileceğinden söz etti 
     CENK BAŞLAMIŞ - MOSKOVA 

     Devlet Başkanı Haydar Aliyev, Azerbaycan topraklarında Türk askeri üsleri kurulabileceğini ilk kez söyledi. 
     Rus basınına göre Aliyev, Türkiye ziyaretinden dönüşte Bakü Havaalanı'nda yaptığı açıklamada, iki ülke arasındaki stratejik ortaklık ilişkisine uygun olarak temaslarının çok olumlu geçtiğini bildirdi. Aliyev, Türkiye'deki askeri çevrelerle yaptığı görüşmelerin içeriği ile ilgili soruları yanıtlamak istemedi, ancak Azerbaycan'da Türk askeri üsleri kurulabileceğini belirterek, "Kurulsa çok iyi olur" dedi. 
     Daha önce, aralarında Aliyev'in eski dış politika danışmanı Vefa Guluzade'nin de bulunduğu bazı yetkililer, Azerbaycan topraklarında NATO ya da Türk üsleri kurulabileceği yolunda açıklamalarda bulunmuştu. Ancak, Türk üssü kurulması konusunu Aliyev'in kendisi ilk kez gündeme getiriyor. 
     Rusya'nın yörüngesinden tümüyle çıkarak Batı'ya bağlanmak isteyen Bakü'nün önerisi o dönemde Rusya'nın tepkisini çekmiş, ancak NATO tarafından çok sıcak karşılanmamıştı. Bunun nedeni olarak, özellikle ABD'nin Azerbaycan demokrasisindeki eksikliklerden rahatsız olması gösteriliyor. Gözlemciler, Aliyev'in belki de bu nedenle NATO yerine, "Türk üssü" ifadesini özellikle kullanmış olabileceğini düşünüyor. 
     Azerbaycan lideri, Bakü Havaalanı'ndaki açıklamalarında, Türkiye ile askeri işbirliği alanında bir anlaşma imzalanması konusunda ilke kararına varıldığını da söyledi, ancak ayrıntılı bilgi vermedi. Aliyev, nisan ayı başında ABD'nin arabuluculuğunda Ermenistan Devlet Başkanı Robert Koçaryan'la yapacağı görüşmeden umutlu olduğunu belirtti. 
     


 DÜNYA 











</TEXT>
</DOC>
