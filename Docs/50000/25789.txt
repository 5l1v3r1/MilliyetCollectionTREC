<DOC>
<DOCNO> 25789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sonspo08.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Geri kalan maçlarımızı Şenol Güneş için kazanacağız" 
</HEADLINE>
<TEXT>

     A Milli Futbol Takımı'nın genç oyuncusu Ümit Davala, Dünya Kupası Eleme Grubu maçında Makedonya karşısında alınan beklenmedik beraberliğin herkesi çok üzdüğünü söyledi. 
     Ümit Davala, kendisine ait ''www.ümitdavala.com'' adresli internet sitesinde açıklamalarda bulunarak, çok şanssız bir maç yaptıklarını bildirdi. 
     Kendilerinden iyi bir sonuç bekleyen insanları hüsrana uğrattıklarını ifade eden Ümit, şunları kaydetti 
     ''Bu beraberlik hepimizi üzdü. Ama biri var ki, ondan daha fazla üzülen sanırım olmamıştır. Gecesini gündüzüne katan, tüm mesaisini bu yaptığımız 2 maça ayıran teknik direktörümüz Şenol Güneş, maç bitiminde tam anlamıyla hüsrana uğramıştı. Bizden böyle bir skoru o da beklemiyordu. Aslında kötü oynayan ve bunun sonucunda beraberliği alarak avantaj kaybeden bizlerdik. Güneş, bizi en iyi şekilde hazırlayıp, sahaya sürmüştü. Kalan maçlarımızı ne olursa olsun, hem kendimiz, hem de Şenol Güneş için kazanacağız.'' 
     Ümit, İngiltere'nin Aston Villa takımında top koşturan Alpay'ın Makedonya maçında 3 gol birden atmasına da değinerek, ''Alpay'ı attığı 3 golden dolayı kutluyorum. Bir defans oyuncusunun, hem de milli maçta 3 gol atması küçümsenecek bir olay değil. İnşallah Alpay bu grafiğini hiçbir zaman bozmaz'' diye konuştu. 






</TEXT>
</DOC>
