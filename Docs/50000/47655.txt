<DOC>
<DOCNO> 47655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/spor/spo04.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu bıçak sırtında 
</HEADLINE>
<TEXT>

Trabzon’un hocası, iki oy farkla görevde kaldı, Peter Briegel ve Raşit Çetiner yedeğe alındı 
     İSMAİL FANDAKLI 

     BORDO - Mavili yönetimin önceki akşam yaptığı kritik toplantıda Teknik Direktör Sadi Tekelioğlu, İstanbul kanadının bastırmasına rağmen 14’e karşı 12 oyla görevinin başında kaldı. 21 yöneticinin katıldığı, yaklaşık yedi saat süren zirvede, eski başkan Mehmet Ali Yılmaz hakkındaki suç duyurusunun ertelenmesine ve kan değişikliği için tüm yöneticilerin mevcut görevlerinden istifa etmelerine karar verildi. 
     YÖNETİMDEKİ yeniden görevlendirme konusunda Başkan Özkan Sümer tek yetkili olacak. Son gelişmeler üzerine Sadi Tekelioğlu, Yozgat maçı öncesi "Adeta bıçak sırtında gibiyim" ifadesini kullandı. Tekelioğlu’nun, istifa etme ihtimaline karşın, Beşiktaş’ın eski hocası Briegel ile anlaşmaya varıldığı öğrenildi. Pürüz çıkması halinde Ümit Milli Takım’ı çalıştıran Raşit Çetiner’e teklif götürüleceği bildirildi. 
     
     Galibiyet sözü 
     TRABZONSPORLU futbolcular, Yozgatspor’u yenerek, kötü gidişe "dur" diyecekleri sözünü verdiler. Sadi Tekelioğlu’na garanti veren oyuncular, "Sizi çok üzdük. Söz veriyoruz, bu maçı kazanacağız" dediler. Bu arada Tekelioğlu, Bursasporlu Murat Sözkesen’in alınması konusunda ısrarını sürdürürken, kırık kolu tam olarak iyileşmeyen Hami’nin en erken 1.5 ay sonra sahalara dönebileceğinin açıklanması şok yarattı. 
     



 SPOR 























</TEXT>
</DOC>
