<DOC>
<DOCNO> 16798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/spor/spo03.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye’nin onur gecesi" 
</HEADLINE>
<TEXT>

Galatasaray Teknik Direktörü Mircea Lucescu, "Ülke futbol tarihinin en önemli maçı. İşimiz kolay değil. Ama bu savaşlara alıştık artık" dedi. 
     HALİL ÖZER MADRİD 

     GALATASARAY Teknik Direktörü Lucescu, Real Madrid karşılaşmasını "Ülke futbol tarihinin en önemli maçı" olarak değerlendirdi, "Herkesin kalbinin bizim için atması gücümüzü artıracak. Türkiye’nin onur gecesi olacak" dedi. Rumen hoca, "Rakibimiz çok güçlü. Futbolcularımın kariyerlerinin en gözde sınavı. Eğer bu turu geçerlerse gelecekleri çok farklı olacak. Hepsinin fiyatları daha da artacak" diye konuştu. 
     İŞLERİNİN kolay olmadığını vurgulayan Lucescu, "Ama bu savaşlara alıştık artık. Bugün maçı kazanan finali de kazanır. Galatasaray her zaman zor günlerde kenetlenmesini ve birlik beraberlik içinde mücadele etmesini biler. Bizi küçümsemelerini bir korku belirtisi olarak görüyorum. Beni hiç bir zaman korkutmuyorlar. Onlar Real Madrid ise biz de Galatasaray’ız" dedi. Lucescu, sarı kart görmeleri halinde cezalı duruma düşecek olan Hagi, Okan, Suat ve Ümit’i de uyardı. 
     

</TEXT>
</DOC>
