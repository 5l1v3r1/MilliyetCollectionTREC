<DOC>
<DOCNO> 20427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/guncel/gun01.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldan ÖLÜME 
</HEADLINE>
<TEXT>

Okul servisiyle evine gelen ilkokul ikinci sınıf öğrencisi Berfin Deniz aynı aracın altında kalarak hayatını kaybetti 
     İSTANBUL Milliyet 

     Ortadoğu Koleji İlköğretim Okulu öğrencileri, dün yaşamak istemedikleri bir acıyı yaşadılar. Arkadaşları Berfin Deniz Direk, anaokulundan itibaren üç yıldır okula gelip gittiği servis minibüsünün altında kalarak hayatını kaybetmişti. Berfin'in babası Kemal Direk de adını 'Kartopu' anlamına gelen Berfin koyarken, kızının ömrünün bir kar tanesi kadar kısa olacağını düşünmemişti. 
     Ortadoğu Koleji İlköğretim Okulu ikinci sınıf öğrencisi Berfin Deniz Direk 8 , önceki gün de okuldan arkadaşlarıyla birlikte şamatayla çıkmış, 34 TA 3431 plakalı Fantezi Turizm'e kayıtlı servis arabasına da büyük bir neşeyle binmişti. Servis şoförleri tanıdıkları ağabey değildi. Mehmet Çaykuş, aracı o gün geçici olarak ağabeyinin yerine kullanıyordu. Her zaman indiği yerde arabadan neşeyle atlayıp, yolun karşısına geçmek istediğinde ise Berfin'in çığlığı acı bir fren sesine karıştı. 
     Minibüsün çarpması sonucu ağır yaralanarak Kartal Dr. Lütfi Kırdar Eğitim ve Araştırma Hastanesi'ne kaldırılan Berfin, yapılan tüm müdahalelere rağmen kurtarılamadı. 
     Berfin'in Mali Müşavirlik yapan babası Kemal Direk ile bankacı annesi Firdevs, küçük kızlarının ölümüne neden olan şoförle ilgili yorumda bulunmayacaklarını söylediler. Direk çiftinin 5 yaşında Ali Derya isimli bir çocukları daha olduğu öğrenildi. 
     Berfin Deniz Direk için dün önce okulunda bir tören düzenlendi. Arkadaşları için gözyaşı döken öğrenciler, trafik terörüne de lanet okudular. 
     Direk'in cenazesi, Kartal Cemevi'nde öğleyin kılınan cenaze namazının ardından, Kartal Ortadağ Mezarlığı'nda defnedildi. 
     Kazanın ardından gözlem altına alınan servis şoförü Mehmet Çaykuş ise çıkarıldığı mahkemece tutuklanarak cezaevine konuldu. 
     



 GÜNCEL 



















</TEXT>
</DOC>
