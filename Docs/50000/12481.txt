<DOC>
<DOCNO> 12481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/spor/spo02.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış elçisi Revivo 
</HEADLINE>
<TEXT>

İsrail Başbakanı Şaron’un önerisi F.Bahçeli futbolcuyu sevindirdi. Haim Revivo, "Bütün Müslümanlar ve Yahudiler kardeşim" dedi 
     İSRAİL Başbakanı Ariel Şaron, Fenerbahçe’de forma giyen vatandaşı Revivo’yu arayarak, barış elçisi olmasını istedi. İtalya’nın yüksek tirajlı gazetelerinden Corriere della Sera’nın haberinde, Şaron’un Revivo’yu aradığı belirtildi. Haim Revivo, gazeteye verdiği demeçte, "Gurur ve onur duydum. Çok heyecanlandım. Kendimi her zaman ülkemin bir büyükelçisi gibi görüyorum" diye konuştu. 
     REVİVO, "Türkiye’de nasılsın" sorusuna ise "Çok güzel. Halk çok sıcak. Özel hayatım kötü değil. Türk olsun, Yahudi cemiyetlerinden olsun çok arkadaşım var. Hepsi kardeşim" yanıtını verdi. İtalyan gazetesi, "Türkiye aşırı dinci değil, tersine laikliği çok fazla savunan bir ülke. İsrail ile stratejik ittifakı büyüdü" yorumunu yaptı. 
     
Abdullah seferberliği      FENERBAHÇE, Çaykur Rizespor maçında kırmızı kart gören Abdullah’ın cezasının bir maçtan fazla olmaması için harekete geçti. Futbol Federasyonu’nun henüz savunma istemediği, ancak yönetimin yine de girişimlerde bulunduğu belirtildi. Abdullah ise, "Çok sert ve kasıtlı hareket değildi. Cezanın bir maç olacağını umuyorum" dedi. 
     
Yusuf idmana çıktı      FENERBAHÇE, Adanaspor maçının hazırlıklarına dün başladı. Teknik Direktör Mustafa Denizli, milli takımlardaki oyuncuların çokluğu nedeniyle antrenmanı hafif tuttu. Sarı - Lacivertliler, dayanıklılık idmanının ardından çiftkale oynadılar. Bu arada sol el bileğinden ameliyat olan Yusuf da dün takımla birlikte antrenmana çıktı. Teknik Direktör Mustafa Denizli, Ali Güneş, Mert ve Andersson’un sakatlık sorunları olduğunu söyledi. 
     


 SPOR 





























</TEXT>
</DOC>
