<DOC>
<DOCNO> 3011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur28.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TEAŞ eski Genel Müdürü mahkemede Enerji Bakanı Ersümer'i suçladı 
</HEADLINE>
<TEXT>

     Görevden uzaklaştırılan eski TEAŞ Genel Müdürü Muzaffer Selvi, Ankara DGM yedek hakimlik ifadesinde, eski Devlet Bakanı ve eski TEAŞ yönetim kurulu üyesi Birsel Sönmez'in, bakanlığın kendisine karşı yaptığı uygulamalardaki durumunu gözönüne alarak ileride mağdur olmaması için kendisine yardım niyetinde 195 bin dolar verdiğini öne sürdü. 
     Selvi, ''Çayırhan Enerji Santralı'nın işletme hakkını devralan Park Holding ortaklarından Erhan Aygün yine yardım niyetinde 100 bin dolar, Silopi'deki Gezer Elektrik Santralı ihalesini alan Doğan Karadeniz yine yardım niyetinde 50 bin dolar verdi'' dedi. ''Beyaz Enerji'' operasyonu kapsamında gözaltına alındıktan sonra sevkedildiği Ankara DGM'ce tutuklanan eski TEAŞ Genel Müdürü Muzaffer Selvi ifadesinde, Bakan Ersümer'in nükleer enerji santralının yapımı ihalesinin Kanada Firması'na verilmesi yönünde baskısı olduğunu, ama bu baskıyı niçin yaptığını bilemediğini ve açıkça Kanada lafını da telaffuz etmediğini iddia etti. 
     ''Esenboğa Havalimanı yanında yapılacak Gezer Santral ihalesini AKSA Şirketi kazandı. Ancak Bakan Cumhur Ersümer ihalenin üçüncü sıradaki Park Holding'e verilmesi konusunda bize baskı yaptı'' diyen Selvi, Güriş Firması'nın her yıl kendisinin tespit ettiği bürokrat, işadamı ve siyasileri tatil yörelerinde ağırladığını savundu. Selvi, ''1998 yılında böyle bir programa ben de katıldım. Orada Bakan Cumhur Ersümer, Ünal Peker ve Birsel Sönmez de vardı'' dedi. 
     
     



</TEXT>
</DOC>
