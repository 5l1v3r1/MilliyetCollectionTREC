<DOC>
<DOCNO> 47311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/yazar/myilmaz.html </URL>
<DATE> 2001/10/17/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Milletvekillerine neden maaş ödüyoruz 
</HEADLINE>
<TEXT>

     Cumhurbaşkanı’nın milletvekillerinin özlük haklarıyla ilgili Anayasa değişikliğini referanduma götürmesi öyle görünüyor ki halkımızın önemli bölümünün desteğini aldı. 
     Oysa Anayasa değişikliğinin arkasından yapılan yasal düzenleme, bu yöndeki tepkileri dindirmek yönünde TBMM’nin hassasiyetini ortaya koyuyordu. 
     Şimdi halkla TBMM’yi karşı karşıya getirmek gibi son derece tatsız bir durum ortaya çıkmış bulunuyor. Parti liderlerinin bunun önüne geçme basiretini mi göstereceklerini, yoksa halkla ve Cumhurbaşkanı ile inatlaşmayı mı tercih edeceklerini yakında göreceğiz. 
     
Bu itiraz niye ...      Başka birçok konuda olduğu gibi milletvekili maaşları konusunda da sapla samanı birbirine karıştırdığımızı düşünüyorum. 
     Yapılan yasal değişiklik, milletvekili maaşlarının en yüksek kamu görevlisi maaşı kadar olmasını öngörüyordu. Bu durumda bile bazı kamu görevlilerinin maaşı yine de milletvekili maaşlarının üstünde kalacaktı. 
     Milletvekilliği görevi bizde gönüllü yürütülen, karşılıksız bir hizmet değil. 
     Bizler, seçtiğimiz milletvekillerinin bizi temsil görevlerini yapmaları karşılığında belirli bir maaş almalarında sakınca görmüyoruz. 
     Bu maaşı niye ödüyoruz Milletvekilleri görev yaptıkları sürede ve sonrasında çıkar gruplarına teslim olmasınlar, geçim derdine düşüp iş takipçiliği yapmasınlar, çocuklarını okutabilsinler, emeklilikte kimseye muhtaç olmayacakları bir hayatı kendilerine kurabilsinler, zengin olmayanlar da siyasete girmeye cesaret edebilsinler diye... 
     İkincisi, onlar bizler adına yasama görevini yürütüyorlar ve bu açıdan bakınca aslında en yüksek derecede kamu görevlisi olarak tanımlanmayı da hak ediyorlar. 
     Ama sonunda iş bu maaşların ve emeklilik haklarının günün koşullarına uydurulmasına gelince buna itiraz ediyoruz. 
     Hepimiz geçinememekten, paranın pul olmasından yakınıyoruz ama milletvekili maaşları söz konusu olunca, onların aldıklarıyla yetinmelerini istiyor ve bunu ahlaki bir davranış olarak bekliyoruz. 
     
Ceza bu mu olmalı      Türkiye kötü yönetiliyor. Bunda hepimiz hem fikiriz. Kötü yönetimin sorumlusu olarak gördüğümüz milletvekillerine vereceğimiz ceza, gelirlerini kısmak mıdır yoksa ilk seçimde bu görevi layıkıyla yerine getirecek olanları seçme basiretini göstermek mi 
     Birçok kişi, Siyasi Partiler Yasası’ndan kaynaklanan olumsuzluklar nedeniyle milletvekillerinin aslında halkı değil, parti liderlerini temsil ettiğini düşünüyor. Tartışmaya açık bir konu elbette ama temsili demokrasimizin en önemli özelliğinin bizi yönetecek partileri seçmek olduğunu da unutmamalıyız. 
     Halkımızın çok önemli bir bölümü kendi bölgelerinde kimi seçtiklerini dahi bilmeden sırf belli bir partinin düşüncesini ya da liderini beğendikleri için oy kullanıyor, bunu da hatırlamalıyız. 
     
Bu meclisi biz kurduk      Halkın önemli bir bölümü işini kaybederken, memura, işçiye zam verilmezken, kamu görevlilerinin bile ücretsiz izine çıkarılmaları planlanırken milletvekillerinin maaşlarını arttırmaları elbette normal değil. 
     Maaş artışlarının Anayasa değişikliklerinin içine saklanmış olması elbette ahlaki değil. 
     Ancak bunu önlemenin yolu da meclisine düşman bir halk gibi davranmak olmamalı. Meclisi aşağılama sonucunu doğrucak her hareketimizin aslında kendimizi aşağılamak olduğunu da unutmamalıyız. 
     Bu Meclis’i Kurtuluş Savaşı şartları altında Türk halkı olarak biz kurduk, gerektiğinde içindekilere rağmen saygınlığını korumak da bizim görevimiz olmalı. 
     
     







Referandum yanlış... 


Yurt görevi... 


Bölgesel barış gücü 


Siyaset sahnesinde yeni beklentisi 


Yıpranma menzili 


Türkiye'yi bürokrasi yönetiyor 


IMF’nin rolü nedir 


Herkes için ulaşılabilir olmak 


Ortadoğu'da Afgan etkisi 


Milletvekillerine neden maaş ödüyoruz 


KOBİ’ler sahipsiz’ 


Hükümet Cumhurbaşkanı'na karşı atakta 


Sinema da krizde... 


TBMM, 1931'de vekil maaşını düşürmüştü 


BBG evinde diktatorya Kadınlar faşist mi sever 


Fon’a devir yok, tasfiye birleştirme devletleştirme var 


</TEXT>
</DOC>
