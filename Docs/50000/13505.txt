<DOC>
<DOCNO> 13505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur13.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Medeni Yasa'da bu kez de "birlikte yaşam" sorun oldu 
</HEADLINE>
<TEXT>

     Adalet Komisyonu'nun MHP ve FP'li üyeleri medeni yasa tasarısındaki "birlikte yaşam" ifadesine "evlilik dışı ilişkileri meşrulaştırır, özendirir" gerekçesiyle karşı çıktı. 
     Komisyon tartışmalı çalışmalarına bugün de devam etti. Karı - koca, reislik ve mal kavgalarının ardından komisyonda bu kez de, "birlikte yaşam" tartışması yaşandı. "Ev Düzeni" başlığı altında, "Birlikte yaşayan birden çok kimsenin oluşturduğu topluluğun, kanuna, sözleşmeye ve örfe göre bir ev başkanı tarafından yönetilmesini" düzenleyen hükme, FP ve MHP'den, itiraz geldi. 
     Adalet Bakanı Hikmet Sami Türk, Komisyon Başkanı Emin Karaa ve uzmanların, "Aile sayılmayacak kişiler de birlikte yaşayabilir, ev düzeni açısından onların da temsil edilmesi gerekir" yönündeki açıklamalarından ikna olmayan MHP ve FP, "Birlikte yaşayan" ifadesini değiştirerek, "Aile halinde yaşayan" ifadesini yerleştirdi. 
     Komisyonda tartışma şöyle gelişti 
     Nazlı Ilıcak FP Ev Başkanı yerine ev reisi denilmesi aydınlatıcı olur. 
     Fahrettin Kukaracı FP Anlaşılıyor ki ev başkanı olması gerekiyor. Reisliği eşitlik adına kaldırdık ama yine ilave ediyoruz. 
     Türk Bu düzenleme mevcut yasada da var. Aile reisinin erkek olduğu ifadesi kaldırıldı. Bu ev düzeniyle ilgili. Burada cinsiyet ayrımcılığı yok, eşitliğe aykırı değil. 
     Ramazan Toprak FP Birlikte yaşayanlar denilerek evlilik dışı ilişkilere meşru zemin hazırlanıyor. Türk toplumuna, aile yapısına aykırı bir düzenleme getiriliyor. Türk toplumunun temeline dinamit konuluyor. 
     Türk Türk aile yapısının temeline dinamit konulacağı, evlilik dışı ilişkilerin özendirileceği gibi bir amaç yok. Bunu dile getirmeyi bile yadırgıyorum. 
     Mehmet Gül MHP Sadece İsviçre'de değil, Avrupa'da birçok ülkede birlikte yaşayan homoseksüeller var. Bu tür birlikte yaşamlar meşru hale getirilebilir. Bu tür yanlış anlamalara meydan vermemek için düzenlemeye açıklık getirilmesi gerekir. 
     Türk Bu tür düzenlemeler bizde yok. Fransa'da düzenlendi. 
     Erol Al DSP Sadece karı - koca değil, öğrenciler de birlikte yaşıyor. 
     Kukaracı Mevcut halinde, "Aile halinde yaşayanlar" deniliyor. Burada neden birlikte yaşayanlar ifadesi kullanıldı 
     Al DSP Biz öğrenciyken 4 yıl arkadaşlarımızla yaşadık. O evde de bir başkan olması gerekiyor. 
     Türk Aile de olabilir, başka topluluklar da olabilir. 
     Gül Gazetelerde okuyoruz, "Birlikte yaşıyoruz" diyorlar. Kiminle, üç gün sonra değiştirdiği biriyle. Bu tür evlilik dışı ilişkileri meşru hale getirmeyelim. 
     Emin Karaa Gayrimeşru yaşasa da temsil edilmesi gerekiyor. Onları yadsıyamayız. 
     Gül Meşru değil, niye temsil edilsin. O zaman eroin kaçakcısı da çete reisi de temsil edilsin. Magazin sayfalarında okuyoruz. İmam nikahlı karısından sözediliyor. Bu gayri kanunidir ama gayri meşru değildir. Birlikte yaşamak hem gayri meşru hem gayri kanunidir. 
     Prof. Dr. Turgut Akıntürk Birlikte yaşam modası son zamanlarda gelişti. Ancak bu yasal değil. Medeni Yasa bunları zaten kapsamıyor. 
     Gül Birlikte yaşamda ailenin sıcaklığı yoktur. Birlikte yaşayanlar bazen tesadüfen biraraya gelmiş, bir amaca yönelik olarak kısa bir süre için biraraya gelmiş olabilir. 
     Toprak Aile halinde yaşayanlar ifadesi Türk toplumuna daha uygun. 




</TEXT>
</DOC>
