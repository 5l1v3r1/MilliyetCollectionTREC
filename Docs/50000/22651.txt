<DOC>
<DOCNO> 22651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur22.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavit Çağlar'ın esrarengiz ziyaretçisi... 
</HEADLINE>
<TEXT>

     Kartal Özel Tip Kapalı Cezaevi'nde tutuklu bulunan işadamı ve eski bakan Cavit Çağlar'ı ziyarete gelen ve avukat olduğunu beyan eden bir kişinin cüzdanında 1 adet SIM kart ele geçirildi. 
     İl Jandarma Komutanlığı'nın günlük asayiş bülteninde yer alan bilgide, Kartal Özel Tip Kapalı Cezaevi'nde tutuklu bulunan Cavit Çağlar'ı ziyaret etmek amacıyla dün saat 14.20 sıralarında cezaevine gelen ve Balıkesir Barosu'na kayıtlı avukat olduğunu beyan eden İbrahim Albudak'a, ''duyarlı kapının'' bulunduğu bölüme kadar 3 arama noktasında cezaevine sokulması yasak olan malzeme olup olmadığının sorulduğu ve ''yok'' şeklinde beyanının alındığı belirtildi. 
     X-Ray cihazına kadar gelen Albudak'ın cüzdanının arandığı kaydedilen bültende, bu arama sonucu cüzdanın içerisine yerleştirilmiş halde 1 adet SIM kart ele geçirildiği ifade edildi. 
     Bültende, söz konusu suç unsuruna el konularak gerekli yasal işlem yapılmak üzere Pendik Cumhuriyet Başsavcılığı'na teslim edildiği vurgulandı. 
     Çağlar'ın avukatları tanımıyor 
     Bu arada, Çağlar'ın İstanbul Barosu'na kayıtlı avukatlarından Deniz Ketenci ile Bursa Barosu'na kayıtlı avukatı Erol Durukan, Çağlar'ın avukatı olduğunu söyleyen İbrahim Albudak'ı tanımadıklarını ve bu kişinin müvekkilleri Cavit Çağlar'ın avukatlığını yapmadıklarını bildirdiler. 
     Balıkesir Barosu'ndan bir yetkili de, İbrahim Albudak'ın bir dönem barolarına kayıtlı olduğunu, ancak Balıkesir'de faaliyet göstermemesi ve aramalara rağmen bulunamaması nedeniyle dosyasının arşive kaldırıldığını belirtti. 
     Albudak'ın başka bir baroya nakli için herhangi bir başvurusunun da olmadığını anlatan aynı yetkili, dosyası arşive kaldırıldığı için bu kişinin avukatlık yapmasının da mümkün olmadığını bildirdi. 







</TEXT>
</DOC>
