<DOC>
<DOCNO> 44929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur10.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'lilerin siyasi yasakların 4 yıla indirilmesi önergesine red... 
</HEADLINE>
<TEXT>

     TBMM Genel Kurulu'nda, ikinci tur oylamada Anayasa Değişikliği Teklifi'nin, siyasi partilerin uyacakları esaslara ilişkin 25. maddesi de kabul edildi. 
     Anayasa'nın, ''Siyasi Partilerin Uyacakları Esaslar'' başlıklı 69. 
     maddesini değiştiren 25. Madde şöyle 
     ''Bir siyasi parti, bu nitelikteki fiiler o partinin üyelerince yoğun bir şekilde işlendiği ve bu durum o partinin büyük kongre veya genel başkan veya merkez karar veya yönetim organları veya TBMM'deki grup genel kurulu veya grup yönetim kurulunca zımnen veya açıkça benimsendiği yahut bu fiiller doğrudan doğruya anılan parti organlarınca kararlılık içinde işlendiği takdirde, sözkonusu fiillerin odağı haline gelmiş sayılır. 
     Anayasa Mahkemesi, yukarıdaki fıkralara göre, temelli kapatma yerine, dava konusu fiillerin ağırlığına göre, ilgili siyasi partinin devlet yardımından kısmen veya tamamen yoksun bırakılmasına karar verebilir. 
     Siyasi partilerin kuruluş ve çalışmaları, denetlenmeleri, kapatılmaları ya da devlet yardımından kısmen veya tamamen yoksun bırakılmaları ile siyasi partilerin ve adayların seçim harcamaları ve usulleri yukarıdaki esaslar çerçevesinde kanunla düzenlenir.'' Madde üzerindeki oylamaya 490 milletvekili katıldı ve madde 37'ye karşı 442 oyla kabul edildi. Oylamada 6 milletvekili çekimser kaldı, 2 oy boş çıktı ve 3 oy da geçersiz sayıldı. 
     SP Grup Başkanvekili Yasin Hatipoğlu ve arkadaşları, 25. maddeye ilişkin 3 ayrı değişiklik önergesi verdiler. 
     Bir partinin kapatılmasında üyelerinin yerel mahkemelerce kesinleşmiş hüküm giymeleri ve kapatılan bir partinin devamı niteliğindeki partinin tanımına ilişkin önergeler reddedildi. 
     Kamuoyunda ''Necmettin Erbakan'ı siyasi yasağını kaldırma'' önergesi olarak bilinen, siyasi yasakların 5 yıldan 4 yıla indirilmesiyle ilgili önerge 2 kez oylandı ve reddedildi. 
     Birleşimi yöneten Meclis Başkanvekili Ali Ilıksoy, siyasi yasakların süresine ilişkin önergeyi önce ''el kaldırma'' yöntemiyle oylattı. Bu oylamada önergeye AK Parti, SP ve DYP'liler ile ANAP'lı bir grup milletvekillerinin yanı sıra MHP'li Mehmet Gül ve Cemal Enginyurt ''kabul'' oyu verdiler. 
     Kabul ve ret oylarının sayımında sorun yaşanınca, Başkanvekili Ilıksoy elektronik sistemle oylamayı tekrarlattı ve önerge reddedildi. 
     Ali Ilıksoy, ''Önergenin 75-80 farkla reddedildiğini'' açıkladı. 
     Madde üzerindeki oylamada, bir süre önce ameliyat olan ve tedavisi süren SP Kütahya Milletvekili Ahmet Derin de tekerlekli sandalye ile Genel Kurul'a geldi ve oyunu kullandı. 
     Maddenin ilk turdaki şekliyle kabul edilmesinden sonra birleşime 13.45'e kadar ara verildi. 
     Anayasa Mahkemesi'nin, RP'nin kapatılması ve Erbakan'a 5 yıllık siyasi yasak getirilmesine ilişkin gerekçeli kararı 22 Şubat 1988 tarihinde Resmi Gazete'de yayımlanmıştı. Buna göre, Erbakan hakkındaki ''siyaset yasağı'' 22 Şubat 2003 tarihinde sona erecek. 
     






</TEXT>
</DOC>
