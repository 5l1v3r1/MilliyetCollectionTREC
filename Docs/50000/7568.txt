<DOC>
<DOCNO> 7568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sondun11.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
El Salvador'da deprem 5.3 
</HEADLINE>
<TEXT>

     El Salvador'da bugün şiddetli bir deprem meydana geldiği ve binlerce insanın sokaklara döküldüğü bildirildi. 
     Yerel saatle 14.30'dan kısa bir süre sonra meydana gelen depremin büyüklüğüyle, can ve mal kaybı olup olmadığı konusunda bilgi verilmezken, başkent San Salvador'daki yanardağın eteklerinden toz bulutu yükseldiği belirtildi. 
     Radyo Cuscatlan'ın verdiği habere göre, görgü tanıkları, başkent civarında birkaç bölgede toprak kaymaları meydana geldiğini söylediler. 
     El Salvador'da, 13 Ocak'ta 7.6 büyüklüğündeki depremde meydana gelen toprak kaymasında yüzlerce insanın öldüğü San Salvador'un banliyösü Santa Tecla Belediye Başkanı Oscar Ortiz, bu depremin kısa, ancak güçlü olduğunu bildirdi. 
     Ortiz, yeni depremde can kaybı olduğu konusunda henüz bir haber bulunmamasının sevindirici olduğunu kaydetti. 
     El Salvador'da 13 Ocak'ta meydana gelen depremde ülke çapında 844 kişi ölürken, 278 bin ev yıkılmış, 13 Şubat'ta 6.6 büyüklüğündeki depremde de 402 kişi ölmüş, 3 bin 153 kişi yaralanmış ve 45 bin ev çökmüştü. 




</TEXT>
</DOC>
