<DOC>
<DOCNO> 7521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/spor/spo06.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HAZIRIZ, İSTİYORUZ 
</HEADLINE>
<TEXT>

IOC heyetinin, marttaki tetkik ziyareti için İstanbul gelin gibi süslenecek 
     MURAT AĞCA 

     2008 Olimpiyat adaylığı için hayati önem taşıyan IOC heyetinin tetkik ziyareti öncesinde İstanbul, gelin gibi süslenecek, olimpiyat camiasına "Hazırız ve bu kez mutlaka istiyoruz" mesajı verilecek. 2000 ve 2004 adaylığı sırasında kısıtlı olanaklarla yapılan tanıtım çalışmalarından farklı olarak başlatılan dev kampanyayla rakiplerinin önüne geçmeye çalışan İstanbul, büyük sınav için kolları sıvadı. 
     İSTANBUL Büyükşehir Belediyesi ile yürütülen ortak çalışma sonucu hazırlanan eylem planı 10 Mart’a kadar hayata geçirilecek. İstanbul, otobüs duraklarından havalimanına, bilboardlardan turistik ve sportif tesislere kadar İstanbul 2008 havasına bürünecek. 21 - 24 Mart’taki ziyaret sırasında heyetin geçeceği yollara, gönderi olan tüm kamu ve özel kuruluşlara olimpiyat bayrakları asılacak. 
     OKULLARDAKİ kampanya çerçevesinde de binlerce tişort, şapka, stiker, rozet verilecek. Gençler ziyaret günlerinde bu kıyafet, şapka ve pinlerle dolaşacak. Belediye bilboardlarına ek olarak hazırlanan dev afişler de meydanlara asılacak. Pekin, Osaka ve Toronto’nun ardından İstanbul’a gelecek komisyon, turunu Paris ile noktalayacak. Ev sahibi kent, 13 Temmuz’da seçilecek. 
     
Sokaktan, spora      20 bin sporcu 
     TMOK Bayanlar Komisyonu tarafından beş yıl önce başlatılan Ücretsiz Spor Okulları projesi çığ gibi büyüdü. 18 okulda sokaktan kurtarılıp, sporla tanışan genç sayısı 20 bini aştı. Voleybol takımı Karamürselspor’a geçerken, basketbolda Ülker, Brisa ve Petkim’e sporcular kazandırıldı. 
     
     Depreme merhem 
     İSTANBUL’DAKİ tesislerin son halkası olan Kartal Endüstri Meslek Lisesi de bu hafta gençlerine kapısına açacak. Deprem bölgeleri Adapazarı, Kocaeli, Gebze, Karamürsel ve Darıca’daki sekiz okulda da iki bin genç, karanlık günleri sporla aşmaya çalışıyor. 
     


 SPOR 





























</TEXT>
</DOC>
