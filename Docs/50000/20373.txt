<DOC>
<DOCNO> 20373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo08.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Teknik Direktörü "Başarının yüzde 49'u taraftarın" 
</HEADLINE>
<TEXT>

     İkinci Futbol Ligi Yükselme Grubu lideri Göztepe, İzmir'de yapacağı İstanbul Büyükşehir Belediyesi maçında şampiyonluk turu atmaya hazırlanırken, teknik direktör Ümit Kayıhan, ''Başarının en büyük hissedarı yüzde 51 ile futbolcular, yüzde 49 ile taraftardır'' dedi. 
     Bazı maçlarda alınan galibiyetlerde kendisinin dahi katkısı olmadığına dikkati çeken Ümit Kayıhan, yaptığı açıklamada şunları söyledi 
     ''Göztepe gerçekten büyük camia ve taraftarları, futbolcusu yönetimiyle zaten bunu her hafta gösteriyor. Şampiyonluk mücadelesinde benim katkımın bunlardan sonra geldiğine inanıyorum. Yükselme Grubu'nda son yılların en zorlu sezonu yaşanıyor. Takımlar arasında büyük fark yok. Bir hata yapan bedelini ağır ödüyor. Bu büyük camiaya layık olmak için ligde kalan 2 maçımızı da kazanmak zorundayız.'' 
     
     'İstanbul Büyükşehir maçına dikkat' 
     İzmir'de 13 Mayıs Pazar günü yapacakları İstanbul Büyükşehir Belediyesi maçının Diyarbakırspor maçından daha zor olacağına dikkati çeken Kayıhan, rehavete kapılmamaları için futbolcuları da taraftarları da uyardı. 
     Kayıhan, şunları kaydetti 
     ''Şu anda en avantajlı biziz. Ancak ilk 5 için mücadele eden İstanbul Büyükşehir Belediyesi önünde yapacağımız bir hata bu avantajımızı dezavantaja çevirir. Bunun için çok dikkatli olmak zorundayız. Buna göre bu maç geçen hafta yaptığımız Diyarbakırspor maçından çok daha zor olacak.'' 
     
     'Öncellikle 3 puan' 
     Sakatlıkları süren başta kaleci Bülent olmak üzere Erkan ve Mehmet'in tedavilerine devam ettiklerini belirten Kayıhan, 3 futbolcuyu da bu maça yetiştirmeye çalıştıklarını söyledi. 
     İstanbul Büyükşehir Belediyesi maçında kart cezalısı olan Deniz, Zafer ve Abdi'nin boşluğunu rahatlıkla doldurabileceklerini kaydeden Kayıhan, ''Öncelikli hedefimiz galibiyet. Ancak kazanamazsak da yenilmeyeceğiz. Sahadan her ne pahasına olursa olsun puanla ayrılmak istiyoruz'' diye konuştu. 






</TEXT>
</DOC>
