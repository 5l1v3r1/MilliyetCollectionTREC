<DOC>
<DOCNO> 25435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur24.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'ın "1 milyon dolarlık" yöneticisi... 
</HEADLINE>
<TEXT>

     Ankara Emniyet Müdürlüğü'nün yaptığı operasyonda banka kasalarında ele geçirilen bir milyon doları aşkın para ve çok sayıda gayri menkulün sahibi olduğu iddia edilen Kızılay eski Yönetim Kurulu Üyesi Hasan Tahsin Kaplan ile birlikte gözaltında tutulan 12 kişi mahkemeye gönderildi. 
     Hasan Tahsin Kaplan'la ilgili Ankara Emniyet Müdürlüğü'ne 30 Mayıs 2001 günü bir ihbar yapılmış, ihbar sonucu iki ayrı bankanın kiralık kasasında 867 bin ABD Doları, 40 bin Alman Mark'ı ele geçirilmişti. Ayrıca banka hesaplarında yapılan incelemelerde başka kişilerin hesaplarına yatırıldığı belirlenen 225 bin ABD Doları, Kaplan'a ait olan ve başka kişilerin üzerine tapu kayıtları olan Çayyolu'nda 4 dönüm arsa, Cebeci'de bir ev, bir dükkan, Esat ve Güvenlik Caddesi'nde 2 ev, Dikmen'de tripleks daire, Kuşadası'nda villa Ümitköy Angora Evlerinde bir daire tespit edilmişti. 
     Emniyet yetkilileri, bu para ve gayrimenkullerin 3628 sayılı yasanın 14. maddesine istinaden zaptolunabileceğini söylediler. 
     Ankara Belediyesi'ne 1960'lı yıllarda iktisat memuru olarak başlayan, Gençlik Parkı Müdürlüğü, Mezarlıklar Müdürlüğü'ne kadar terfi eden Şanlı Urfa Siverek doğumlu Hasan Kaplan'ın 1970'li yıllarda Tarım ve Köyişleri Bakanlığı'na geçtiği, burada uzman, ziraat mühendisi, bakanlık müşaviri Köy Kalkındırma Kooperatifleri Genel Müdürü, Zirai Donatım Genel Müdürü, Başbakanlık Müşavirliği görevini yürüttüğü 1992 yılında emekliye ayrıldığı belirlendi. Kaplan'ın 1980 yılından 1999'yılına kadar da 15 yıl süreyle Kızılay'da Yönetim Kurulu Üyeliği, Emek İnşaat'ta Yönetim Kurulu ve Şirket Murakıbı olarak görev yaptığı tespit edildi. 
     Hakkındaki suçlamaları emniyetteki ifadesinde reddeden Hasan Tahsin Kaplan, banka hesaplarında bulunan 1 milyon dolardan fazla para için, ''Bu paraları Zirai Donatımın özelleştirilmesi sırasında hemşehrilerimden toplamıştım'' dediği öğrenildi. Kaplan'ın yargılandığı mahkemede de aynı savunmayı yaptığı belirtilirken, gözaltına alınan ''bu hemşehrilerin'', ''biz kendisine para vermedik ama bize aynı zamanda almadığı paralarla ilgili kağıt imzalattı'' dedikleri öğrenildi. 
     Kaplan'ın gayrimenkullerle ilgili ise, bürokraside ve diğer kurumlarda çok önemli görevler yaptığını, buralarda çok para kazandığını ve bunları değerlendirerek bu mallara sahip olduğunu ifade ettiği bildirildi. 
     
     







</TEXT>
</DOC>
