<DOC>
<DOCNO> 44321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/spor/spo02.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ "TAŞ" ATTI 
</HEADLINE>
<TEXT>

Fenerbahçe’nin hocası, sadece Denizlispor’u değil, içlerindeki rakipleri de yendiklerini söyledi, "Son idmanlar, kondisyonumuzu artırdı" mesajını yolladı 
     HÜSEYİN YAVUZ 

     Baskı var 
     TECRÜBELİ Teknik Direktör sadece Denizlispor’a karşı oynamadıklarını, içlerindeki rakipleri de yendiklerini açıkladı. Üzerlerindeki baskı ve açıklamaktan kaçındığı diğer faktörlerle de mücadele ettiklerini belirten Mustafa Denizli, "O yüzden her yönüyle zor bir maç oynadık. 40 yıllık lig tarihinde bir daha kırılması zor bir rekora imza attık" dedi. 
     
     Sadece gol eksik’ 
     DENİZLİ, düşünce olarak istedikleri her şeyi yaptıklarını, ancak bunu gole yansıtamadıklarına da değindi. Tecrübeli hoca, "Farklı kazanmak için gol hariç herşeyi yaptık. Ben ve ekibim kırılması güç rekoru gerçekleştirdik. Fenerbahçe’nin tarih sayfalarında yer aldık. Andersson ve Oktay gol atmak için mücadele etti, ama maalesef olmadı. Aslında gol atsalar, rahatlayacaklar" diye konuştu. 
     
     Eleştirilere yanıt 
     90. dakikaya kadar kora kor süren mücadeleyi "Hafta içinde yaptığımız idmanlar kondisyonumuzu arttırdı" esprisiyle, eleştirenlere "taş" atarak yorumlayan teknik adam sözlerini şöyle tamamladı "Bırakın Türkiye’yi, Avrupa’da bile hiçbir takımın üzerinde bu kadar baskı yok. Olumsuz şartlara rağmen, iyi oynadık. Fenerbahçe kaybetse de, kazansa da her zaman çok önemli bir takımdır." 
     
Notlar      288 gün sonra 
     LAZETİÇ, Fenerbahçe formasıyla 288 gün sonra golle buluştu. Yugoslav futbolcu, 15 Aralık 2000’de Samsunspor ile İstanbul’da oynanan karşılaşmada penaltıdan ağları havalandırmıştı. 
     
     Topmöller izledi 
     FENERBAHÇE’NİN 10 Ekim’deki erteleme maçında karşılaşacağı Alman rakibi Bayer Leverkusen’in Teknik Direktörü Topmöller de dün tribündeydi. Topmöller, konuk edeceği Sarı - Lacivertli takımı adeta büyüteç altına aldı. 
     
     Gole merhaba 
     YOZGATSPOR maçından sonra hem Şampiyonlar Ligi’nde, hem de Süper Lig’de gol atmayı başaramayan Fenerbahçe’nin yüzü 306 dakika sonra güldü. Ceyhun’un, Yozgat’a 71. dakikada attığı golden sonra Sarı - Lacivertliler, Barcelona’ya 3 - 0, Galatasaray’a 2 - 0, Lyon’a da 1 - 0 mağlup olmuştu. 
     
     İlginç rastlantı 
     DENİZLİSPOR’u 2-1 yenerek kendi sahasında 22. galibiyetini alan ve rekor kıran Fenerbahçe, bu müthiş seriye yine aynı takımla başlamıştı. Sarı - Lacivertliler, 1999 - 2000 sezonunun 34. haftasında galibiyet zincirine Denizlispor’u aynı skorla yenerek start vermişti. 
     
     Seyirci geri döndü 
     FENERBAHÇE taraftarı, bilet fiyatları düşürülünce, tribüne geri döndü. 15 bini aşkın seyirci, kötü sonuçlara rağmen, biletler 4 milyona inince, stada akın etti. 
     
     Takım dağılıyor 
     FENERBAHÇE’NİN milli futbolcuları bugünden itibaren ülkelerine gidecekler. Rapajiç Hırvatistan, Lazetiç ve Mirkoviç Yugoslavya, Revivo ise İsrail kamplarına katılacaklar. Ogün, Rüştü, Abdullah ve Ümit Özat, Oğuz ve Serhat da yarın milli kamplara gidecekler. 
     
     Ümitler kazandı 
     FENERBAHÇE Ümit Takımı, Denizlispor’u mağlup etti. Dereağzı Tesisleri’nde oynanan maçı Sarı - Lacivertliler 3-2 galip kapadı. 
     
     Yönetim kararları 
     FENERBAHÇE yönetiminin dün yaptığı toplantıda tesislerle ilgili bir dizi karar alındı. Buna göre numaralı tribünün ve sosyal tesislerin yıkılıp, yeniden yapılması konusundaki çalışmaların hızlandırılması karara bağlandı. 
     
Hep destek tam destek      FENERBAHÇE yönetimi, maç öncesinde Mustafa Denizli’yle yola devam edeceklerini belirtirken, taraftarlar da tecrübeli teknik adama büyük destek verdiler. Basın Sözcüsü Atilla Kıyat, "Başkanımızın söylediği gibi biz bu yönetimde kaldığımız sürece Mustafa Denizli de takımın başında kalacaktır" dedi. Kıyat, Hamdi Akın’ın sözlerinin yanlış anlaşıldığını belirtti, "Fenerbahçe, geçen sezon olduğu gibi Denizli ile şampiyon olacaktır" diye devam etti. 
     SARI - Lacivertli taraftarları da maç öncesinde aleyhte tezahürat yapmaya hazırlanan grupları susturdu. Tüm tribünler maç öncesi Denizli’ye sevgi gösterisinde bulundu. "Büyük Mustafa", "Mustafa Denizli... Şampiyon yap bizi" sloganları atılırken, Denizli de tüm tribünleri tek tek dolaşıp, yumruk şov yaptı. 90 dakika susmayan taraftarlar stadın da büyük bölümünü doldurdular. Futbolcular da gollerden sonra sevinçlerini Denizli ile paylaştılar. 
     
Nasıl oynadılar      FENERBAHÇE 
     RÜŞTÜ 
     Muzaffer’in golünde yapacağı bir şey yoktu. Son dakikada oyun 2 - 1’ken önemli bir pozisyonda gole engel oldu. 
     
     MİRKOVİÇ 
     Zaman zaman ileri çıkma sevdasıyla riskli hareketler yaptı. Fenerbahçe’nin ikinci golünü atarken kurnazdı. 
     
     MERT 
     Liberodaki görevini kendine güvenle gerçekleştirdi. Rakip forvetlerin de etkisizliğiyle rahat bir maç çıkardı. 
     
     MUSTAFA 
     Maç boyunca işi çok zor değildi. Zaman zaman arkadaşlarının boşluklarını doldururken, göze çarptı. 
     
     LAZETİÇ 
     İlk yarıda attığı güzel gol Fenerbahçe’yi heyecanlandırdı. Bunun dışında oyuna katkısı fazla değildi. 
     
     OGÜN 
     90 dakika boyunca orta alanda çalışkandı. Ancak yaratıcılıkta vasatı geçemedi, takıma katkısı fazla olamadı. 
     
     YUSUF 
     İlk yarıda rakiplerine bol bol çalım atarak kendini tatmin etti. Top kayıplarıyla da dikkat çekti. 
     
     REVİVO 
     Fenerbahçe’nin en çalışkan ismiydi. İlk yarıda kanatlarda buluştuğu topları hiç bekletmeden ortalayınca tehlike yarattı. 
     
     ABDULLAH 
     Hata yapmamaya özen gösterdi. Bu nedenle de Fenerbahçe’nin sol kanadını riske sokacak hareketlerden kaçındı. 
     
     ANDERSSON 
     Sıkı markaja karşın, asist görevi yapma arzusundaydı. Bunda bir kez başarılı oldu. Bir kez de iş güzarlık yaptı. 
     
     ALİ GÜNEŞ 
     Zayıf tekniği nedeniyle zor anlar yaşadı. Çok gol kaçırdı, ama çok da pozisyona girerek umut verdi. 
     
     RAPAJİÇ Oyuna girip iki kez Oktay’a gol pası verdi. Üç dakikada iki önemli fırsat yarattı. 
     OKTAY Yine şanssızdı. Yüzde yüz gol olabilecek iki pozisyonu kaçırarak tutukluğunu gideremedi. 
     JOHNSON Yedek kaldığı için sanki kırgın gibiydi. Eski mücadeleci kişiliğinden oldukça uzaktı. 
     
DENİZLİSPOR      TOLUNAY Denizlispor’u ayakta tutan isimdi. Hırslıydı. Hem savunmada, hem orta alanda, hem de gol yolunda kendini gösterdi. 
     MUZAFFER Oyuna girer girmez Fenerbahçe savunmasını şaşkına çeviren sürati ile takımını skora ortak etmeyi başardı. 
     VEYSEL Takımı adına çok önemli bir pozisyonu harcayarak oyunun ortalarında Denizlispor’un umutlarını kırdı. 
     



 SPOR 


























</TEXT>
</DOC>
