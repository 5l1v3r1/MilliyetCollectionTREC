<DOC>
<DOCNO> 47797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun06.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu rekor kırılamaz 
</HEADLINE>
<TEXT>

Bir günde 700 davaya baktı 
     TESLİME TOSUN ANTALYA DHA 

     Antalya İcra Ceza Mahkemesi Yargıcı Birsen Kurt, bir günde 700 dava dosyasına bakarak yargıda buruk bir rekora imza attı. Her dosyaya ortalama 69.42 saniye ayıran Yargıç Kurt, gece yarısına kadar çalışmak zorunda kaldı. 
     Gelibolu’dan beş ay önce Antalya’ya tayini çıkan ve İcra Ceza Mahkemesi’nde göreve başlayan 23 yıllık Yargıç Kurt, önceki gün 08.30’da adliyeye geldiğinde masasında dağ gibi yığılı dava dosyalarıyla karşılaştı. Mübaşirden bir bardak çay söylemesini isteyen Kurt, 700 davanın duruşmalarına hemen başladı. 
     Dava dosyalarına boğulan Kurt’un işini tamamlaması için avukatlar da kendisine yardımcı oldu. Her avukat, duruşmaların hızla tamamlanması için çaba harcadı. Mahkeme, 1.5 saatlik öğle tatilinde de çalıştı. Öğle yemeğini çalışma odasında yediği sandviçle geçiştiren Kurt, gece 22.00’ye kadar çalışarak 13.5 saatte çoğu mal bildiriminde bulunmamaktan açılan 700 davanın tamamını karara bağladı. İlginç bir rekorun sahibi olan 51 yaşındaki Kurt, mesleği nedeniyle herhangi bir açıklamada ve yorumda bulunmak istemedi. Ancak avukatlar, yaşananın trajikomik bir olay olduğunu belirterek, "Avrupa’daki yargıçlar bu durumu duysa gülme krizine tutulurlar" dedi. 
     



 GÜNCEL 























</TEXT>
</DOC>
