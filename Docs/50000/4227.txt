<DOC>
<DOCNO> 4227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sondun04.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya kara teslim 
</HEADLINE>
<TEXT>

     Japonya'da yoğun kar yağışı birçok yerleşim bölgesinde yaşamı olumsuz etkiliyor. 
     Başkent Tokyo'da biri 66 yaşındaki bir kadın, diğeri 75 yaşında bir erkek olmak üzere 2 kişi, yolda kayıp düşmeleri sonucu öldü. Kar nedeniyle ülke genelinde meydana gelen çeşitli kazalarda 179 kişi yaralandı, hava, kara ve tren yollarında ulaşımda aksamalar oldu. 
     Pasifik Okyanusu'ndan doğuya doğru hareket eden düşük atmosfer basınç sisteminin getirdiği yoğun kar yağışı sonucu ülkede bazı bölgeler arasındaki hızlı tren seferleri aksarken, otoyolların bir kısmı ulaşıma kapandı. 
     Kar yağışının sık görülmediği başkent Tokyo'da hava sıcaklığının sıfır derecenin altında seyrettiği, kar kalınlığının şehir içinde yer yer 20, yüksek kesimlerde ise 60 santimetreye ulaştığı bildirildi. Ülkenin yarı resmi ulusal televizyonu NHK, Tokyo Narita ve Haneda havaalanlarından yapılması gereken 39 iç, 52 de dış hat uçak seferinin iptal edildiği belirtildi. 
     Haberlerde, Tokyo şehir merkezine yaklaşık bir saat uzaklıktaki Narita havaalanında mahsur kalan yolcuların civardaki otelleri doldurdukları, birçoğunun da alanda beklediği kaydedildi. NHK televizyonu ayrıca, kar yağışı nedeniyle meydana gelen kazalar sonucu 65'i Tokyo'da olmak üzere, ülke genelinde 179 kişinin yaralandığını bildirdi. 




</TEXT>
</DOC>
