<DOC>
<DOCNO> 14391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sondun06.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da halk, belediye otobüslerini ateşe verdi 
</HEADLINE>
<TEXT>

     Hindistan'ın başkenti Yeni Delhi'de hava kirliğini önlemek amacıyla toplu taşım araçlarının sayısının azaltılmasına sinirlenen halk, bu sabah belediye otobüslerini ateşe verdi. 
     Başkentin güney kesiminde yeterli sayıda belediye otobüsünün çalışmamasına ve zar zor bulabildikleri taksilere de fahiş fiyat istenmesine ''bozulan'' insanlar, yollarda durdurdukları belediye otobüslerinden yolcuları indirip otobüsleri ateşe verdi. 
     Tanıkların anlattığına göre, kimliği bilinmeyen öfkeli kişiler 6 otobüs yaktılar, birçok otobüse de zarar verdiler. Aynı bölgede AFP muhabiri de lastikleri patlatılmış, camları kırılmış 20 kadar otobüs gördüğünü bildirdi. 
     Otobüs sayısının azalmasının ardında, Yüksek Mahkeme'nin 1998'de aldığı karar bulunuyor. Mahkeme, 1 Nisan 2001'e dek Yeni Delhi'de benzin ve mazotla çalışan toplu taşım araçlarının hepsinin doğalgazla çalışır hale getirilmesini kararlaştırmıştı. 1 ve 2 Nisan resmi tatile enk geldiği için durum aydınlığa kavuşturulamadı ve bu sabah başkent ahalisi, tam bir kaosla karşı karşıya geldi. 
     Yüksek Mahkeme kararı uyarınca bütün toplu taşım araçları doğalgazla çalışır hale getirilemediğinden, bu sabah sefere çıkan otobüs sayısı 12 bin 500'den binlere düştü. Doğalgaza geçmeyen taksiler ve ''rickshaw'' adı verilen üç tekerlekli taşıtlar da trafiğe çıkamayınca başkentte ulaşım işkenceye döndü. 
     Yerel yetkilileri 1998 yılından beri gereken önlemleri almamakla suçlayan bazı gazeteler de okuyucularına ''sivil itaatsizlik'' çağrısında bulundular. The Times of India gazetesi, ''İşe gitmeyin'' diye başlık attı. Son araştırmalara göre, Yeni Delhi'de hava kirliğinden saat başı 1 kişi ölüyor. 




</TEXT>
</DOC>
