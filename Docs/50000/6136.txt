<DOC>
<DOCNO> 6136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Akın Birdal'a dava 
</HEADLINE>
<TEXT>

     Ankara Cumhuriyet Başsavcılığı, Almanya'da katıldığı panelde, ''Ermenilere neler yapıldığını herkes biliyor'' şeklinde sözler sarf ettiği iddiasıyla eski İnsan Hakları Derneği İHD Genel Başkanı Akın Birdal hakkında dava açtı. Birdal hakkında, bu sözlerle ''Türklüğü alenen tahkir ve tezyif ettiği'' gerekçesiyle 6 yıla kadar ağır hapis cezası isteniyor. 
     Edinilen bilgiye göre, Ankara Basın Savcılığı'nca, Ankara 2. Ağır Ceza Mahkemesi'ne açılan davanın iddianamesinde, Gözcü Gazetesi'nin 23 Ekim 2000 tarihli sayısında ''Bu herif sinir bozuyor'' başlığı ile bir haber yayımlandığı kaydedildi. 
     Haberde, Birdal'ın Almanya'da katıldığı panelde, ''...Ermenilere neler yapıldığını herkes biliyor. Türkiye azınlıklara yaptıkları için özür dilemeli'' şeklinde sözler sarf ettiği ifade edilen iddianamede, Akın Birdal hakkında soruşturma yapılabilmesi için Adalet Bakanlığı'ndan izin alındığı belirtildi. 
     İddianamenin sonunda ise Akın Birdal hakkında, Türk Ceza Kanunu'nun ''Türklüğü alenen tahkir ve tezyif etmek'' hükmünü düzenleyen 159 1. maddesi uyarınca 1 yıldan 6 yıla kadar ağır hapis cezası talep edildi. Ankara 2. Ağır Ceza Mahkemesi'nde hakim karşısına çıkacak olan Birdal'ın avukatı Sedat Altıntaş, müvekkilinin, Almanya'da bir panele katıldığını, ancak iddia edilen sözleri sarf etmediğini söyledi. 




</TEXT>
</DOC>
