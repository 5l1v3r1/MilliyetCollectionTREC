<DOC>
<DOCNO> 33657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sonspo12.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bşiktaş'ın Brezilyalı transferi Ronaldo iddialı 
</HEADLINE>
<TEXT>

     Beşiktaş ile 2 yıllık sözleşme imzalayan Brezilyalı libero Guiaro Ronaldo, Beşiktaş'a şampiyonluk için geldiğini belirterek, ''Beşiktaş formasıyla şampiyonluğa erişen ilk Brezilyalı olarak tarihe geçmek istiyorum'' dedi. 
     İmza töreni sonrası basın mensuplarının sorularını yanıtlayan Ronaldo, Beşiktaş gibi büyük bir takıma geldiği için çok mutlu olyduğunu ifade ederek, ''Burda bana gösterilen yakınlık ve dostluk beni çok şaşırttı. Türkiye'de Brezilya'daki gibi insanlar çok sıcak. Beşiktaş'ın başarısı için elimden geleni yapacağım ve bu yıl taraftarın güvenini boşa çıkarmayacağım'' diye konuştu. 
     Futbol Şubesi Basın Sözcüsü İbrahim Altınsay da Ronaldo ile daha da güçlendiklerini kaydederek, ''Kendisiyle 2 yıllık sözleşme yaptık ama sözleşme bitiminde 1 yıl daha uzatma hakkımız var. Ronaldo için bonservis bedeli ödemedik'' dedi. 
     Beşiktaş için transferin 31 Ocak'a kadar süreceğini vurgulayan Altınsay, sezon başlayana kadar yeni bir oyuncu almayacaklarını kaydetti. 
     Öte yandan, imza töreni sonrası basın mensuplarıyla İnönü Stadı'na geçen Ronaldo, siyah-beyazlı formayla poz verdi. 
     Beşiktaş'ın Nijeryalı kalecisi Ike Shorunmu'nun dün gece kulüp binasında sözleşme imzaladığı açıklandı. 
     Shorunmu ile her konuda anlaşıldığı ve 2 yıllık sözleşme imzalandığı belirtilirken, futbolcunun Afrika Kupası maçları nedeniyle ülkesinin milli takım kampına gittiği bildirildi. 







</TEXT>
</DOC>
