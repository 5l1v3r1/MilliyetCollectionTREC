<DOC>
<DOCNO> 1244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur19.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit 'Düğmeye asker bastı' haberine çok kızdı 
</HEADLINE>
<TEXT>

     Başbakan Bülent Ecevit, 57. Cumhuriyet Hükümeti'nin yolsuzlukların ve rüşvetin üzerine şimdiye kadar görülmemiş ölçüde kararlılıkla yürüyen bir hükümet olduğunu belirterek, ''Ona rağmen bugün bir gazetede verilen bir haber son derece şaşırtıcı ve üzücüdür. Bu konunun üzerine yürüyeceğiz. Kimler bu yayını yaptırmışlardır, bununla ilgili incelemeleri yapacağız'' dedi. 
     Başbakan Ecevit, Başbakanlık Merkez Binası'nda, Beyaz Enerji Operasyonu'yla ilgili olarak bugün bir gazetede yayınlanan iddialara ilişkin açıklamalarda bulundu. 
     Ecevit, 57. Cumhuriyet Hükümeti'nin yolsuzlukların ve rüşvetin üzerine şimdiye kadar görülmemiş ölçüde kararlılıkla yürüyen bir hükümet olduğunu söyledi. 
     Birbiri ardından yolsuzluklar ortaya çıkarılmasına rağmen, bugün bir gazetede verilen bir haberin, son derece şaşırtıcı ve üzücü olduğunu kaydeden Ecevit, ''Güya hükümetimizin bu konularda yeterli etkinliği göstermediğini ima eder şekilde, hatta imanın da ötesinde iddia eder şekilde bir yayın yapılmıştır'' dedi. 
     Ecevit, şöyle devam etti 
     'Bunu kabul etmek mümkün değildir. Güya Enerji ve Tabii Kaynaklar Bakanlığı'nın bilgisi dışında, enerjiyle ilgili, elektrikle ilgili bir takım soruşturmalar jandarma tarafından gündeme getirilip açıklanmıştır. Hükümet sanki devre dışı bırakılmak istenmektedir. Bu arada ilgili bakan için 'düğmeye o değil biz bastık' ifadesi kullanılmaktadır. 'Bakanın ismini çizin' yollu iddialar, ifadeler yer almaktadır. Bunlar son derece yakışıksızdır, kabul edilemeyecek bir tavırdır, demokratik hukuk devletiyle kabul edilemeyecek, bağdaşamayacak bir davranıştır. Bu konunun üzerine yürüyeceğiz. Kimler bu yayını yaptırmışlardır, bununla ilgili incelemeleri yapacağız. 
     Başbakan Ecevit, açıklamalarının ardından gazetecilerin sorularını yanıtladı. 
     Ecevit, ''sizce neden böyle bir ayrım yapılmaya çalışılıyor '' sorusuna şu yanıtı verdi 
     'Tabi bu insanda türlü kuşkular uyandırıyor. Fakat dediğim gibi bunun kabul edilmesi mümkün değildir. Bu konularda demokratik hukuk devleti kuralları içinde hükümet bütün gayreti göstermektedir. Sanki bu gayrete gölge düşürecek şekilde bir imada ve iddialarda bulunulmaktadır. Bu tür davranışlar ülkemizin, devletimizin dünyadaki saygınlığına da gölge düşürmektedir. Bunu kabul etmemiz mümkün değildir. Bu davranışın, yakışıksız davranışın sorumlularını tespit etmek için gereken girişimlerde bulunacağız.'' 
     Başbakan Ecevit, bu konuda nasıl bir yöntem izleneceği sorusunu da, ''Bakalım. Onu kararlaştırırız'' yanıtını verdi. 
     Beyaz Enerji Operasyonu'nun neden jandarma tarafından yapıldığı konusunun merak edildiğinin ifade edilmesi üzerine Ecevit, ''O da benim zihnimde bir soru işareti. Bütün bunları inceleyeceğiz ve demokratik hukuk devletinin tüm kuralları ile işlemesini sağlayacağız'' dedi. 
     Başbakan Ecevit, Enerji ve Tabii Kaynaklar Bakanı Cumhur Ersümer'in, bugün kendisiyle yaptığı görüşmede bu konuda neler söylediğinin sorulması üzerine de, Ersümer'in son derece üzgün olduğunu söyledi. 
     Bakan Ersümer'in çok haksız bir muameleyle karşılaştığını kaydeden Ecevit, bu iddiaları kabul etmelerinin mümkün olmadığını, demokratik hukuk devletinin bütün gerekleriyle işlemesini sağlayacaklarını yineledi. 
     Enerji ve Tabii Kaynaklar Bakanlığı'ndaki usulsüzlük ve yolsuzluklarla ilgili iddialara ilişkin soruya da Ecevit, ''Onlar adaletin işleridir. O konularda benim bir şey söylemem doğru olmaz. Ben bu konuyu gündeme getiriliş biçimindeki yakışıksızlık üzerinde, haksızlık üzerinde duruyorum. Onun dışında soruşturma hukuk devletinin kuralları içerisinde yürüyecektir ve yürümektedir'' cevabın verdi. 
     Ecevit, bu konuyla ilgili askeri bir yetkiliyle görüşüp görüşmediğin sorulması üzerine Genelkurmay Başkanı Orgeneral Hüseyin Kıvrıkoğlu'nu telefonla aradığını söyledi. Ecevit, Orgeneral Kıvrıkoğlu'nun da bu duruma üzüldüğünü ve onun da gereken incelemeyi yapacağını ifade etti. 




</TEXT>
</DOC>
