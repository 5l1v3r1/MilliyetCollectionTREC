<DOC>
<DOCNO> 36921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur19.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut operasyonu davasında 1 tahliye... 
</HEADLINE>
<TEXT>

     Ankara 2 No'lu DGM, ''Umut Operasyonu''na ilişkin 24 sanıklı davada, dosya içeriğine, suçun niteliği ve delil durumuna göre tutuklu sanıklardan Adnan Yükdağ'ı tahliye etti. 
     Davanın bugünkü duruşmasına, 15 tutuklu sanık ve avukatları ile müdahil avukatları katıldı. 
     Mahkeme Başkanı Hüseyin Eken, İçişleri Bakanlığı adına Hazine avukatı Sema Tiryaki'nin müdahillik talebinde bulunduğunu bildirdi. Dilekçede, ''İçişleri Bakanlığı'nın, Uğur Mumcu'nun öldürülmesi olayı nedeniyle 18 milyar 303 milyon 237 bin lira tazminat ödediğine, bu nedenle Hazine zararı oluştuğuna yer verildiğinin'' belirtildiğini ifade eden Eken, bu paranın yasal faiziyle tahsili ve sanıkların cezalandırılması istemiyle müdahillik talebinde bulunduğunu söyledi. Cumhuriyet Savcısı Hamza Keleş, Hazine'nin, sanıkların eylem ve faaliyetlerinden doğrudan zarar görmediğini ileri sürerek, talebin reddini istedi. Mahkeme Heyeti, İçişleri Bakanlığı'nın, sanıklar Ferhan Özmen ve Necdet Yüksel açısından davaya müdahil olarak katılmasına karar verdi. 
     Tutuklu sanık Adnan Yükdağ, savunmasında, aile dostu olduğunu ileri sürdüğü Salih Barış'ın İstanbul'daki evinde, kendisini ''Cemal'' olarak tanıtan Rüştü Aytufan ile tanıştığını ve bu kişinin arandığını bilmediğini söyledi. Adapazarı'ndaki evine, arkadaşı Barış'la gelen Aytufan'ın 1 saat kadar kaldıktan sonra ayrıldığını savunan Yükdağ, ''Evime gelen misafire yemek ikram etmemim başıma böyle bir bela açacağını bilemezdim'' diye konuştu. Yasadışı örgüt üyesine yardım ve yataklık etmesinin ''mümkün olmadığını'' öne süren Yükdağ, kod adı bulunmadığını, göbek adının ''Ömer'' olması nedeniyle, arkadaşlarının bu isimle hitap ettiğini iddia etti. Mahkeme Başkanı'nın sorusu üzerine Aytufan, sanık Yükdağ'ın anlatımlarının doğru olduğunu, işkence korkusuyla kendisini ''Cemal'' olarak tanıttığını kaydetti. Eken, sanık Şeref Dursun'un savunmasının alınması için İstanbul DGM'ye yazılan talimata cevap verildiğini belirtti. Eken, Dursun'un, ''yasadışı örgüt üyesi'' olduğu iddiasını kabul etmediğini ifade etti. 
     Başkan Eken, Nurettin Şirin ve arkadaşlarının yargılandığı ''Kudüs gecesi'' ile ilgili dava dosyasının, bu dava dosyası içine konulduğunu bildirdi. 
     Müdahil Nilgün Dolunay Kışlalı'nın avukatı Erdem Akyüz'ün, celse arasında, eski İçişleri Bakanı Sadettin Tantan'ın yaptığı resmi ziyaret sonunda İran'dan davayı ilgilendiren bilgi ve belge elde edilip edilmediği, edilmişse bunların mahkemeye gönderilmesi için İçişleri Bakanlığı'na dilekçe verdiğini ifade eden Eken, bu istemine ilişkin de mahkemeye bilgi sunduğunu kaydetti. Başkan Eken'in, ara kararların tamamlandığını belirtmesinin ardından söz verdiği müdahil avukatları, esas hakkındaki beyanlarını sunmak için süre isteminde bulundular. Savcı Keleş, esas hakkındaki mütalaasını hazırlamak için dosyayı talep ederken, sanık avukatları ise savcının esas hakkındaki mütalaasından sonra savunma yapacaklarını söylediler. Sanıklar ve avukatlarının tahliye istemlerini dile getirmelerinin ardından Savcı Keleş, tutuklama tarihi ve suçun niteliğinin değişmesi ihtimaline göre Adnan Yükdağ'ın tahliyesine karar verilmesini talep etti. 
     
     Karar 
     Verilen aradan sonra Başkan Eken, dosya içeriğine, suçun niteliği ve delil durumuna göre Adnan Yükdağ'ın tahliyesine karar verildiğini söyledi. Esas hakkındaki mütalaasını hazırlaması için dosyanın cumhuriyet savcısına verilmesine karar verildiğini belirten Eken, müdahil ve avukatlarına esas hakkındaki iddialarını, sanıklar ve avukatlarına da savunmalarını hazırlamaları için gelecek oturuma kadar süre verildiğini kaydetti. Eken, tutuklu sanıkların tutukluluk hallerinin devamına karar verildiğini belirterek, duruşmayı erteledi. 







</TEXT>
</DOC>
