<DOC>
<DOCNO> 22499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/siyaset/siy01.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HEM ÇOK GÜZEL VE KİBAR HEM DE... TÜRKÇE BİLİYOR 
</HEADLINE>
<TEXT>

Güler yüzüyle Derviş Ailesi'nin kalbini fetheden Cathy Stachniac, eşinin Türkiye'ye döneceğini tahmin ettiği için Türkçe dersleri almış 
     WASHINGTON Milliyet 

     Kemal Derviş ile 1997'de evlendiklerini söyleyen Catherine Derviş, özel hayatına müdahale edilmesinden hoşlanmayan bir insan. Washington'da Kemal Derviş'le birlikte gittiği her yerde, sayısız yöre ve milliyetten insanlar arasında, hep sempatik, güler yüzlü, nazik davranmış ölçülü tavırları ve topluluk içinde ön plana çıkmayı sevmesiyle de dikkat çekmiş. 
     
Türkiye tatillerini iple çekiyor      Herkesin onu çağırdığı adıyla "Cathy", pek çok kez seyahat etmiş. Dünyanın farklı kültürlerine meraklı. Özellikle yazları, çok sevdiği Türkiye'de tatile gitmeyi iple çektiğini söylüyor. Kemal Derviş'in Türkiye'deki akraba ve dostları tarafından da çok seviliyor. Türkiye tatillerinde zorluk çekmemek için Türkçe dersler alan ve basit, günlük konuşmaları Türkçe yapabilen Cathy Derviş, "Günün birinde Kemal'in Türkiye'ye dönüp orada yaşamak isteyebileceğini biliyordum. Bunu konuşurduk" diyor. 
     
'Kemal’in gönül borcu var'      Mart başında Kemal Derviş’in Türkiye’de bakanlık görevini kabul ettiği gün Washington'da Milliyet'e bir demeç veren Cathy Derviş, "Kemal hep, Türkiye'nin kendi ailesine çok iyi bir hayat, önemli olanaklar sağladığını söyler ve günün birinde kendisinin de Türkiye'ye hizmet vererek, bunun karşılığını ödemek istediğini anlatır. Onun için bu görevi üstlenmesine şaşırmadım" demişti. Cathy Derviş, aynı demecinde, "Kemal'e mesih denmesi ne kadar yanlış. Hiçbir ülkeyi tek bir insan tek başına kurtaramaz. Bunu da en iyi, ekip çalışmasına büyük önem veren Kemal bilir. Şimdi Türk basını, Kemal'in kişisel yönleriyle ve benimle ilgilenmektense, ekonomiye ve halkın sorunlarına yoğunlaşmalı" demişti. Ancak son 2,5 aydır medyanın ilgisinden pek de uzak kalamadı Cathy Derviş. Washington yakınında, Potomac adlı yerleşim yerindeki evlerinde sık sık televizyon kameraları ve fotoğrafçılar karşıladı onu. Hemen her seferinde de objektiflerden kaçmayı başardı. Ancak evinin çevresinde rahat hareket edememekten, sürekli bir "paparazzi" ilgisiyle karşılaşmaktan şik yetçi oldu. Telefonlara çıkmamaya, kalabalık partilere katılmamaya, Kemal Derviş'in daha önceki Washington ziyaretlerinde de eşiyle birlikte görünmemeye dikkat etti. 
     
Haftanın bir günü onun...      Ne zaman ki Derviş, Türkiye'de üstlendiği görevin ilk aşamasını tamamladı ve IMF'den kredi desteği resmen sağlandı, Cathy Derviş de "Artık haftada yedi gün yerine altı gün çalışmayı göze alabilen" eşinin yanına, Türkiye'ye gelmeye karar verdi. 
     
Derviş çifti, tura Antep'ten başlıyor      Kemal Derviş, Anadolu şehirlerine programlı ilk gezisine, bugün Gaziantep'ten başlayacak. Geziye Catherine Derviş’in de katılması bekleniyor. Sektör temsilcilerine yeni ekonomik programı anlatacak olan Derviş, çarşamba günü küçük sanayi ve organize sanayi bölgelerini gezecek, perşembe sabahı Ankara'ya dönecek. Vali, ticaret ve sanayi odası yetkilileri ile Gaziantepli genç işadamları Bakan Derviş için Tenis Kulübü'nde akşam yemeği verecek. Derviş, çarşamba günü de Burç Ormanı’nda kahvaltı yaptıktan sonra vilayeti ve organize sanayi bölgesini, ardından da küçük sanayi sitesini gezecek. 
     
Çevresinde çok seviliyor      Dört yıllık evli olan Cathy Derviş, çevresinde nazik ve sempatik bir insan olarak tanınıyor. Cathy Derviş, seyahat etmeyi, farklı kültürler tanımayı çok seviyor. 
     



 SİYASET 


















</TEXT>
</DOC>
