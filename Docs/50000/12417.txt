<DOC>
<DOCNO> 12417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur04.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'daki Nevruz kutlamalarına büyük ilgi 
</HEADLINE>
<TEXT>

     Güneydoğu Anadolu Bölgesi'nde Nevruz Bayramı kutlamalarına başlandı. 
     Diyarbakır'da, HADEP tarafından Elazığ karayolu çevresinde yer alan fuar alanında düzenlenen kutlama törenlerine, kentteki vatandaşlar büyük ilgi gösteriyor. Sabah başlayan kutlamalar için vatandaşlar erken saatlerden itibaren alanı doldurdu. Kutlamalar için yoğun güvenlik önlemleri alınırken, kentten alana gidenler güvenlik güçleri tarafından 3 ayrı noktada aranıyor. 
     Buradaki kutlamaları Halkın Demokrasi Partisi HADEP Genel Başkanı Murat Bozlak, Özgürlük ve Dayanışma Partisi ÖDP Genel Başkanı Ufuk Uras, Sosyalist İşçi Partisi SİP Genel Başkanı Aydemir Güler'in yanı sıra Alman parlementerler Feleknaz Uca ve Helin Baba'nın da aralarında bulunduğu İtalyan, Fransa, İsviçre, Belçika, Rusya ve İngiltere'den 80'e yakın yabancı uyrukulu izliyor. 
     Fuar alanındaki ilk nevruz ateşini yakan HADEP Genel Başkanı Murat Bozlak, Emniyet Müdürü Gaffar Okkan ile 5 polis memurunun şehit olduğu hain saldırıyı düzenleyenlerin bir an önce yakalanmasını istedi. Daha sonra, çok sayıda beyaz güvercinin uçurulduğu kutlamalarda vatandaşlar, ateş etrafında halay çektiler. Nevruz koşusunda dereceye girenlere çeşitli ödüller verildi. 
     Kutlamalarda kalabalık nedeniyle çok sayıda kişinin fenalık geçirdiği gözlendi. Bayılanlar ise alanda oluşturulan sağlık merkezine götürülerek tedavileri yapıldı. Batman'da Şafak Mahallesi'nde düzenlenen kutlamalara ise çok sayıda vatandaş katıldı. Diyarbakır ve Batman'daki kutlamalar saat 15.00'te sona erecek. 
     Bölgenin tamamında HADEP tarafından organize edilen Nevruz kutlamaları sadece Siirt'te Valilikçe organize edildi. Siirt'teki Yedi Mahalle, Eruh Yolu ve Ulus Mahallesi'nde Valilikçe düzenlenen kutlamalara vatandaşlar büyük ilgi gösteriyor. Nevruz ateşlerinin yakılmasının ardından vatandaşlarla kadın-erkek polisler birlikte, davul zurna eşliğinde halay çekiyor. 




</TEXT>
</DOC>
