<DOC>
<DOCNO> 8830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/spor/ybjkbay.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe zorla 
</HEADLINE>
<TEXT>

     TOGAY BAYATLI 

     Fenerbahçe çok katı defans yapan Beşiktaş karşısında maçı zor kazandı. İlk yarı sonunda on kişi kalan Siyah - Beyazlılar, Fenerbahçe’ye az gol pozisyonu verirken, Scala’nın müthiş korkusu ile kendi sahalarında çıkamadılar. 
     İlk yarıda Siyah - Beyazlılar katı bir savunma yaptı. Defansta dört, orta sahada beş kişi ile oynayıp ileride tek başına Ahmet Dursun’u bırakınca sadece çağ dışı bir kontratak taktiği uyguladılar. Doğrusu Scala gibi deneyimli bir teknik adamı ayıpladık. Ahmet Dursun tek başına fizik gücü yüksek Fenerbahçe savunması karşısında müthiş boğuşmaya girdi. Ahmet Dursun kendisine yapılan ve yapılmayan fauller karşısında sinirlendi. Sonunda hakemin kararına itiraz edip önce sarı kart sonra da kırmızı kart gördü. Bu dramatik yanlışta bu futbolcuyu yalnız başına ileride bırakan Scala’nın da suçu vardı. 
     Sarı - Lacivertliler ise ilk 45 dakika boyunca rakiplerinin üstüne yüklendiler. Ancak yakaladıkları gol pozisyonlarını inanılmaz beceriksiz hareketlerle kullanamadılar. Maçı düşük tempoyla oynamaları pasları atacakları yerleri belli etmeleri Beşiktaş savunmasının kolayca önlem almasını sağladı. İlk kez Serhat ve Revivo’nun bu devrede durgun olduğunu izledik. Savunmadan çıkan Ogün’ün şutları ise çerçeveyi bulmadı. 
     Golsüz biten bu devreden sonra Mustafa Denizli’den akıllı ve radikal bir değişiklik yapmasını bekledik. Ancak Mirkoviç’i çıkartıp Yusuf’u oyuna aldı. Oysa burada Balic’i düşünmesi daha doğru olurdu. Beşiktaş bu yarıda daha da kapandı. 49. dakikada Ogün’ün mükemmel pasıyla buluşan Revivo sonunda Siyah - Beyazlılar’ın kilidini açtı. Gol üzerine Scala nihayet uyandı, İbrahim’in yerine Fazlı’ya görev verdi. Böylece Beşiktaş hücumda görünmeye başladı. Sarı - Lacivertliler’in ise savunma hataları geldi. İlkinde Yasin golü kaçırdı, ikincisinde Mert’in yaptığı hata sonucu eşitliği sağladı. Bu şok gol Fenerbahçe’nin oyun taktiğini pek bozmadı. 69. dakikada Rapajic’in pasında Serhat bu maçta uzun süren sessizliğine son verdi. Oyunun ilerleyen dakikalarında Mustafa Denizli’nin Yusuf tercihinde hata yaptığı ortaya çıktı. Ağır Yusuf iki kale arasında topu taşıma görevini başaramadı. Revivo’nun sakatlanması üzerine Balic oyuna girdi. Son dakikalarda Fenerbahçe üstünlüğü altında geçti. Yusuf kötü oynamasına rağmen son dakikada attığı golle skoru ilan etti. Sarı - Lacivertliler on kişi kalan Beşiktaş’ı güç de olsa yenmeyi başardılar. 
     


 SPOR 





























</TEXT>
</DOC>
