<DOC>
<DOCNO> 33993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo09.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifo Mehmet'in jübile biletleri tükenmek üzere... 
</HEADLINE>
<TEXT>

     Jübile gelirini Eğitim Gönüllüleri Vakfı'na bağışlayarak, Türkiye'de bir ilke imza atan Beşiktaşlı futbolcu Mehmet Özdilek, Türk halkının kendilerine gösterdiği ilgiye teşekkür etti. Jübile maçı için şimdiye dek 20 binin üstünde bilet satıldığını kaydeden Mehmet Özdilek, ''Gönül isterdi ki, stadımızın kapasitesi 60 bin kişilik olsun ve bu hasılat daha da artsın. Ancak kapasite 24 bin kişilik. Şu anda satılmayan bin adet bilet kaldı. Bundan sonra değişik bir misyon üstleniyorum. Bundan sonraki hayatımda eğitimin öncüsü olmaya çalışacağım. Ne kadar fazla gelir elde edebilirsek, gençlere o kadar iyi eğitim olanağı sağlayabileceğiz'' dedi. , 
     Müze gezisinin ardından Mehmet Özdilek, İbrahim Betil, Bülent Bulgurlu ve Anthony Phillipson ile birlikte basın toplantısı düzenledi. 
     Toplantıda konuşan Mehmet, 20 yıllık aktif futbolculuk yaşamı boyunca sporun önemli bir eğitim aracı olduğunu çok iyi algıladığını vurgulayarak, ''Bundan sonraki hayatımda eğitimin öncüsü olmaya çalışacağım'' dedi. 
     Sporun eğitim aracı olduğunu, bunun için çocukların yönlendirilmesi gerektiğini kaydeden Mehmet Özdilek, 3 aydır eğitim gönüllüleriyle birlikte olmaktan çok mutlu olduğunu, bu süre içinde yaşadıklarından dolayı, jübilesinden elde edilecek hasılatı Eğitim Gönülleri Vakfı'na bağışlamasının ne kadar doğru bir karar olduğunu bir kez daha gördüğünü bildirdi. 
     Eğitim Gönülleri Vakfı Yönetim Kurulu Başkanı İbrahim Betil ise Beşiktaş ile İtalya'nın AC Milan takımları arasında, 4 Ağustos Cumartesi günü BJK İnönü Stadı'nda yapılacak Mehmet Özdilek'in jübile maçından, bütün giderlerin çıkarıldıktan sonra, net 250 milyar liralık gelir beklediklerini söyledi. 
     Karşılaşma için 24 bin adet bilet basıldığını, 2 ve 10 milyon liralık açık ve kapalı tribün biletlerinin tamamıyla tükendiğini, yalnızca yaklaşık bin adet numaralı tribün biletinin satışının sürdüğünü anlatan Betil, jübile karşılaşmasının 150 bin dolar karşılığında Kanal D'den naklen yayınlanacağını açıkladı. 
     Betil ayrıca, bu gelirin eğitim için önemli bir katkı olduğunu, ancak Türkiye'nin eğitime ihtiyacı bakımından ise yalnızca okyanusta bir damla olacağını kaydetti. 
     Bilindiği gibi, binlerce çocuğun eğitimine katkıda bulunmayı amaçlayan Mehmet Özdilek, jübile gelirini, Eğitim Gönüllüleri Vakfı'nın, 2001 yılının Ocak ayında başlattığı ''Bir Milyon Çocuk Eğitim Kampanyası''na bağışlamıştı. 
     5 yıl sürecek kampanyada toplanacak bağışlar, Eğitim Gönüllüleri Vakfı'nın yurt çapında mevcut 6 Eğitim Parkı, 57 Öğrenim Birimi ve 4 Gezici Öğrenim Birimi'nin sayılarının ve hizmet verilen öğrenci sayısının artırılması için harcanacak. 
     Bu ortamlardan halen 7-16 yaş grubunda yaklaşık 200 bin çocuğun, okul saatleri sırasında yararlandığı, bu kampanyayla mevcut 67 öğrenim ortamının önümüzdeki 5 yıl içinde 140'a çıkarılmasının hedeflendiği belirtildi. 






</TEXT>
</DOC>
