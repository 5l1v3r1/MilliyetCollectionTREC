<DOC>
<DOCNO> 13679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur20.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat dikkat... Meteoroloji uyarıyor, hafta sonunda fırtına var... 
</HEADLINE>
<TEXT>

     Yurdun kuzey ve batı kesimlerinde, hafta sonunda fırtına bekleniyor. Meteoroloji yetkilileri, fırtına nedeniyle denizciler ve balıkçılar başta olmak üzere tüm ilgililerin tedbirli olmalarını istediler. 
     Devlet Meteoroloji İşleri Genel Müdürlüğü'nden yapılan ''uyarıya'' göre, hafta sonunda, özellikle yurdun kuzey ve batı kesimlerinde fırtına bekleniyor. Buna göre yarın, Karadeniz ve Marmara'da görülecek kuvvetli rüzgar, 31 Mart Cumartesi günü, Marmara, Karadeniz ve Kuzey Ege'de, kuzeydoğudan Poyraz , Güney Ege ve Akdeniz'de güney ve güney doğudan Kıble ve Keşişleme fırtına şeklinde esecek. 
     1 Nisan Pazar günü, fırtınanın Karadeniz, Marmara ve Kuzey Ege'de devam edeceği tahmin ediliyor. Meteoroloji yetkilileri, rüzgar hızının özellikle Batı Karadeniz, Marmara ve Kuzey Ege'de saatte 80-90 kilometreye ulaşmasının beklendiğine dikkati çekerek, denizciler ve balıkçılar başta olmak üzere tüm ilgililerin tedbirli olmalarını istediler. Öte yandan, hafta sonunda yurdun kuzey ve batı kesimlerinde yer yer sağanak yağış görülecek ve hava sıcaklığı kuzey bölgelerde biraz azalacak. Yağışların, 1 Nisan Pazar günü Marmara ve Batı Karadeniz bölgelerinde yer yer etkili olacağı tahmin ediliyor 




</TEXT>
</DOC>
