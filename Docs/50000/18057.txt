<DOC>
<DOCNO> 18057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur20.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan "SPK denetlenemiyorsa şeffaflıktan sözedemeyiz..." 
</HEADLINE>
<TEXT>

     İçişleri Bakanı Sadettin Tantan, ''Bugün ülkemizde Cumhurbaşkanı ve Genelkurmay Başkanı, bu ülkeden soyulan paraların geri gelmesi noktasında feryat ediyorlarsa, bütün uygulayıcılar olarak bu işin üzerine kesintisiz ve eksiksiz gitmek mecburiyetindeyiz'' dedi. 
     Tantan, bakanlığının katkılarıyla Marmara Üniversitesi MÜ Hukuk Fakültesi tarafından Hilton Oteli'nde düzenlenen 7. Hukuk İhtisas Seminerleri'nin, ''Bilişim Suçları ve İnternet Suçları ile 4422 Sayılı Kanunun Bir Yıllık Uygulaması ve Yönetmeliği''nin ele alınacağı ikincibölüm toplantılarına katıldı. 
     Toplantıda konuşan Bakan Tantan, 1.5 yıl önce yolsuzluk ekonomisinin boyutlarının ne olduğunun halk tarafından bilinmediğini belirterek, ''Her operasyon, bir ders niteliğindedir. Her operasyonda insanların nasıl soyulduğunun gerçeği yatmaktadır. Saygın insanlar olarak gezen insanların, gerçek kişilikleri yatmaktadır. Korku başlamıştır'' dedi. 
     İsteklerinin ''bu insanların halka geri dönmesi'' olduğunu ifade eden Tantan, sözlerini şöyle sürdürdü 
     ''Hata ettiklerini itiraf ederek halka geri dönme cesaretini göstermeleri halinde, halk bunları kucaklayacaktır. Hiç kimse bu mücadelede kendini kurtarma şansına sahip değildir. Bütün arzu ve isteğimiz, bu mücadelenin süratle bitirilmesinde yatmaktadır. Bugün birtakım kurumlara ayrıcalıklar tanınmışsa, sendikalar denetlenemiyorsa, eğer SPK denetlenemiyora, savcılık ayağında oraya denetleme getirilemiyorsa, o zaman şeffaflıktan söz etmemiz mümkün değildir. Onun için 4422 sayılı yasa ile kara para ile mücadele yasası birlikte ele alınarak, birlikte işlemesini sağlamak gerekmektedir. 
     Yıllardır soygun düzeninin mimarları, kendilerinin ele verilmemesi noktasında büyük mücadele içerisindeler. Ancak onlara karşı halkın tepkisi, en üst seviyelere kadar çıkmıştır. Bugün ülkemizde Cumhurbaşkanı ve Genelkurmay Başkanı, bu ülkeden soyulan paraların geri gelmesi noktasında feryat ediyorlarsa, burada bütün uygulayıcılar olarak bu işin üzerine kesintisiz ve eksiksiz gitmek mecburiyetindeyiz.'' 
     







</TEXT>
</DOC>
