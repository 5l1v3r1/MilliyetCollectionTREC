<DOC>
<DOCNO> 46010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur18.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarına "Usame" adı vermeye kalkışanlara "hayır" yanıtı 
</HEADLINE>
<TEXT>

     Çocuklarına ''Usame'' adını vermek isteyen iki ailenin talebi, Trabzon Nüfus Müdürlüğü tarafından İçişleri Bakanlığı'na bildirildi. 
     Trabzon Merkez İlçe Nüfus Müdürü Muhittin Satılmış, A.A muhabirinin sorusu üzerine, Belçika'nın Anvers şehrinde oturan Bayraktar ailesinin, konsoloslukta, çocuklarına ''Usame'' adını koymak istedikleri, ancak konsolosluktaki görevlinin, adın uygun olmadığını açıklamasına rağmen, vatandaşın ismi vermek için direttiğini söyledi. 
     Satılmış, Konsolosluktaki görevlinin, bunun üzerine aileden çocuğunun isminin ''Usame'' konulması yönündeki isteğini belgeleyen bir dilekçe aldığını ve bu dilekçeyi Bayraktar ailesinin bağlı olduğu Akçaabat İlçe Nüfus Müdürlüğü'ne gönderdiğini belirtti. 
     Belçika'dan gönderilen dilekçeleri incelediklerini ve İçişleri Bakanlığı Nüfus ve Vatandaşlık İşleri Genel Müdürlüğü'ne konu ile ilgili yazı yazdıklarını vurgulayan Satılmış, ''Bakanlıktan gelecek yanıt doğrultusunda hareket edeceğiz. Eğer bakanlık, ismin verilmesinde sakınca yoktur derse, isim çocuğa verilecek, aksi bir görüşte savcılığa başvuracağız'' dedi. 
     Trabzon'un Hayrat ilçesinde de, ABD'deki ikiz kulelere saldırının gerçekleştiği 11 Eylül tarihinden sonra aynı olayla karşılaştıklarını ve bu durum ile ilgili olarak da bakanlığı yazı yazdıklarını ifade eden Satılmış, şunları söyledi 
     ''Bakanlığımız tarafından hangi ismin konulup konulmayacağı konusunda bize gönderilen bir liste var. Bu listede Usame adı var. 
     İsim için, konulması uygun değildir deniliyor. Listede Usame ismi için kökeninin tespit edilemediği, toplumumuzda kullanılmadığı anlaşılan bu adın çocuklara verilmesi gereksizdir deniliyor. Ayrıca Müftülük'ten isim için açıklama istedim. Onlar da tam olarak bilmiyor.'' 
     






</TEXT>
</DOC>
