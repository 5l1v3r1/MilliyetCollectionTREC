<DOC>
<DOCNO> 48262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur17.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıkta "Turizm Zirvesi" 
</HEADLINE>
<TEXT>

     Turizm Bakanı Mustafa Taşar, ABD'ye yapılan terörist saldırının ardından Türk turizm gelir hedeflerinde hiçbir değişiklik olmadığını, bu senenin üzerinde bir gelir hedefi beklediklerini belirterek, ''Ama belirli şartlar var. Özellikle Türkiye'nin yakın civarında herhangi bir harekat olmaması'' dedi. 
     Turizm sektörünün sorunları, Başbakanlık'ta yapılan ve yaklaşık 1.5 saat süren toplantıda ele alındı. 
     Başbakan Bülent Ecevit başkanlığındaki toplantıya, Devlet Bakanı ve Başbakan Yardımcısı Hüsamettin Özkan, Devlet Bakanı Kemal Derviş, Ulaştırma Bakanı Oktay Vural, Dışişleri Bakanlığı Müsteşarı Uğur Ziyal ve Türkiye Turizm Yatırımcıları Derneği Başkanı Tavit Köletavitoğlu katıldı. 
     Basına kapalı gerçekleşen toplantının ardından Turizm Bakanı Taşar, açıklamalarda bulundu. 
     Toplantıda, turizm sektörünün sorunlarının tartışıldığını ifade eden Taşar, turizmin, ekonominin lokomotifi haline gelen bir sektör olması nedeniyle bu alanda alınması gereken önlemler üzerinde müzakerelerde bulunduklarını söyledi. 
     Ecevit'in, ilgili bakanların bir araya gelerek, bugünkü toplantıda tespit edilen konularla ilgili gerekli adımın atılması için talimat verdiğini bildiren Bakan Taşar, toplantıda, özellikle turizm konusunda Maliye Bakanlığı'nı ilgilendiren KDV oranlarının aşağıya çekilmesi konusunun görüşüldüğünü kaydetti. 
     İkinci olarak, ören yerleriyle müze ziyaret ücretlerinin yılda bir kez ve özellikle Avrupa'dan gelen turistler için Euro bazında belirlenmesinin ve kombine bilet yoluyla bunun turizmcilere sunulması yönünde adımlar atılmasının ele alındığını söyleyen Taşar, özellikle 1983-1991 yılları arasında yaşanan birinci turizm hamlesinden sonra, 
     ikinci turizm hamlesini gerçekleştirmek üzere yeni yatırımlar ve bunun planlı programlı yapılması üzerinde durulmasının da benimsendiğini vurguladı. Taşar, şöyle devam etti ''Bir başka husus da balık çiftliklerinin Türk turizmine vermiş olduğu menfi durumlar dolayısıyla bunun ele alınmasının gerekliliği üzerinde duruldu. Elbette balık da lazım, ama turistte lazım. İkisini birbirine tercih edemeyiz. Bunun makul bir yolunun bulunması lazım. O yol, Tarım ve Köyişleri Bakanlığı'nın yapmış olduğu potansiyel alanlar haritasında kendisini gösteriyor. Mutlaka ve mutlaka bu balık çiftliklerinin, off-shore balıkçılık yoluyla daha ilerilere alınmasını sağlamak gerekiyor. Bunun için balık çiftliği sahiplerine teşvik kredisi verilmesi gerekir ki, bu insanlar çiftliklerini oralara götürebilsinler.'' 
     
     Sivil havacılığa teşvik 
     Taşar, sivil havacılıkta bazı teşviklerin sağlanması üzerinde de durulduğunu bildirerek, şunları kaydetti 
     ''Ayrıca turizm gelirleri ihracat gelirleri gibi kabul edilerek, ihracatçılara verilen teşviklerden yararlanması konusu gündeme getirildi. Turizm Bakanlığı olarak buna sıcak bakıyoruz. 
     Turizm Bakanlığı'nın Bakanlar Kurulu'nda bekleyen bir dizi kanun tasarılarının imza aşamasının tamamlanıp Meclis'e sunulması, bunun da her türlü siyasi mülahazanın üzerinde tutularak, turizme katkı verecek bir kanun olarak çıkmasının sağlanması üzerinde duruldu.'' Bakan Taşar, tüm bu konuların gelecek günlerde, Devlet Bakanı ve Başbakan Yardımcısı Özkan'ın başkanlığında, Devlet Bakanı Kemal Derviş ile Çevre, Bayındırlık ve İskan, Turizm ve Maliye bakanlarının katılacağı toplantılarda belirli bir noktaya getirileceğini bildirdi. 
     Taşar, daha önce 10 dolardan 20 dolara çıkarılan vize ücretlerinin tekrar eski seviyede olmasının sağlandığını hatırlattı. 
     Turizmin öneminin hükümet tarafından ilk kez yapılan bu toplantı ile anlaşıldığını kaydeden Taşar, dünyada turizm sektörünün çok önemli olduğunu söyledi. Taşar, Türkiye'de de bunun farkına varılmış olmasından duyulan sevinci dile getirdi. 
     Daha yüksek hedef Turizm Bakanı Taşar, bir gazetecinin, ABD'ye yapılan terörist saldırıların ardından Türkiye'ye yönelik rezervasyonların iptal edildiğine ilişkin haberler geldiğini anımsatarak, ''Bu çerçevede, Türkiye'nin turizm hedeflerinde nasıl bir değişiklik oldu '' sorusu üzerine, şunları söyledi 
     ''Gelir hedeflerimizde hiçbir değişiklik yok. Kesinlikle bu senenin daha üzerinde bir gelir hedefi bekliyoruz. Ama belirli şartlar var. Özellikle Türkiye'nin yakın civarında herhangi bir harekat olmaması... Bu, bakanlık olarak en büyük arzumuz. 
     İkincisi, tanıtımımızın çok iyi yapılması. Her sene Ocak-Şubat ayında yapılan tanıtım atağına, bu yıl Kasım'da başlıyoruz. Kasım ayında bütün dünyada, Türkiye'nin turizm açısından tanıtımı süratle yapılmış olacak. Türkiye'nin güvenilir bir ülke olduğunu herkes kabul ediyor. Çünkü, Luftansa gibi önemli havayolu firmaları, Dubai'deki aktarma hatlarını Türkiye'ye çektiler, Avusturya Hükümeti, Türkiye'yi güvenli ülke ilan etti. Çin Hükümeti, Türkiye'yi gidilebilir 
     ülkeler arasına aldı.'' 
     
     Uçuş korkusu 
     Bu gelişmelere karşın 11 Eylül'deki terörist saldırı ve ardından gelişen olayların, ABD ve bazı Avrupa ülkelerindeki insanlarda uçuş korkusunu da beraberinde getirdiğine dikkati çeken Taşar, şöyle devam etti 
     ''Bunu şu anda bizim önleyebilecek bir mekanizmamız yok. Uçuş korkusunun insanlardan bir an önce gitmesi lazım. O da artık kendilerinin gayretleriyle olacak bir şey. Uçuş korkusundan dolayı bize ABD'den gelen turist sayısı 500 bin civarındadır. Bu sayının 363 bini şu anda fiilen gelmiş durumdadır. Demek ki, 137 bin gelecek turistte bir kaygı söz konusudur. Ama aynı şekilde İngiltere'de, Mısır'da, Japonya'da da korkanlar vardır. Bunun sayısını çıkarabilmemiz mümkün olmadığından, yıl sonu itibariyle çıkacak hesaplarda, Türkiye olarak 11 Eylül'deki olaylardan ne kadar etkilendiğimizi, ancak o zaman meydana çıkarabileceğiz. Ama kesinlikle bilinmelidir ki, bu olaylardan dünya ne kadar etkilenmişse Türkiye'de o kadar etkilenmiş, turizm sektörü, İstanbul ve Kapadokya yöresinde menfi yönden etkilenmiştir.'' 
     
     İç turizm hareketlendilecek 
     Bu etkileşimi ortadan kaldırmak için, iç turizmi hareketlendirmek istediklerini anlatan Taşar, özellikle Kapadokya'da 29 Ekim Cumhuriyet Bayramı için pek çok otelin rezervasyonlarının dolduğunu bildirdi. 
     Taşar, rakamsal olarak turizm hedefinden neyin beklendiği sorusu üzerinde de, ''Bu yıl 8.5-9 milyar dolar civarında gelir elde ederiz, diye düşünüyorum. Gelecek sene mutlaka bunun üzerinde olacaktır. Bizim avantajlarımız var. Bu avantajlar belki bizi gelecek yıl daha fazla turist ağırlayacak ülke konumuna getirebilir'' dedi Sivil havacılıkta ne gibi teşviklerin düşünüldüğüne ilişkin soruya da Taşar, şu karşılığı verdi 
     ''Sivil havacılıkta ucuz benzin verilmesinden kredilendirmeye, bazı borçların ertelenmesine kadar bir dizi tedbirlerimizi, ilgili arkadaşlarıma yazıyla bildirdik. Bu konuda ekonomiden sorumlu arkadaşlarımız, bütçe dengelerini de göz önüne alarak, ama turizmin çok önemli bir sektör olduğunu, oraya aktarılan her kuruşun misliyle ve süratle geriye dönüşünü hesap ederek, karar alacaklardır, diye düşünüyorum. Bu kararı almaları için toplantılar yapacağız. Hem de Bakanlar Kurulu'nda, Turizm Bakanlığı olarak bir brifing arz edeceğiz.'' 
     






</TEXT>
</DOC>
