<DOC>
<DOCNO> 20991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/yazar/dundar.html </URL>
<DATE> 2001/05/13/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
İlk kadın 
</HEADLINE>
<TEXT>

     "Kral Oidipus", Sophokles'in yazdığı büyük trajedinin mitolojik kahramanıdır 
     Laneti, daha o doğmadan başlar. Ana rahmine düştüğünde kahinler, babası Thebai Kralı Laios'u uyarırlar 
     "Doğacak oğlun ileride seni öldürecek ve annesiyle evlenecek." 
     Anne İokaste bu acı kaderden kurtulabilmek için doğar doğmaz oğlunu bir çobana verir. Oidipus'u, ormanda vahşi hayvanlara terk etmesini ister. Ama çoban acır bebeğe ve onu Korinth kralının adamlarından birine teslim eder. 
     Korinth'te kendini kralın oğlu sanarak yetişir Oidipus... Ancak başına gelecekleri yine kahinlerden öğrenir 
     "Senin kaderinde babanı öldürüp, annenle evleneceğin yazılı." 
     Korkar Oidipus... Kaderinden ve anne babası sandığı Korinth'lerden kaçar. 
     Yolda yaşlı bir adamla kavga eder ve kendine hakim olamayarak onu öldürür. Öldürdüğü adam, babası Laios'tur. 
     Yolculuğu onu Thebai'ye dek götürür. Orada gençleri yutan, insan başlı dev aslanı yener, Thebaililer, önceden aldıkları karar uyarınca kendilerini kurtaran kahramanın kraliçeleriyle evlenmesini isterler. Oidipus, annesi olduğunu bilmeden İokaste ile evlenir ve Thebai şehrinin kralı olur. 
     O günden sonra büyük bir veba salgını başlar kentte... Thebaililerin çoğu ölür. Bir medyum, "Bütün bu felaketler Oidipus'un iki günahı yüzünden" der 
     "O, hem babasını öldürdü, hem de annesi ile evlendi." 
     Gerçek anlaşılınca İokaste intiharı seçer. Oidipus ise acı içinde kör eder kendi gözlerini... Bilmeden işlediği ve engellemek için onca çabaladığı günahın cezasını çekmiştir. 
     
     Freud, ünlü keşfi "Oidipus kompleksi"nin adını bu öyküden almıştır. 
     Erkek çocuğun annesine karşı hissettiği aşk, kendine rakip olarak gördüğü babasından nefret etmesine yol açar Freud'a göre... 
     Bu düşmanlığın kökeninde, güçsüz biçarenin, annesinin koruyuculuğunu, besleyiciliğini, sevgisini kaybetmeme çabası vardır. 
     Freud'un psikanalizini geliştiren Erich Fromm, erkek çocuğun "anne bağımlılığı"nın yetişkinlikte de sürdüğünü ve erkeklerin eşlerinde bile annelerini aradıklarını söyler. 
     Aslında peşinde oldukları şey, çocukluktaki "cennet"tir. 
     Fromm'a göre erkeklerde rastlanan bütün ruhsal dengesizliklerin kökeninde annelerinin yarattığı cennetin özlemiyle, yetişkinlikte içine düştükleri cehennem arasındaki çelişki vardır. 
     "Bu çelişki..." der Fromm, "...boşanmaların temel nedenlerinden biridir." 
     
     Her erkeğin ilk kadınıdır anne... 
     İlk gördüğü, ilk öptüğü, ilk sarıldığı kadın... 
     Ona yemeyi, yürümeyi, konuşmayı, giderek sevmeyi öğreten ilk aşkı... 
     Kokladığı ilk ten, duyduğu ilk ses, yaslandığı ilk omuz... 
     En uzun sürecek ilişkisinin, hayatı boyunca terk etmeyeceği kahramanı... 
     Gün gelip büyüyünce de, artık karşılaştığı her kadında o eski kokuyu, o ilk sesi, o sıcak omuzu arayacak, her yeni aşkını onunla kıyaslayacak, uzandığı her dizde, aynı şefkati okşayışı arzulayacaktır. 
     Bazen de bu arayıştan kurtulabilmek için bambaşka kadınlara kaçacak, bilmeden işlediği bir ilk günahın cezasını çekercesine yaşam boyu vebalı gelgitler içinde çırpınacak, çocukluğunun cennetini özleyerek yetişkinliğinin cehennemine koşacaktır. 
     
     İlkel toplumlarda ölenleri, ana rahmindekine benzer bir pozisyonda, dizleri karınlarına çekilmiş şekilde gömerlermiş. 
     Kim bilir, belki de yaşadıkları onca cehennemden sonra yeniden hayatın başladığı yere, o "anaç cennet"e dönebilmeleri içindir. 
     
     







Kimbilir belki 


DGM'nin Cavit Kavak yanıtı 


Sevgili anneme 


Hüznü ve sevinci birlikte yaşamak... 


Hayatın ebesi ana 


İlk kadın 


Mavi ihanet 


Hemşirelik kavgası 


Yaşasın tenis 


Rekabet sürmeli kavga bitmeli 


Bir Gül Bir İmza 


Elektrik Üst Kurulu 


Bu son şans 


</TEXT>
</DOC>
