<DOC>
<DOCNO> 15165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/ekonomi/eko03.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’yle sil baştan üç yıllık anlaşma 
</HEADLINE>
<TEXT>

28 Nisan’da sunulacak niyet mektubu ile birlikte uygulamaya konulacak olan yeni ekonomik programın süresi üç yıl olacak 
     ZÜLFİKAR DOĞAN Ankara 

     Bu hafta ortasında açıklanacağı duyurulan yeni ekonomik program çerçevesinde 28 Nisan’da IMF İcra Direktörleri Kurulu’na sunulacak yeni "niyet mektubu" büyük ölçüde tamamlanırken, programın uygulanma süresi "üç yıl" olarak belirlendi. 
     Yeni program, bugünden itibaren IMF heyeti ile müzakereye açılarak son rötuşları yapılacak. Acil önlemler ve yapısal düzenlemeler kapsamındaki yasaların tümünün bu ay sonuna kadar çıkartılmasının öngörüldüğü belirtilirken, bütçe harcamalarının yüzde 25 azaltılacağı, ayrıca bütçe gelirlerinin de yüzde 10 artırılacağı vurgulanıyor. 
     2001 yılı sonunda GSMH artış hızının eksi yüzde 2.5 oranında olacağı, 2002 ve 2003 yıllarında ise yüzde 4.5 ve yüzde 5.5’lik büyüme hızına ulaşılacağı belirtiliyor. 
     Cari işlemler açığının GSMH’nin yüzde 3’ü düzeyine çekileceği, bütçe disiplini, personel harcamaları ve tasarruf önlemlerinin üç yıllık program süresince "ödünsüz" uygulanacağı da kaydediliyor. 2002 yılı başından itibaren tarım alanında tüm ürünlerde destekleme ve taban fiyat uygulamasının kalkacağı, piyasa ekonomisi modelinin hakim kılınacağı, tarımsal KİT’lerin tümünün "özelleştirileceği" sözü veriliyor. 
     


 EKONOMİ 

















</TEXT>
</DOC>
