<DOC>
<DOCNO> 46955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun13.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Molla Ömer ve Bin Ladin hala hayatta ve iyi.." 
</HEADLINE>
<TEXT>

     Taliban yönetimi, ABD liderliğinde Afganistan'a düzenlenen son hava saldırılarının ardından Taliban lideri Molla Muhammed Ömer ile ABD'nin 11 Eylül saldırılarından sorumlu tuttuğu terörist Usame bin Ladin'in hayatta olduğunu açıkladı. 
     Taliban'ın Pakistan Büyükelçiliği'nden Süheyl Şahin, Reuters televizyonuna yaptığı açıklamada, son bombardımanın ardından bin Ladin ve Molla Ömer'in hayatta ve iyi olduklarını söyledi. 
     Şahin ayrıca, Taliban'ın Dışişleri Bakanı Vekil Ahmed Mütevekkil'in, ülkeyi terkettiği haberlerini yalanladı. 
     Süheyl Şahin, Kabil'deki Dışişleri Bakanlığı'yla temas kurduğunu ve Mütevekil'in Afganistan'da olduğunu kendisine bildirdiklerini, bunun dışındaki haberleriyse yalanladıklarını açıkladı. 
     BAE haber ajansı WAM, Mütevekkil'in Pakistan'ın başkenti İslamabad'da olduğunu öne sürmüştü. El Cezire'yse, Mütevekkil'in beklenmedik bir ziyaret için Birleşik Arap Emirlikleri'ne gittiğini bildirmişti. 
     






</TEXT>
</DOC>
