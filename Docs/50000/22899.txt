<DOC>
<DOCNO> 22899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/spor/spo03.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın hasebı şaştı 
</HEADLINE>
<TEXT>

Ümit Karan’ı hülle yoluyla renklerine bağlamak isteyen Galatasaray yönetimi, talimat engeline takıldı. Gençlerbirliği’nin izni olmadan golcü futbolcunun Avrupa’ya transfer olamayacağı açıklandı 
     CEMAL ERSEN 

     GALATASARAY’IN yüksek bonservis bedeli nedeniyle "hülle" yoluyla transferini gerçekleştirmeyi düşündüğü Gençlerbirliği’nin golcü ismi Ümit Karan için federasyondan olumsuz görüş çıktı. 15 Mayıs 2000 tarihinde Resmi Gazete’de yayınlanıp, yürürlüğe giren Profesyonel Futbol Talimatı’nın 37. maddesine göre Karan, kulübünün onayı olmadan Avrupa’ya transfer olup, aynı sezon içinde Galatasaray forması giyemeyecek. 
     SÖZ konusu maddeye göre bu futbolcunun hülle yapılarak Sarı - Kırmızılı kulübe transferi için ya Gençlerbirliği Kulubü’nün onayının alınması, ya da bir yıl beklenmesi gerekecek. Geçen yıl Oktay’ın Trabzonspor’a transferi sırasında da aynı sıkıntının yaşandığını hatırlatan federasyon yetkilileri, bizzat Federasyon Başkanı Haluk Ulusoy’un devreye girip, FIFA’dan geçici transfer izni aldığını ifade ettiler. 
     
     TALİMAT NE DİYOR 
     "Türkiye’de bir kulübe bağlı olan futbolcuların, yurt dışında başka bir kulübe Türkiye’deki kulübünden muvafakat almadan transfer olmaları halinde, bu oyuncuların Türkiye’de kendi kulüpleri hariç, diğer kulüplere transfer olabilmeleri için, Türkiye’deki kendi kulübünden muvafakat almaları veya bir yıllık sürenin geçmiş olması zorunludur." 
     
Sergen’e teklif      GALATASARAY’IN, bir süre önce Sergen ile transfer masasına oturduğu, ancak bu oyuncunun bonservisinin elinde olduğunu belirterek yüksek ücret istemesi üzerine anlaşma sağlayamadığı ortaya çıktı. Sarı - Kırmızılılar’ın maç başına para ödemek istediği Sergen ile önümüzdeki günlerde yine görüşeceği bildirildi. 
     
Okan buruk      ANKARAGÜCÜ maçında gördüğü kırmızı kart nedeniyle ligi kapatan Okan, büyük üzüntü yaşıyor. İnter ile anlaşan ve kulübüne vedaya hazırlanan milli oyuncu "Galatasaray taraftarına son kez bir derbi maçıyla veda etmeyi çok istiyordum. Ama kısmet değilmiş" dedi. Bu arada yönetim Okan için Tahkim’e başvuracak. 
     
Florya’da yine yasaklı günler      ERHAN TELLİ 

     GALATASARAY’da sezonun bitimine bir hafta kala şampiyonluk umudunu ve inancını kaybetmeyenlerin başında gelen Teknik Direktör Mircea Lucescu, alarm verip, son yasakları uygulamaya koydu. Rumen teknik adam, dün sabahtan itibaren Florya’nın kapılarını tamamen kapatırken, Trabzonspor karşılaşmasına kadar tesislerde yine olağanüstü hal ilan etti. 
     LUCESCU, "Bu işin peşini bırakmayacağız. Trabzonspor maçında canımızı dişimize takarak oynayacağız. Biz kazanalım, sonra duruma bakarız. Kimse bunu aklından çıkarmasın" dedi. Florya’da dünden itibaren başlayan yasakların Trabzonspor karşılaşmasına kadar sıkı bir şekilde sürdürüleceği, tesislere yine ziyaretçi alınmayacağı bildirildi. 
     



 SPOR 

























</TEXT>
</DOC>
