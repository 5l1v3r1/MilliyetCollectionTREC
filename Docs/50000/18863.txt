<DOC>
<DOCNO> 18863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sontur12.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Ersümer'in hiçbir yanlışı ve sorumluluğu yok" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Enerji ve Tabii Kaynaklar Bakanı Cumhur Ersümer'in, ''hukuki, ahlaki, siyasi hiçbir yanlışı, sorumluluğu olmadığı halde, kendi üzerinden hükümet ve siyasetin yıpratılmasına gönlü elvermediği için'' istifa ettiğini bildirdi. 
     Yılmaz, ANAP İstanbul İl Merkezi'nde düzenlediği basın toplantısında, ''statükoya'' değinerek, ''Statüko, bazen hakim ve savcı kılığında ortaya çıkmıştır, bazen etkin bir bürokrat, bazen bilirkişi, bazen medya mensubu olmuştur. Statükocuların ortak amacı, Türkiye'yi dünyadan tecrit edip içine kapatmaktır'' dedi. 
     Siyasi rakipleri de dahil kimsenin ANAP'ın statükocu olduğunu söyleyemeyeceğini belirten Yılmaz, ''Belki kendilerine en büyük zararı ANAP verdiği için, bu statükocular ANAP'a hücum ediyorlar'' şeklinde konuştu. 
     Enerji ve Tabii Kaynaklar Bakanı Cumhur Ersümer'in istifasına yol açan gelişmeleri de değerlendiren Mesut Yılmaz, ''Enerji ve Tabii Kaynaklar Bakanı Cumhur Ersümer, hukuki, ahlaki, siyasi hiçbir yanlışı, sorumluluğu olmadığı halde, kendi üzerinden hükümet ve siyasetin yıpratılmasına gönlü elvermediği için istifa etmiştir'' dedi. 







</TEXT>
</DOC>
