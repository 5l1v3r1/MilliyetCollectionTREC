<DOC>
<DOCNO> 31949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/guncel/agun.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim üyeleri üretime destek verdi 
</HEADLINE>
<TEXT>
Türkiye, altınla krizden çıkacak’ 
Dünyanın her yerinde sodyum siyanürle altın çıkarıldığını belirten bilim adamları, "2 trilyon dolarlık maden rezervi var. Krizden kendi kaynaklarımıza yönelerek çıkarız" açıklaması yaptı 
     ESRA KURT İstanbul 

     Çevrecilerin karşı çıktığı altın üretimine bilim adamlarından destek geldi. İstanbul’da bir araya gelen, İstanbul Üniversitesi, İTÜ, Dokuz Eylül ve Yıldız Teknik Üniversitesi maden, çevre, jeloji ve jeofizik bölümlerinden 18 öğretim üyesi, ortak bir açıklama yaparak, dünyanın her yerinde sodyum siyanür çözündürmesi ile altın üretimi yapıldığını belirtti. Öğretim üyeleri, altın ülkesi olan Türkiye’de halkın onayı alınarak altın üretilmesi gerektiğini belirtti. 
     Bilim adamları, Türkiye’nin maden kaynaklarının değerinin 2 trilyon dolar düzeyinde olduğunu belirterek, ülkenin ekonomik krizden çıkış yolunun, kendi kaynaklarına yönelmek olduğunu söyledi. 
     
     Gündem Altın... 
     18 öğretim üyesi, dün İTÜ Maçka Sosyal Tesisleri’nde bir araya gelerek, bir basın açıklaması yaptı. Gündemi ise Türkiye’nin kendi madenlerini işletmesi ve siyanür çözündürmesi ile altın üretimi oluşturdu. 
     Toplantıya başkanlık eden İTÜ Maden Mühendisliği Cevher Hazırlama Bölümü öğretim üyesi Prof. Dr. Güven Önal, Türkiye’nin gelişmek ve periyodik ekonomik krizlerden kurtulmak için öz kaynaklarına dönmek zorunda olduğunu söyledi. Başta altın madenleri olmak üzere tüm madenlerin üretime alınması gerektiğini belirten Önal, "Sanayinin ham ve ara madde ihtiyacı, iç kaynaklardan sağlanmalıdır" dedi. 
     Maden kaynakları üretiminden elde edilecek gelirin, 20 yıl sonunda yıllık 34 milyar doları bulacağına işaret eden Önal, bugünkü durumun Türk toplumunun kaderi olmadığını söyledi. İTÜ Maden Fakültesi Maden Mühendisliği Bölümü öğretim üyesi Prof. Dr. Gündüz Ateşok siyanür çözündürmesi ile altın üretiminin çevreye zararı olmadığını söyledi. 
     Dokuz Eylül Üniversitesi Mühendislik Fakültesi Maden Mühendisliği Bölümü öğretim üyesi Prof. Dr. Ali Akar da dünyada altın üretiminin yüzde 85 - 90’ının siyanürle yapıldığını belirtti. Akar, "Türkiye bir altın ülkesidir. Buradan altın üretilecek. Halkın onayı alınacak. Türkiye’de istihdamın ana kaynağı madencilik sektörüdür" dedi. 
     İ.Ü. Maden Mühendisliği Bölümü Başkan Yardımcısı Y. Doç. Dr. Güngör Tuncer, Türkiye’nin dünyadaki altın rezervinde 2. sırada olduğunu belirtti. 
     
Alman gazeteciden manalı soru Altın mı turizm mi      İTÜ Maçka Sosyal Tesisleri’nde basın toplantısı düzenleyen bilim adamlarına Alman ZDF televizyonunda görev yapan bir gazeteciden manalı bir soru geldi. 
     Alman gazeteci, siyanür çözündürmesi ile altın üretiminin turizm potansiyeli yüksek olan Türkiye’de bu sektörü tehlikeye atıp atmayacağını sorarak, "Turizm mi altın mı " sorusunu yöneltti. 
     Soruya yanıt veren İTÜ İnşaat Fakültesi Çevre Mühendisliği Bölümü öğretim üyesi Prof. Dr. Derin Orhon, "Türkiye’de büyük bir turizm potansiyeli var. Fakat altıncılıkla, turizm potansiyeli arasında bağlantı kurmak nasıl mümkün oluyor Turist sıfır deşarjlı bir tesisten niye ürksün " dedi. 
     Prof. Dr. Güven Önal da Türkiye’nin 2000 yılında 200 ton altın ithal ettiğini, en büyük ithalatın da Almanya’dan gerçekleştiğine dikkat çekti. 
     
Atık havuzunda yüzüp arıtılmış su içtiler...      Şirket yetkilileri siyanürün zararsızlığını ispatladı... 
     EDA BERKBAYRAK DHA 

     Bergama’da "deneme" adı altında "tam kapasite" altın üretimine başlayan Normandy firmasının yetkilileri, çevreye zarar vermediklerini ispat için soyunup atık havuzuna girdi, arıtılmış suyu içti. 
     Bergama Ovacık’ta geçen mayıstan bu yana Başbakanlık izniyle deneme üretimine başlayan Normandy Madencilik, aylık çevre raporunu basın toplantısıyla açıkladı. 
     Normandy Şirketi Murahhas Üyesi ve Genel Müdür Sabri Karahan, atık suyun biriktirildiği havuzda, sınır değerlerin onda biri kadar siyanür olduğunu ileri sürdü. 
     Karahan, sanayi atıklarının daha zararlı olduğunu belirterek şunları söyledi 
     "Ağır metal atığımız olmamasına karşın, tedbirimizi bu seviyeden alıyoruz. Tesiste siyanürle ilgili değerler Türkiye Gıda Kodeksi’nin onda biri kadar. Havaya geçebilecek siyanür gaz oranı ise sıfır." 
     



 GÜNCEL 





















</TEXT>
</DOC>
