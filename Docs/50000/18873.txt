<DOC>
<DOCNO> 18873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/ekonomi/aeko.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz’daki hasta adam değilsiniz 
</HEADLINE>
<TEXT>

DaimlerChrysler yönetimi, İstanbul’da düzenlediği Avrupa ve Türkiye’ seminerinde, Karalar bağlamayın, kendinize güvenin. Avrupa ve dünya için çok önemlisiniz’ mesajlarını verdi 
     ŞULE YÜCEBIYIK 

     DaimlerChrysler’in Yönetim Kurulu Üyesi Dr. Klaus Mangold, hükümetin aldığı yapısal reformlar ve IMF’nin vereceği kredilerin hemen ardından Türkiye’ye yabancı sermaye yatırımlarının akmaya başlayacağını bildirdi. 
     Otomotiv devi DaimlerChrysler’in İstanbul’da düzenlediği "Türkiye ve Avrupa" konulu seminerde konuşan Mangold, Türkiye’nin Almanya için önemli ve kapasitesi dinamik biçimde artan bir ekonomik partner olduğunu belirtti. 
     Mangold, Türkiye’nin uluslararası arenada hak ettiği yere kavuşabilmesi için yapması gereken değişiklikleri de "bankacılık reformu, gelir dağılımındaki adaletsizliğin giderilmesi" olarak özetledi. 
     
     Karamsar bakmayın 
     Türkiye’nin geleceğine karamsar bakılmaması gerektiğini ısrarla vurgulayan Mangold, "Türkiye Boğaziçi’nde bir hasta adam değil, derindeki hazinelerini çıkarması gereken bir ülkedir" diye konuştu. 
     DaimlerChrysler Politika ve Dış İlişkiler Genel Koordinatörü Matthias Kleinert da geçtiğimiz beş yıl içinde sadece kamyon üretimi için yaklaşık 150 milyon Euro tutarında gerçekleşen Türkiye’deki yatırımlarını koruyacak ve hızlandıracaklarını söyledi. 
     Türkiye’nin firmaları için otobüs ve kamyonlara yönelik olarak Avrupa’nın Almanya’nın doğusundaki bölümde stratejik ve taktik açıdan en önemli üretim ve yatırım bölgesi olduğunu ve bu konumunu sürdüreceğini vurgulayan Kleinert, yeni kamyon ve otobüs projelerini hayata geçireceklerini açıkladı. 
     
     Yatırıma devam 
     Kleinert, DaimlerChrysler Yönetim Kurulu Başkanı Jürgen Schrempp’in "Avrupa’nın geleceğini Türkiye ile birlikte yaşayacağımıza kesinlikle inanıyoruz. Bizimki gibi işletmeler bunun için gereken her desteği verecektir" sözünü hatırlattı. 
     Kleinert, Türkiye’nin DaimlerChrysler’in geleceğinde en önemli üretim ve yatırım bölgesi olduğunu vurgulayarak, şöyle devam etti "Tam zamanında buradayız. Çünkü ortaklık hava şartlarından etkilenmez, çok yönlü kök salmıştır ve sağlamdır. Karalar bağlamak zararlıdır. Zor dönemlerde sorunları körüklemek yerine, öncelikle onların niteliğini belirlemek gerekir. Başarı potansiyeline odaklanalım ve şimdi gündemde olan acı veren işlemleri bir anlamda doğum sancılarının, olağanüstü iddialı dönüşüm adımlarının birer parçası olarak algılayalım, asla umarsız bir hastalığın belirtileri olarak değil." 
     
     
     



 EKONOMİ 


















</TEXT>
</DOC>
