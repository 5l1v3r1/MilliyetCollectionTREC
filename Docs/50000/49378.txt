<DOC>
<DOCNO> 49378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/yazar/pulur.html </URL>
<DATE> 2001/10/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Cumhuriyet ve barış... 
</HEADLINE>
<TEXT>

     BİZİM kuşak, Cumhuriyet'in ilk kuşaklarındandır. 
     Bu kuşak, babalarının savaş anılarıyla büyüdü, dedelerinden savaş destanlarını dinledi, Kurtuluş Savaşı'yla gururlandı, lakin hep "barış"tan yana oldu. 
     Çünkü Cumhuriyet'i kuranlar, Mustafa Kemal Atatürk ve arkadaşları savaşın ne olduğunu, vatan savunması dışında savaşın cinayet olduğunu söylüyorlardı bunun için de yeni kuşakların Cumhuriyet bayramlarını "Yurtta sulh, cihanda sulh" diyerek kutluyorlardı. 
     Çünkü onlar, savaşın içinden gelmişlerdi, savaşın değil, barışın ülkeyi kalkındıracağını biliyorlardı. 
     O tarihlerde savaşa girip, bir koyup üç alacağını sanan maceracılar da yoktu, İkinci Dünya Savaşı'na Türkiye'yi sokmadığı için İsmet Paşa'ya "Milletin erkekliğini öldürdün " diyen politikacı da yoktu. 
     Kısaca, Cumhuriyet'in simgesi "savaş" değil "barış"tı... 
     
     ABD Princeton Üniversitesi öğretim üyesi, tarihçi, prof. Dr. Bernard Lewis, barış kavramının Atatürk'ün düşünce ve eylemlerindeki yerini soran Prof. Özer Ozankaya'ya şöyle der 
     "Barış, Atatürk'te yalnızca bir kavram olarak kalmadı. Bu alanda çok şey de yaptı. Önce 1923'teki durumu göz önüne alın Karşınızda büyük bir zafer kazanmış, mesleği askerlik olan bir insan var. Batılı sömürgecileri kovmuş, Yunanlı işgalcileri defetmiş kendisine çekici gelebilecek çok şey vardı." X 
     
     NEYDİ Atatürk'e çekici gelebilecek çok şey 
     Prof. Lewis sıralar 
     "Hemen güneyde, Osmanlı'nın yitirdiği ve karışıklık içinde bulunan iller vardı. Suriye'deki Fransız, Irak'taki İngiliz mandaları iyi işlemiyordu birçok sorun vardı. Güneydeki bu Osmanlı illerini yeniden ülkesine katmak Atatürk'e çekici gelebilirdi. Doğuda Rusya karışıklık içindeydi Rus İmparatorluğu yıkılmış durumdaydı devrim ve iç savaş içindeydi. Enver Paşa'nın yaptığı gibi doğuya yönelmek ve Azerbeycan'ı, Özbekistan'ı vb. içine alan daha büyük bir Türk birliği kurmaya kalkışmak da Atatürk'e çekici gelebilirdi." 
     Peki Atatürk, Batı'ya mesela Yunanistan'a dönemez miydi 
     "Batı'ya yönelebilirdi. Batı'da çok uzaklara değil, kendi doğum yerine, Selanik'e bakabilirdi. Yunanistan yenilmiş, Yunan ordusu yıkıntı içindeydi. Biraz daha ilerlemek ve Balkan Savaşı'nda olanlar tersine çok çekici görünüyordu." 
     
     HAYIR, Atatürk böyle yapmadı... 
     Prof. Lewis, Atatürk'ün, bu davranışını "olağanüstü" diye niteler 
     "Zafer kazanan askerin, daha zafer sürüyorken hayır burada duracağız Milli Misak sınırlarını tanıyoruz artık serüvenlere yer yok, yurtta yapacaklarımız var demesi olağanüstü bir davranıştır." 
     
     EVET, bizim kuşaklar, Cumhuriyet bayramlarında, üzerinde "Yurtta sulh, cihanda sulh " yazılı "tak - ı zafer"in altından geçer, "Demir ağlarla ördük anayurdu dört baştan" diye haykırırken "savaş"ı değil, "barış"ı vurgulardık. 
     --------------- 
     X Dünya Düşünürleri Gözüyle, Atatürk'çe Cumhuriyet Prof. Özer Ozankaya İş Bankası Yayınları 
     
     







Son nutuk 


Cumhuriyet ve köy - kent 


Uzun, "sıcak" bir kışa doğru 


Küreselleşme sona eriyor mu 


Tayyip Erdoğan olayı 


Cumhuriyet ve barış... 


Üniversite gençlik Cumhuriyet 


Bridget Jones komik değildir 


Demirel’e iki ay verelim, halletsin 


Mavi Yolculuk’ mevsimi bitti 


</TEXT>
</DOC>
