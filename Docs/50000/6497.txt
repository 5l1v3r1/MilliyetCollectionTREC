<DOC>
<DOCNO> 6497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/gun06.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkta 300 bin pompalı silah var 
</HEADLINE>
<TEXT>

Ruhsatlı denetim, pompalı tüfeğe olan rağbeti azalttı. Yarı otomatik tüfeğe olan talep ise patladı 
     NESLİHAN CUYAR İstanbul 

     Mafya, İslami terör ve organize suç örgütlerinin pompalı tüfeğe gösterdiği rağbet, ruhsat işlemlerine getirilen yeni düzenlemelerle etkisini kaybetti. Atıcılık Federasyonu Başkanı Metin Sertoğlu, silah alımındaki bürokratik engellerin denetim sağladığını belirterek, "İçişleri Bakanı Sadettin Tantan’ın aldığı önlemler bu işin belini kırdı" dedi. 
     Türkiye’de 1999’da 40 bin pompalı tüfek satılmasına karşın, 2000’de bu sayı 1000’e düştü. Av tüfeği sayısı da 150 binden 60 bine indi. Piyasada 300 bin pompalı, bir milyona yakın da otomatik tüfek olduğu belirtiliyor. Tüfek satışıyla orantılı olarak fişek satışları da azaldı. 1999’a kadar yılda yaklaşık 200 milyon av tüfeği fişeği tüketilirken, bu rakam 40 milyona kadar indi. 
     Yasadışı yollardan yapılan silah alımı için aynı şeyin söylenemeyeceğini kaydeden Sertoğlu, "Pompalı tüfeğin kullanımı daha meşakkatli. Bu yüzden de yarı otomatik silahın talebi daha fazla oluyor" dedi. 
     Sertoğlu satışların düşmesininin başlıca nedenini bürokratik işlemlerin uzun olmasına bağlarken, "Bugün bir av tezkeresi alımı, neredeyse iki tüfek parası. Yani 150 milyon lira civarında. İçişleri Bakanlığı’nın aldığı tedbirlerle atışların yasaklanması da piyasayı etkiledi. Aslında bu bir bakıma iyi oldu çünkü olur olmaz herkes anında silah alamıyor" diye konuştu. 
     Silah Sanayicileri ve İşadamları Derneği SİSİAD Başkanı Cemil Eryürek de, "Eğer nüfusunuz bulunduğu ile kayıtlı değilse ruhsat işlemleri 6 ayı bile bulabiliyor. Bürokrasi çok fazla. Özellikle silah alımının en yoğun il olduğu İstanbul’da işlemler çok uzun sürüyor" dedi. 
     Eryürek, tüfek üretiminin iç piyasada durulmasına rağmen ihracatın arttığını, bunun da kaliteyi önemli yönde etkilediğini de belirtti. 
     


 GÜNCEL 






















</TEXT>
</DOC>
