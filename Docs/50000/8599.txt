<DOC>
<DOCNO> 8599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur08.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkı bütçe politikasına devam, kamuya para yok 
</HEADLINE>
<TEXT>

     Hükümet, bir yandan ekonomik programın en önemli ayaklarından biri olan kurun çıpa olarak esas alındığı modeli terkederken, programın mali disiplin ve sıkı bütçe ilkelerine uymakta kararlı görünüyor. 
     Maliye Bakanlığı'nın Resmi Gazete'de yayımlanan 2001 Mali Yılı Bütçe Uygulama Talimatı'nda, kuruluşların, yeni nakit gereksinimine yol açılmaması, uygulanmakta olan ekonomik programın aksamaması için ek ödenek talebinde bulunamayacakları bildirildi. 
     Bütçe uygulama talimatına göre, bu çerçevede önceden planlanmayan ve gider artışına neden olacak yeni taahhüt ve projelere başlanılamayacak, teşkilat genişlemesine gidilemeyecek. 
     Vize edilen ayrıntılı harcama programlarında yer alan ödenekler, genel ve katma bütçeli kuruluşların üçer aylık dönemler itibariyle kullanabilecekleri tutarları gösteriyor. Dolayısıyla harcamalar, üçer aylık dönem itibariyle programlanmış ödenekler dahilinde yapılacak. Üç aylık dönemler içinde kullanılmayan tutarlar ise izleyen üç aylık dönemlerde kullanılabilecek. Ancak ileride üç aylık dönemlere ilişkin ödenekler süresinden önce kesinlikle kullanılamayacak. 




</TEXT>
</DOC>
