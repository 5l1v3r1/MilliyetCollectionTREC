<DOC>
<DOCNO> 15397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko14.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yandan döviz arıyoruz, bir yandan kaçırıyoruz... 
</HEADLINE>
<TEXT>

     Laleli Sanayici ve İşadamları Derneği LASİAD Başkanı Ayhan Karahan, son 4 yılda bavul ticaretinden sağlanan döviz girdisindeki azalmanın 21 milyar dolara ulaştığını bildirdi. 
     Ayhan Karahan yaptığı yazılı açıklamada, Laleli üzerinden bavul ticareti yoluyla 42 ülkeyle ticaret yapıldığına işaret etti. 
     Yaşanan ağır ekonomik krizin beraberindeki sorunlarla büyüyerek sosyal bir krize doğru gittiğini vurgulayan Karahan, krizin önüne geçebilmek için ülkenin bütün dinamiklerin harekete geçirilmesi gerektiğini belirtti. Karahan, bu dinamikler içerisinde kaynak oluşturabilecek, üretim ve istihdam yaratabilecek, döviz girdisi sağlayacak alanlara öncelik verilmesi gerektiğini kaydederek, şu görüşleri dile getirdi 
     ''Bavul ticaretinde son 4 yıldır yaşanan düşüş, ülkemizin yaşadığı ağır krize zemin hazırlamıştır. Ülkemiz döviz kaybı ve üretimde daralmayı bavul ticaretinde 1997 yılından itibaren yaşıyor. Son 4 yılda ödemeler dengesinde, bavul ticaretinden giden döviz miktarındaki azalma 21 milyar dolardır. Bunun reel olarak kaybı 60 milyar dolardır. Bu kayıp olmasaydı, bu kriz yaşanmayabilirdi.'' 
     Kriz ortamından çıkmak için 10-12 milyar dolarlık kaynağa ihtiyaç duyulduğunu hatırlatan Karahan, kaynak bulmada çözümün iç kaynakları harekete geçirecek, üretim ve istihdamı da artırıcak olan bavul ticareti olduğunu kaydetti. 
     LASİAD Başkanı Karahan, ''İhtiyaç duyduğumuz kaynak, Laleli bölgesi ve bavul ticareti kanalıyla sağlanacaktır. Bu potansiyel vardır'' dedi. 
     
     
     
     




</TEXT>
</DOC>
