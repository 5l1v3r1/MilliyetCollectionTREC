<DOC>
<DOCNO> 10857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/yazar/tamer.html </URL>
<DATE> 2001/03/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gözünün feri söndü 
</HEADLINE>
<TEXT>

     "Evde ya da işyerinde olmam farketmiyor. İşe dalıp da yeni bakanımız Kemal Derviş'ten 3 - 4 saat herhangi bir haber almayı ihmal etmişsem, hemen televizyonun başına dikiliyorum. Elimde uzaktan kumanda bir kanaldan diğerine zaplıyorum. Tabii saat başlarında. Ve birinde olmazsa diğerinde mutlaka Derviş karşıma çıkıyor." 
     Adı bizde saklı bir okurumuzdan gelen e - posta mesajı, aslında çoğumuzun son günlerdeki halini yansıtıyor. 
     Cumhurbaşkanı Ahmet Necdet Sezer'den sonra kamuoyu Derviş'i de benimseyiverdi, sevdi. Ama yeni kurtarıcımız, Amerika'ya gittiğinden beri biraz bezgin gibi. TV'de son izlediğimde gözünün feri sönmüş gibiydi. Türkiye ile uğraşmak kolay değil tabii. Siyasetçimiz ayrı bir cins, ekonomimizin sorunları dağ gibi... 
     Derviş bugün Türkiye'ye dönüyor. Bakışlarına son 1 - 2 gündür hakim olan donukluk, kim bilir belki de omuzlarına binmekte olan yükten değil de, buradaki ilginin yokluğundandır. 
     Onun gülen gözlerine ihtiyacımız var. 
     Son umudumuz Derviş de umudunu yitirirse, ülke olarak halimiz nice olur 
     
Napster'e filtre kızımı pek üzdü      Fotoğrafta gördüğünüz Hank Barry, 22 yaşında parlak bir genç. Dahiyane buluşu Napster sayesinde, İnternete bağlı olan herkese, dilediği müzik parçasını bedava dinleme, arşivleme olanağı sağlıyor. Faaliyete geçeli 2 yıl bile olmadığı halde üye sayısı -sıkı durun- 60 milyona ulaşmış bulunuyor. 
     21 yaşındaki kızım da kendi müzik arşivini Napster'in kütüphanesine aylar önce aktarmıştı ve artık kasete - diske para vermekten kurtulduğu için pek memnundu. Çünkü Napster üyesi 60 milyon kişinin evindeki plak ve diskler de aynı yöntemle kızımın emirlerine amadeydi. Dünyanın dört bir yanından dilediği müziği, dilediği anda herhangi bir ücret ödemeden dinleme ve arşivleme olanağına sahipti. 
     Kaliforniya Temyiz Mahkemesi'nin hafta başında aldığı Napster'le ilgili karar, kızımı bayağı üzdü. Kızım, yazarların ve sanatçıların telif haklarının korunması gerektiğine yürekten inanıyor, ama Napster'den dilediği her müzik parçasını bedava çekebilme imkanının elinden alınacağına da itiraz ediyor. 
     Evet Sony, EMİ, Universal ve Warner Music gibi büyük müzik şirketlerinin, telif haklarını çiğneyen Napster aleyhine açtıkları davaya son nokta bugün - yarın konacak. Napster'in büyük müzik şirketlerine 5 yıl süreyle yılda 150 milyon dolar, bağımsız müzik şirketleri ve sanatçılara da yine 5 yıl süreyle yılda 50 milyon dolar olmak üzere 5 yılda toplam 1 milyar dolar telif ücreti ödeme teklifi de önceki gün mahkeme tarafından reddedildiğine göre Napster'e filtre yolda demektir. 
     Demek ki kızım bundan böyle ancak telif hakkı ile korunmayan müzik parçalarını bedava dinleyip arşivleyebilecek. Yok eğer tüm müzik parçaları eskisi gibi elinin altında olsun istiyorsa, Napster'e abone olup ayda belli bir para ödemek zorunda kalacak. 
     
Türklerin telif hakkı      Diyelim ki Sony ya da EMİ, Madonna ya da Michael Jackson'un yeni bir albümünü çıkarttı. Disk piyasaya çıktıktan sadece 4 - 5 gün sonra bile, Napster aracılığıyla İnternet üzerinden bedava indirip odanızda dinlemeniz mümkün. Müzik şirketi için de sanatçı için de çıldırtıcı bir durum tabii... Her ne kadar gerek Amerika'da gerekse Avrupa'da dev müzik şirketleri ile sanatçılar arasında telif hakları uyuşmazlığı yüzünden binlerce dava sürüyor, taraflar en pahalı avukatlarla kendilerini savunuyor olsalar da... Şimdi artık başka bir ortak düşman var Napster 
     Anlaşılan Napster önümüzdeki günlerde pes edecek ve sanatçıların telif haklarına gözeten yeni bir uygulamaya geçecek. 
     Pekiyi bizim Türk sanatçılarının telif hakları konusunda Napster nezdinde herhangi bir girişimleri var mı Hiç sanmıyorum. 
     Oysa Türkiye'deki tüm İnternet kullanıcılarının, Napster üzerinden sevdikleri sanatçıların şarkılarını bedava indirme olanakları var ve Napster'da telifli şarkılar için filtre gelse bile, bizim sanatçılar gerekli başvuruyu yapmamışlarsa şarkıları serbestçe dolaşmaya devam edecek. Belki de yaygınlaşması ve daha çok dinlenmesi için bu yol tercih edilebilir. 
     
     





Sinyaller çok iyi 


Bu usullere annesinden alışıktır 


Arayış Siyaset sınıfı nasıl yenilenir 


Yürek yolcuları 


Umutsuz bir gidiş... 


Abant'ta 4 mevsim 


Trafik canavarlarını tanıyalım 


Halkın desteği 


Siyah BEYAZ 


Gözünün feri söndü 


Kitaplar yakılırsa sonra insanlar da yakılır 


</TEXT>
</DOC>
