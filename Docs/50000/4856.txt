<DOC>
<DOCNO> 4856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur14.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'teki ilk yardımda yaşanan aksalıklarla ilgili soruşturma açıldı 
</HEADLINE>
<TEXT>

     TBMM Başkanı Ömer İzgi, siyasi partilerin Meclis yöneticilerinden, dün yaşanan olaylara ilişkin karşılıklı suçlamaya ve ortamı gerginleştirmeye yönelik açıklamalardan kaçınmalarını istedi. 
     İzgi, iktidar ve muhalefet partilerinin grup başkanvekilleriyle görüşerek, dün akşam yaşanan kavga ve DYP Şanlıurfa Milletvekili Fevzi Şıhanlıoğlu'nun kalp krizi geçirerek yaşamını yitirmesiyle sonuçlanan olayları değerlendirdi. 
     ANAP Grup Başkanvekili Beyhan Aslan, gazetecilerin görüşmeye ilişkin sorularını yanıtladı. Aslan, Başkan İzgi'nin dün yaşanan olaylara ilişkin olarak ortamı gerginleştirici ve karşılıklı suçlamaya dönük açıklamalardan kaçınılmasını istediğini, kendilerinin de bu görüşü desteklediğini söyledi. 
     Aslan, Genel Kurul'daki kavgaya ilişkin bütün görüntülerin Meclis TV tarafından kaydedildiğini, Başkan İzgi'nin bu görüntüleri inceleyeceğini söylediğini de aktardı. 
     Bu arada, TBMM Başkanı Ömer İzgi'nin, Şıhanlıoğlu'na dün kuliste yapılan ilk yardım sırasında meydana gelen aksaklıkları dikkate alarak sağlık birimi konusunda ''tahkikat açtırdığını'' da bildirdi. Beyhan Aslan, dünkü kavga sonrasında Genel Kurul'da bulunudğu bildirilen silahla şarjörün Fevzi Şıhanlıoğlu'na ait olduğunun tespit edildiğini TBMM Başkanı İzgi'nin kendisine söylediğini bildirirken, bulunan bir merminin kimin silahına ait olduğunun da araştırıldığını ifade ettiğini söyledi. Aslan, konunun yargıya intikal etmesi durumunda, Cumhuriyet Savcısı'nın yürüteceği soruşturmaya göre Meclis'in bu konuda üzerine düşeni yapacağını belirtti. Aslan, Şıhanlıoğlu'nun Şanlıurfa Viranşehir'de toprağa verilmesi nedeniyle yapılacak cenaze törenine ANAP'lı milletvekillerinin de katılacağını bildirdi. 




</TEXT>
</DOC>
