<DOC>
<DOCNO> 42028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur23.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanmaraşlı Musa bir kez daha boşandı 
</HEADLINE>
<TEXT>

     Alanya'da garsonluk yaparken tanıştığı küçük yaştaki İngiliz kızı Sarah Cook ile imam nikahıyla birlikte olan ve hakkında açılan ''küçük yaştaki kızı alıkoymak ve kızlık bozmak'' suçlarından tutuklanıp yargılanan Kahramanmaraşlı Musa Kömeağaç, resmi nikahlı eşinden de ayrıldı. 
     Sarah Cook'un, ailesi ile İngiltere'ye dönmesi sonrasında, 1998 yılında Adıyaman'ın Gölbaşı İlçesi'nde Aylin Tarhan ile evlenen Kömeağaç, eşi tarafından açılan boşanma davası nedeniyle Kahramanmaraş Adliyesi'ne geldi. 
     1. Asliye Hukuk Mahkemesi'nde görülen davaya, Aylin Kömeağaç Tarhan gelmedi. Avukatı aracılığı ile boşanma talebini ileten genç kadın, Musa ile aralarında şiddetli geçimsizlik bulunduğunu ve eşinin yurtdışına gitmek istediğini belirterek, boşanmak istediğini bildirdi. 
     Tanıkların aynı yönde ifade vermesi ve Musa Kömeağaç'ın da boşanmayı kabul etmesi üzerine, mahkeme Kömeağaç çiftinin ayrılmasına, çiftin 2 yaşındaki kızı Mihriban'ın annede kalmasına ve baba Kömeağaç'ın, çocuğunu ayda bir görmesine karar verdi. 
     Mahkeme çıkışında çok üzgün olduğunu kaydeden Musa Kömeağaç, ''Bu evliliğin ayrılıkla bitmesini istemezdim. Çok acı çekiyorum. Bundan sonra İngiltere'de dünyaya gelen ve daha yüzünü görmediğim oğlum Muhammed ve kızım Mihriban için çalışacağım'' dedi. 
     Kömeağaç, izin alabildiği takdirde, önümüzdeki aylarda oğlunu görmek için İngiltere'ye gideceğini ifade etti. 
     
     
     







</TEXT>
</DOC>
