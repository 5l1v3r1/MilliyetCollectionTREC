<DOC>
<DOCNO> 34854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/spor/spo03.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
JARDEL ARTIK PORTOLU GİBİ 
</HEADLINE>
<TEXT>

G.Saray’a kök söktüren Brezilyalı yıldız dün Portekiz Kulübü ile yaptığı görüşmede prensipte anlaşma sağladı. Transfer bugün kesinleşecek 
     ERHAN TELLİ 

     TRANSFERİ adeta yılan hikayesine dönen Jardel olayı sonunda çözüme kavuştu, Brezilyalı golcü Porto’ya gitmeyi kabul etti. Önceki gün İtalya’dan dönen Başkan Mehmet Cansun ile pazarlık masasına oturan ve kendisine önerilen teklifleri beğenmeyen Jardel dün Portekiz Kulübü’nün yöneticilerinin devreye girmesiyle ikna oldu ve Galatasaray derin bir nefes aldı. 
     ÖNCEKİ günkü görüşmelerde menajerlere ödenecek bir milyon doların kendisine verilmesini isteyen Jardel dün Porto’nun şartları iyileştirme ve garanti vermesi üzerine yumuşadı. Yönetim kurulu toplantısına eşi Karen ve menajeriyle giren Jardel gitmeyi kabul ettiğini söyledi. Galatasaray’ın Jardel’e karşılık Porto’dan Alenitchev, Chainho ve Ricardo Costa’nın yanısıra 8 milyon dolar alacağı öğrenildi. 
     TOPLANTI sonrası bir açıklama yapan İkinci Başkan Fatih Altaylı, "Jardel’in Porto’ya transferi bitmiştir. İki kulüp her konuda anlaştı. Artık sorun Jardel ile Porto arasında. Kendisine 400 bin doları bulan Şampiyonlar Ligi ve Süper Kupa primlerini ödemeyi kabul ettik" dedi. Basın sözcüsü Aziz Üstel ise, "Jardel’in imzasını gözümle görmeden ben bu transfere inanmam. Umarım gider" diye konuştu. Jardel’in bugün Portekiz’e gidip, Porto ile sözleşme imzalaması bekleniyor. 
     
G.Saray’da Boban harekatı      Sarı-Kırmızılı takım Hırvat futbolcunun transferi için Milan ile anlaştı 
     CİM - BOM, Milan Teknik Direktörü Fatih Terim’in gözden çıkardığı Boban’ın transferi konusunda İtalyan Kulübü ile anlaştı. Milan ile yapılan görüşmelerde bu oyuncunun kiralaması için kesin anlaşmaya varıldı. Bugün Galatasaraylı iki yönetici Milano’ya giderek Boban ile görüşecek. Eğer Hırvat futbolcu İstanbul’a gelmeyi kabul ederse Galatasaray’la sözleşme imzalayacak. 
     GALATASARAY İkinci Başkanı Fatih Altaylı, Ali Sami Yen Stadı için yeni proje hazırladıklarını söyledi, yılbaşına kadar yıkım çalışmalarına başlayacaklarını ifade etti. Altaylı, kaynak bulmak için eski yöneticilerden Metin Çağlar’ın yurtdışında çalışmalarını sürdürdüğünü kaydetti. Altaylı, projenin maliyetinin 38 milyon dolar olacağını kapasitenin 45-50 bin kişiye çıkacağını bildirdi. 
     
     Vllaznia-G.Saray 
Cim - Bom tur arıyor      ŞAMPİYONLAR Ligi 2. ön elemesinde Galatasaray bu akşam Arnavutluk’un Vllaznia takımı ile 2-0’ın rövanşına çıkacak. TSİ 21.00’de başlayacak karşılaşma TRT 1’den naklen yayınlanacak. Dün özel bir uçakla Arnavutluk’a giden ve son çalışmasını burada yapan Galatasaray’ın şu onbirle mücadele etmesi bekleniyor Mondragon-Capone, Popescu, Bülent, Hakan-Ümit Davala, Suat, Ergün, Hasan Şaş-Ümit Karan, Arif Berkant . Bu arada Lucescu hazır olmadığı gerekçesiyle Sergen’i kadroya almadı. İsviçre kampında sakatlanan Berkant ise dün akşamki idmana katıldı. 
     
     Nasıl tur atlarlar 
     İLK maçı 2-0 kazanan Cim-Bom, her türlü beraberlik ve tek farklı yenilgilerde turu geçecek. Galatasaray’a gollü iki farklı mağlubiyet de yetecek. Sarı-Kırmızılı takım üç farklı kaybederse elenecek. 
     
     157. randevu 
     GALATASARAY bugün Avrupa Kupaları’nda 157. randevusuna çıkacak. Sarı -Kırmızılılar, şimdiye kadar yaptıkları 156 karşılaşmada 59 galibiyet elde ederken, 60 karşılaşmada da sahadan yenik ayrıldı. Cim - Bom, rakip fileleri 204 kez havalandırırken, kalesinde ise 238 gol gördü. 
     



 SPOR 




















</TEXT>
</DOC>
