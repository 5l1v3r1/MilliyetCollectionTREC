<DOC>
<DOCNO> 46855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sonspo09.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyunma odaları 
</HEADLINE>
<TEXT>

     Çaykur Rizespor Teknik Direktörü Karol Pecze, Fenerbahçe karşısında ilk 45 dakika iyi mücadele ettiklerini belirterek, ''İkinci yarı oyunda tempomuz düştü ve maçtan yenilgiyle ayrıldık'' dedi. 
     Pecze, 2-1'lik yenilgileriyle biten maçın ardından yaptığı değerlendirmede, ilk yarıdaki 1-0'lık galibiyeti koruyamamanın üzüntüsünü yaşadıklarını ifade ederek, ''Büyük takımlara karşı atılan bir gol yetmiyor. Ancak Fenerbahçe'nin Oktay ile kazandığı ilk golün ofsayt olduğunu düşünüyoruz'' diye konuştu. 
     İkinci yarıda oyundan alınmasına sinirlenerek yedek kulübesine doğru hareket yapan Oumar ile konuşacağını da ifade eden Pecze, bu oyuncunun maçın atmosferi nedeniyle böyle bir harekette bulunmuş olabileceğini sözlerine ekledi. 
     
     Denizli Zorlu bir deplasmandan 3 puan aldık 
     Fenerbahçe Teknik Direktörü Mustafa Denizli ise zorlu bir deplasmandan 3 puanla ayrıldıklarını söyledi. 
     Denizli, maçın ilk yarısında ve ikinci yarısında farklı bir görüntü verdiklerini de ifade ederek, şöyle devam etti 
     ''İkinci yarıda, ilk yarıya oranla iyi bir futbol sergiledik. 
     Önemli olan maçın bitişidir. İkinci yarıdaki iyi futbolumuz bazı soru işaretlerinin ortadan kalkmasını sağladı. Önümüzdeki yol aydınlıktır. 
     Fenerbahçe içeride ve dışarda kazanacak bir takımdır. İkinci yarı 3 oyuncu değiştirerek, oyunu riske ettim. Başarıya ulaşmak için riski göz önünde bulundurmak gerekir.'' Fenerbahçe'nin bu sezon deplasmanda ilk kez galip geldiğini de belirten Denizli, ''Bu galibiyetin 3 puanın yanı sıra psikolojik olarak da olumlu etkisi oldu. Bizim için iyi bir gece oldu'' diyerek sözlerini tamamladı. 
     






</TEXT>
</DOC>
