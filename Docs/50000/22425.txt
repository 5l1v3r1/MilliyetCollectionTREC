<DOC>
<DOCNO> 22425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo18.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de Göztepe Bayramı kutlanıyor 
</HEADLINE>
<TEXT>

     İkinci Futbol Ligi Yükselme Grubu'nu şampiyon olarak tamamlayan ve İzmir'i gelecek yıl Süper Lig'de temsil etme hakkını kazanan Göztepe, 1 hafta boyunca eğlenerek, stres atacak. 
     Başkan Hamdi Türkmen, A.A muhabirine yaptığı açıklamada, İzmir'in böyle bir şenliğe ihtiyacı olduğunu ve hafta boyunca sadece eğlenerek stres atmayı planladıklarını kaydetti. 
     Türkmen, 23 Mayıs Çarşamba günü bir gemi konvoyu düzenleyeceklerini ve şampiyonlukla birlikte İzmir Körfezi'nin kurtuluşunu da kutlayacaklarını belirterek, ''Bu sıkıntılı günlerde güzel şeyler yaşamaya başladık. İzmir Körfezi'nin kurtuluşu da, en az Göztepe'nin şampiyonluğu kadar önemlidir'' dedi. 
     Türkmen, şunları söyledi 
     ''Şenliklerimiz, 27 Mayıs Pazar günü İnciraltı Gençlik Merkezi'nde düzenleyeceğimiz açık hava konseri ile sürecek ve sonrasında da bir şampiyonluk balosu gerçekleştireceğiz. Şampiyonluk primi olarak futbolcularımıza gelecek hafta 20'şer milyar lira dağıtacağız. İzmir'in 1 yıllık özlemi de böylece bitmiş olacak.'' 
     
     Yabancılar Türkiye'den 
     Başkan Türkmen, 2001-2002 sezonunun kendileri için çok önemli olduğunu ve geçmişte yapılan hatanın tekrarlanmayacağını ifade ederek, ''Öncelikle iskeletimizi bozmadan takviye yoluna gideceğiz. Laf olsun diye transfer yapmayacağız'' diye konuştu. 
     Türkmen, sözlerini şöyle sürdürdü 
     ''İç transfer çalışmalarımızı tamamladıktan sonra, iskelet kadromuza takviyeye yöneleceğiz. Yabancı oyunculardan 2-3 tanesini, Türkiye'den seçeceğiz. Bizim oturmuş takımlar gibi yurtdışına yönelip, yazı tura atma şansımız yok. Türkiye'nin her yerinden Göztepe'de oynamak isteyenlerin talebi var.'' 
     Sezon içinde önemli ekonomik kriz yaşadıklarını ve İzmir Büyükşehir Belediye Başkanı Ahmet Piriştina'nın maddi desteğiyle yola devam edebildiklerini vurgulayan Türkmen, ''Eğer bu para olmasaydı, Kasım ayında havlu atacaktık'' dedi. 
     






</TEXT>
</DOC>
