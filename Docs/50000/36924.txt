<DOC>
<DOCNO> 36924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur22.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'li anne fenalaştı.. 
</HEADLINE>
<TEXT>

     Şanlıurfa'da, 1996 yılında sezaryenle doğum sırasında verilen kandan bebeğiyle birlikte AIDS hastalığına yakalanan Müzeyyen Işıkgöz, fenalaşarak hastaneye kaldırıldı. Işıkgöz'ün, tifo ve burusella hastalığına yakalandığı bildirildi. 
     Haliliye Mahallesi'nde oturan Müzeyyen Işıkgöz, sabah fenalaştı. Eşi Sedat Işıkgöz tarafından Siverek Devlet Hastanesi'ne kaldırılan Müzeyyen Işıkgöz tedavi altına alındı. 
     Siverek Devlet Hastanesi İç Hastalıkları Uzmanı Dr. Nevzat Unutmaz, Müzeyyen Işıkgöz'ün, kendilerine çok bitkin bir halde geldiğini ve yaptıkları tahlil ve muayenede, Işıkgöz'ün tifo ve burusella hastalığına yakalandığını belirlediklerini söyledi. 
     Işıkgöz'ün AIDS'li olması nedeniyle söz konusu hastalıkların vücut direncini kıracağını ve bunun da çok tehlikeli olduğunu belirten Unutmaz, şöyle konuştu ''Hasta, mutlaka tam teşekküllü bir hastanede kontrol altında tutulmalıdır. Çünkü hayati tehlike söz konusu olabilir. Biz burada yapılması gereken tüm müdahaleyi yaptık. Hasta, eşi tarafından alınarak evine götürüldü.'' 
     Sedat Işıkgöz de davadan kazandıkları 152 milyar 500 milyon lirayı henüz alamadıklarını belirterek, ''Bu nedenle eşimi tam teşekküllü bir hastanede tedavi ettiremiyorum. Çok zor durumdayız. Parayı aldığım taktirde eşimi Ankara Numune Hastanesi'ne götüreceğim'' dedi. 
     Şanlıurfa Kızılay Kan Merkezi'nden 1996 yılında verilen kanın, Şanlıurfa Doğumevi'nde sezaryenle doğum sırasında kullanılması sonucu Müzeyyen ve kızı Rukiye Işıkgöz AIDS'e yakalanmış, Rukiye Işıkgöz yaklaşık 1.5 yıl önce ölmüştü. Şanlıurfa 2. Asliye Ceza Mahkemesi'nde görülen dava sonuçlanmış, Sağlık Bakanlığı ve Kızılay Genel Müdürlüğü'nün, Işıkgöz ailesine, 142 milyar 500 milyon maddi, 10 milyar lira da manevi tazminat ödenmesine karar vermişti. 







</TEXT>
</DOC>
