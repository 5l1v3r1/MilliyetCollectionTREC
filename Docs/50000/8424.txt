<DOC>
<DOCNO> 8424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur11.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Mumcu "Dalgalı kur turizmi etkilemez" 
</HEADLINE>
<TEXT>

     Turizm Bakanı Erkan Mumcu, dalgalı kura geçişin "turizm açısından radikal bir değişim yaratmayacağını" söyledi. 
     Mumcu, TÜRSAB ve TUROB ortaklığıyla ITF-İstanbul Fuarcılık tarafından CNR Uluslararası Fuar Merkezi’nde düzenlenen, "ITTE 2001-Uluslararası Seyahat ve Turizm Fuarı" açılışında gazetecilerin, "dalgalı kura geçişle" ilgili sorularını yanıtladı. Paranın satın alma gücünün düşeceğine dikkati çeken Mumcu, şunları söyledi 
     "İç turizm açısından insanların daha çok tasarruf eğilimi içinde olacaklarını zannediyorum. Bu ciddi bir daralma yaratabilir. İç pazarda daralma yaşansa bile dış pazardan gelecek talep bunu karşılayacaktır. Özellikle dört yıldızlı, beş yıldızlı tatil standardındaki ürün Nisan-Kasım döneminde yüzde 100’leri yakalayan doluluklarda satılacaktır. Bu sezon yeni bir rekor yılı olacak. Hiç kimsenin endişesi olmasın. 
     Türk lirasının değer kaybı dolayısıyla yabancı paralara daha fazla satın alma kabiliyeti sağlanacak. Fiyatları değiştirecek bir gelişme beklemiyoruz. Turizm açısından radikal bir değişim yaratmayacaktır. Turizmde sunabildiğimiz ürünü zaten bu sezon için sattık." 
     
     




</TEXT>
</DOC>
