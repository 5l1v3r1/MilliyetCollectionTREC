<DOC>
<DOCNO> 17644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun13.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadağ Devlet Başkanı "Yugoslavya diye bir ülke yoktur" 
</HEADLINE>
<TEXT>

     Karadağ Devlet Başkanı Milo Cukanoviç, Yugoslavya'nın ''yüzeysel bir oluşum olduğunu'' söyleyerek, ''Yugoslavya diye bir ülke yoktur'' dedi. 
     Polonya'da yayın yapan Gazeta Wyborcza'ya dünkü erken genel seçimlerin ardından demeç veren Cukanoviç, Yugoslavya'nın ''yüzeysel bir oluşum'' olduğunu belirterek, ''En sonunda gerçeği görmek gerekir, uluslararası toplumdan tek talebimiz budur'' diye konuştu. 
     Cukonaviç demecinde, ''Yugoslavya diye bir ülke yoktur, bu yüzeysel bir oluşumdur. Sırbistan ve Karadağ ayrı para birimlerine, bağımsız iki orduya, farklı gümrüklere ve farklı dış politikalara sahiptir'' dedi. 
     Karadağ Devlet Başkanı, ''Batılı siyasetçilerin düşündüğünün tersine, Balkanlar'daki statüko bölgedeki barış ve istikrarın teminatı değil, gerginlik kaynağıdır'' diye konuştu. 
     Halk, Karadağ'ın bağımsız bir devlet olarak mı yoksa Yugoslavya Federasyonu bünyesinde kalarak mı yoluna devam edeceğine karar vermek üzere dün sandık başına gitmişti. 



</TEXT>
</DOC>
