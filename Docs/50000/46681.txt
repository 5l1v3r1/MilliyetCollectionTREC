<DOC>
<DOCNO> 46681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sondun16.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'te El Kaide ile bağlantılı 15 kişinin kimlikleri belirlendi 
</HEADLINE>
<TEXT>

     İsveç polisinin, El Kaide örgütüyle bağlantılı 15 civarında kişinin kimliklerini belirlediği bildirildi. 
     İsveç polis yetkilisi Patrik Jotun, ''Gerçek terörist şebekelerle doğrudan bağlantılı 15 kadar kişi tespit ettik'' dedi. 
     Expressen gazetesinin haberine göre, izlemeye alınan bu kişilerin bazılarının son yıllarda Afganistan'daki eğitim kapmlarına gitmek için sık sık ülkeden ayrıldıkları saptandı. 
     Jotun, ancak bu tür faaliyetlerin tutuklama gerektirecek şeyler olmadığını söyledi. 
     New York'un JFK havalimanından Amsterdam'a gidecek Delta havayollarına ait uçağın kalkışı, FBI'ın 2 yolcuyu gözaltına alması üzerine iptal edildi. 
     FBI yetkilileri, dün akşam Delta uçağıyla ayrılacak bu kişilerin, pasaportlarıyla ilgili sorun yüzünden gözaltına alındıklarını söylediler. 
     Göçmen bürosu yetkililerince tutulan 2 kişinin isimleri ve uyrukları hakkında bilgi verilmedi. 
     Bu arada, 11 Eylül saldırılarının şüphelilerinden Muhammed Atta'nın Temmuz'da İspanya'yı ziyaretinin soruşturulmasına yardımcı olmak için FBI ajanları İspanya'ya geldi. 
     La Vanguardia gazetesinin haberine göre, Tarragona'ya gelen ajanlar ayrıca, bölgedeki Amerikan şirketlerinin güvenliklerini artırmalarına yardımcı olacaklar. 
     Kanada polisi, 14 Eylül'de Calgary'ye giden Air Canada uçağında bir yolcunun maket bıçakları bulmasıyla ilgili soruşturma yapıyor. 
     Söz konusu uçak, 11 Eylül'de New York'a gidecekti, ancak saldırılardan sonra ABD hava sahasını kapatınca bu uçuş yapılamamıştı. 
     Philedelphia Inquirer gazetesindeki bir haberde de 11 Eylül saldırılarını yapanlar ve arkadaşlarının, aralarında Chicago'daki Sears Tower, Florida'daki Walt Disney World ve dev alışveriş merkezi Mall of America'nın da bulunduğu bazı yerleri muhtemel hedefler olarak izledikleri belirtildi. 
     Gazete, ABD yönetimi yetkililerine dayanarak verdiği haberde, El Kaide'ye bağlı grupların ayrıca California'daki Disneyland ve bazı spor tesislerini de hedefler arasında değerlendirdiklerini belirtti. 
     Ancak buraların hedef olarak seçilip seçilmediklerinin bilinmediği kaydedildi. 
     






</TEXT>
</DOC>
