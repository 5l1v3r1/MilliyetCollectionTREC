<DOC>
<DOCNO> 22390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/soneko09.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Rusya'dan dolar yerine Euro istiyor 
</HEADLINE>
<TEXT>

     Avrupa Birliği AB , Rusya'nın AB ülkelerine ihracatının bedelinin ABD doları yerine Euro cinsinden ödenmesini tercih etmesini istiyor. 
     AB liderlerinin Rusya ile geçen haftaki zirve toplantısında dile getirilen bu talebin ayrıntılarıyla ele alınması konusunda ortak bildirge yayınlandı. AB, Rusya'nın AB ülkelerine ihracatının bedelinin ABD doları yerine, Euro cinsinden ödenmesini kabul etmesi halinde, Rusya'daki yatırımları ve ticareti artırmayı vaadetti. 
     Rusya'nın AB ülkelerine petrol ve doğal gaz ihracatının bedeli halen ABD doları cinsinden ödeniyor. Rusya'nın AB'ye ihracatının karşılığının Euro cinsinden ödenmesini ısrarla isteyen AB Komisyonu Başkanı Romano Prodi'ye göre, Rusya'nın bu öneriyi kabulü halinde, Rusya-AB ticaret hacmi artacak, Rusya'ya yeni yatırımlar yapılacak ve bu ülkenin döviz rezervleri dengelenecek. AB'nin önerisinin üzerinde fazla durmaktan kaçınan Rusya Devlet Başkanı Vladimir Putin, Prodi'nin Avrupa ortak ekonomi alanının düşünülmesi önerisini memnuniyetle karşıladı. Putin, AB'den Rusya'nın bazı ihraç mallarına koyduğu anti-damping engellerini kaldırmasını da istedi. Bu arada, AB'nin Rusya'nın enerji sektörüne yatırımlarının teşvikine dair Enerji Şartı önerisinde ilerleme kaydedilirken, bu konunun uzmanlarca daha fazla işlenmesi kararlaştırıldı. 







</TEXT>
</DOC>
