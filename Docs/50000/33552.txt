<DOC>
<DOCNO> 33552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/guncel/gun17.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Sekizinci kattan atladı, ölmedi 
     SAMSUN DHA 

     Samsun'da eşinden ayrıldıktan sonra bunalıma giren bir çocuk annesi 22 yaşındaki Dilek Yarımoğlu, 8. kattan atlayarak intihara kalkıştı. Asfalt zemine çakılan Yarımoğlu ağır yaralı olarak hastaneye kaldırıldı. Fevzi Çakmak Mahallesi Selvi Sokak’ta ailesiyle oturan Yarımoğlu’nun bir yıl önce eşinden ayrıldığı ve daha önce de intihara teşebbüs ettiği öğrenildi. Samsun Devlet Hastanesi’nde tedavisi süren Yarımoğlu’nun hayati tehlikesi sürüyor. 
     
     75 işçi ilaçlama mağduru 
     İSTANBUL Milliyet 

     Bahçelievler'deki Kom Fabrikası'nda çalışan 75 kişi, hafta sonunda yapılan ilaçlamadan sonra fabrikanın yeterince havalandırılmaması nedeniyle zehirlendi. Fabrikada dün sabah işbaşı yapan personelden bazılarında, bir süre sonra burun ve el karıncalanması, boğaz yanması, göz yaşarması ve kusma gibi belirtiler görüldü. Hastaneye kaldırılan işçilerden 72'si taburcu edilirken, üç kişi müşahede altına alındı. 
     
     Zorba şık, anneyle çocuğunu kaçırdı 
     İSTANBUL Milliyet 

     Bağcılar'da, bir kadınla çocuğunu kaçırarak dört saat alıkoyan Şahin Akkuş yakalandı. Akkuş, 19 Temmuz'da bıçak zoruyla kaçırdığı N.K. ve 6 yaşındaki oğlunu Bağcılar'daki evine götürdü. N.K'dan, kocasını terk edip kendisiyle yaşamasını isteyen Akkuş, teklifi kabul edilmeyince, parmağındaki yüzüğünü aldığı N.K ve oğlunu serbest bıraktı. Hırsızlık ve gasptan sabıkası bulunan Akkuş, N.K.’nın şik yeti üzerine yakalandı. 
     
     Mezardaki bebeğe DNA testi 
     İZMİR DHA 

     Doğumdan sonra hiç görmedikleri bebeklerinin öldüğünü söyleyen hastane yetkililerine inanmayan İzmirli Nesri ve Metin Yıldırım çifti, bebeğin gömüldüğü iddia edilen mezarın açılmasını ve cesede DNA testi yapılmasını istedi. Bebeklerinin hastane mafyası tarafından kaçırıldığı iddiasıyla savcılığa suç duyurusunda bulunan Yıldırım çiftinin mektup gönderdiği Cumhurbaşkanı Ahmet Necdet Sezer, konuyu araştırmaları için müfettiş görevlendirdi. 
     
     Çamaşır makinesi kız kardeşleri öldürdü 
     Mersin’in Mut ilçesi Doğancı Mahallesi'nde, Nimet Macit 26 , çamaşır makinesinin elektrik kaçağı yapması üzerine cereyana kapıldı. Bu sırada evde misafir olarak bulunan ablası Raziye Çelik 29 kardeşini kurtarmak istedi, ancak o da akıma kapıldı. İki kardeş olay yerinde yaşamını yitirirken, yetkililer kaçağın elektrik tesisatının eski olmasından kaynaklandığını, soruşturmanın sürdürüldüğünü bildirdi. 
     
     Lozan Anlaşması 78 yaşında 
     M. AKİF ERDEM İstanbul 

     Lozan Anlaşması'nın 78. yıldönümü Türk Gençliğine Hizmet Vakfı tarafından düzenlene törenle anıldı. Beşiktaş İnönü Anıtı önünde düzenlenen törende konuşan düzenleme kurulu başkanı Prof. Dr. Güngör Şatıroğlu, "Bize bu günleri kazandıran büyük Atatürk ve onun yakın çalışma arkadaşı devlet adamı, büyük asker ve demokrasinin kurucusu İsmet İnönü'yü saygı ve minnetle anıyoruz" dedi. 
     



 GÜNCEL 



























</TEXT>
</DOC>
