<DOC>
<DOCNO> 12745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sonspo05.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Revivo çalışmalara başladı 
</HEADLINE>
<TEXT>

     Fenerbahçe, ligde Adanaspor ile gelecek hafta yapacağı maçın hazırlıklarını, bugünkü antrenmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde yoğun yağmur altında gerçekleştirilen ve yaklaşık 1.5 saat süren antrenmanda, sarı-lacivertli futbolcular kondisyon ve kanatlardan yapılan ortalara gol çalışmasının ardından, çift kale maç yaptı. 
     Antrenmana, sakatlıkları süren Andersson ve Ali Güneş katılmazken,dün ülkesinden dönen İsrailli futbolcu Haim Revivo, çalışmada yer aldı. 
     Futbolcuların, hava koşullarının kötü olmasına karşın idmanda istekli ve hırslı olmaları, teknik heyeti memnun etti. Fenerbahçe, yarın yapacağı idmanla Adanaspor maçının hazırlıklarını sürdürecek. Bu arada Mustafa Denizli, basın mensuplarının ''Abdullah'a 2 maç ceza vermesini nasıl karşılıyorsunuz '' biçimindeki sorusuna yanıt vermedi. Öte yandan Fenerbahçe Kulübü Başkanı Aziz Yıldırım ile yöneticiler Vedat Olcay, Dursun Ekşioğlu ve kulüp müdürü Serkan Acar'ın yarın, Çorlu, Malkara ve Tekirdağ Fenerbahçeliler Derneği'nin açılışlarına katılacakları öğrenildi. 
     Geçen yıllarda Fenerbahçe Kulübü'nde futbolcu olarak yer alan ve teknik heyetlerde görev yapan Şenol Çorlu, Ilie Datcu ve Necdet Niş, futbol okulu açıyor. Şenol Çorlu'ya ait Beylerbeyi'ndeki ''Şampiyon Spor Tesisleri''nde, 7-8 Nisan tarihlerinde açılacak futbol okulunun, yaz ve kış aylarında faaliyetlerini sürdüreceği bildirildi. Futbol okulunda 8-16 yaş grubuna hizmet verileceği, kayıtların ise Mart ayı başından itibaren başladığı kaydedildi. 




</TEXT>
</DOC>
