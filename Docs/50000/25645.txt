<DOC>
<DOCNO> 25645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur33.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazım Abanoz " Gücümü Tantan'dan alıyorum" 
</HEADLINE>
<TEXT>

     Görevinden istifa eden İstanbul Emniyet Müdürü Kazım Abanoz, 10 aylık görev süresi içinde, Vali Erol Çakır'dan hiç destek almadığını iddia ederek, bu yüzden görevinden istifa ettiğini söyledi. 
     Abanoz, İçişleri Bakanı olduğu sırada görevi değiştirilerek gümrüklerden sorumlu Devlet Bakanlığı'na atanan, bunun üzerine bakanlıktan ve partisinden istifa eden Sadettin Tantan'ın özel eşyasını getirdiği Sapanca'daki evinde, gazetecilerin sorularını yanıtladı. 
     Göreve nasıl getirildiği ve ayrılış nedeni sorulan Abanoz, şöyle konuştu 
     ''İstanbul Emniyet Müdürlüğü için Gaffar Okkan da adaydı, hatta benim de adayımdı. Ama ben Emniyet Müdürü oldum ve 10 ay süreyle yoğun bir mücadele ettik. İstanbul için verdiğimiz sözleri tuttuk. Bizim gücümüz Bakanımızdı, eğer Vali'den destek alsaydım istifa etmezdim. Vali Çakır ile aramız zaten iyi değildi. Ben 27 bin polisimle gece gündüz İstanbul'a hizmet verdim. Ama Vali'nin tavırlarını bir türlü anlayamadım. Görevden ayrıldım ve dilekçemi verdim. Böylece yem olmaktan kurtuldum. İstifamı, Bakan Tantan'a danışmadan verdim.'' 
     
     Özdemir hakkındaki düşünceleri 
     Kazım Abanoz, yerine atanan Hasan Özdemir ile ilgili düşüncelerinin sorulması üzerine, şunları söyledi 
     ''İstanbul Emniyet Müdürlüğü ağır bir görevdir. Görevi Hasan Özdemir'den almıştım, yine ona devrettim. İstanbul için iyi kararlar verdiğime inanıyorum Hasan Özdemir, İstanbul'da şimdi rahat çalışabilir. İstanbul Emniyeti'nde 77 tane pırıl pırıl üst düzey yönetici bıraktım. Sayın Özdemir, devraldığı bayrağı en iyi yere taşıyacaktır. Zaten, Hasan Özdemir'i de Bakan Tantan vali yapmıştı.'' Ankara'da APK uzmanı olarak görev yapacağını bildiren Kazım Abanoz, geceyi İzmit'te geçireceğini ve yarın İstanbul'da devir teslim töreni yapabileceklerini sözlerine ekledi. 
     

</TEXT>
</DOC>
