<DOC>
<DOCNO> 40591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/yazar/tamer.html </URL>
<DATE> 2001/09/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Milliyet’in TIR’ı Cunda’da 
</HEADLINE>
<TEXT>

     Dizüstü bilgisayarımı yanıma alıp, kızımın kullandığı Fiat Palio ile 3 - 4 günlüğüne Cunda Adası’na kaçtık. 
     Doğa’nın minik Palio’sunun bizim deprem bölgesini dolaştığımız Milliyet’in TIR’ıyla uzaktan yakından bir benzerliği olamaz. Ama gerek Cundalılar, gerek arabayla 10 dakika mesafedeki Ayvalıklılar, gerekse 30 Ağustos tatili münasebetiyle İstanbul ve İzmir’den Cunda’ya gelenler, bana adeta Milliyet TIR’ıyla Cunda’ya gelmişim muamelesi yaptılar. 
     Cunda’nın çarşısında yürürken de, deniz kenarına birbiri ardına inci gibi dizilmiş kıyı lokantalarında yemek yerken de, hatta her gün değişik bir plajda güneşlenip denize girerken de yanımıza gelip sevgilerini de, sorunlarını da dile getirdiler. 9. Cumhurbaşkanı Süleyman Demirel’le ilgili yazılarımın hastası olduklarını belirten okurlarım sırtımı sıvazlayıp "mücadeleye devam, arkanızdayız" diyerek beni yüreklendirdiler. 
     Herhalde gazetemizin son günlerde televizyonlarda yayımlanan "Size geliyoruz" reklamlarının da etkisiyle, "Yoksa Milliyet TIR’ı şimdi de Cunda’ya mı geldi " diyenler bile oldu. Kimi şaka yollu, kimi yoksa acaba mı diyerek ciddi ciddi... 
     Cunda’daki Milliyet TIR’ını s ziyarete gelenlerden 2 ilginç portreyi, aşağıdaki sütunlarda bulabilirsiniz. 
     
23 yıllık öğretmen, neden Cunda’ya tayinini ister      Meğer Ayvalık tostu diye ketçaplı, mayonezli, sucuk - salam - peynir ve domatesli, tost ekmeğine hiç benzemeyen bir ekmekten yapılan bugüne kadar adını bile duymadığım bir tost varmış. Yanında köpüklü yayık ayranıyla bir tane yiyince mükemmel doyuyorsunuz. Cunda Adası’nda Balıkesirli Ali Bey’in pastanesinde kızımla tam Ayvalık tostlarımızı bitirmiştik ki, oğlunun kendisine "2 25’lik" dediği 50 yaşında güler yüzlü bir hanım yanımıza geldi ve masalarına davet etti. İlkokul öğretmeni olan eşiyle tanıştırdı. 
     Aslen Eskişehirliler. Hatay’dan Bigadiç’e Türkiye’nin değişik yörelerinde öğretmenlik yaptıktan sonra 11 yıl önce Cunda’ya tayinlerini istemişler. Neden derseniz, sizlere öğretmenin sözleriyle nakletmek isterim 
     "O tarihte 23 yıllık öğretmendim. Çocuklarımızın biri 15, diğeri 17 yaşındaydı. Parayı denkleştiremediğim için onları bir kez bile deniz kenarına tatile götürememiştim. Bari tayinimi bir tatil yöresine isteyeyim de, çocuklar deniz yüzü görsün dedim. Böylelikle 11 yıl önce geldik Cunda’ya. Çocukların ikisi de ilk 3 yıl neredeyse denizden çıkmadılar. Her fırsatta sahile gidiyorlardı. Sonradan alıştılar. Artık Cundalı olduk. Zaten kızımız da Ayvalıklı bir gençle evlendi." 
     Çocuklarımızı, öğrenmeye en açık oldukları 6 - 7 yaşında emanet ettiğimiz öğretmenlerimizin, değil 23 yıl, 43 yıl bile devlete hizmet etseler kendi evlatlarını tek bir kez deniz kıyısına tatile götürecek parayı denkleştiremeyeceklerini biliyorduk bilmesine aslında... 
     Neyse ki bu örnekte öğretmenimiz, Cunda’ya tayinin isteyerek tatil sorununu çözmüş. Şimdi de kendisiyle aynı işi yapan üniversite mezunu genç öğretmenlerden aşağı kalmamak için, evine aldığı bilgisayarın başında eğitim sitelerini dolaşarak öğrencilerine daha yaratıcı yeni ders planları hazırlıyormuş. 
     
Ayvalık’ta Jaycees liderlik eğitimi      Hasan Erkan, Juniors Chamber International’ın JCI Balıkesir şubesinde yıllarca faal rol oynadıktan sonra yaşı 40’ı geçtiği için üyelikten "atılmış". Ancak hala eğitim seminerlerine katılıyor. 
     Cunda’dan dönerken Ayvalık’ta uğradığımız Aytaş Plajı’nda, tam denizden çıktığım sırada en ıslak sıçanı halimle beni nasıl tanıdığını hala anlayabilmiş değilim. 
     İstanbul, İzmir ve Balıkesir’in yanı sıra JCI’nın Türkiye’de şubesi bulunan Genç Müteşebbisler Jaycees Derneği’nin tüm illerdeki üyeleriyle her yıl Ayvalık’ta bir hafta sonu bir araya gelerek liderlik eğitimi alıyorlarmış. Bizi de derslerden birine davet ediyor, ama vakit yok. 
     Erkan, Balıkesir’de dededen kalma işlerinin başında. Tahin helvası üretiyor. Firmasının adını soruyorum. Önce reklam olmaz mı diye bir duraklıyor, ben üsteleyince Şekercioğlu diyor. 
     
     







İşte yakalandı... 


İngiltere'den 


Siyasilerin ticari işleri 


Adana'da siyasete ve hükümete tepki... 


Cosmos'da bahar 


Okullar açılıyor ama... 


Ya varsa 


Leoparın kuyruğu 


Mazlum da suçlu da çok... 


Suskunluk çözüm değil 


Yermez kim ve ne için öldürdü 


Milliyet’in TIR’ı Cunda’da 


Mirasçı olmak mümkün 


Batan geminin malları bunlar 


</TEXT>
</DOC>
