<DOC>
<DOCNO> 47560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo10.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi sonucunu bekleyen İstanbulspor'da lidelik hesapları... 
</HEADLINE>
<TEXT>

     Birinci Süper Futbol Ligi'nde sezonun flaş takımı İstanbulspor, 9. haftada liderlik koltuğuna oturmayı amaçlıyor. 
     Haftaya, 22 puanlı lider Galatasaray'ın gol averajıyla gerisinde giren sarı-siyahlı ekip, liderlik hesapları yapmaya başladı. 
     Galatasaray'ın Beşiktaş ile yapacağı derbi maçta puan kaybetmesini bekleyen ''İstanbul Boğaları'', kendi sahasında karşılaşacağı Samsunspor maçını kazanması durumunda, bu sezon ilk kez liderliğe yükselecek. 
     
     Bekarlar kampa giriyor 
     Samsunspor maçı hazırlıklarını sürdüren İstanbulspor'da, bekar futbolcular bu akşamdan, evliler ise yarından itibaren Maslak Green Park Otel'de kampa girecekler. 
     Hazırlıklarını bu akşam yapacağı idmanla sürdürecek olan sarı-siyahlılarda, sarı kart cezalısı Saidou'nun yanı sıra, sakatlıkları süren İlker, Engin ve Şaban, Samsunspor maçı kadrosunda yer alamayacak. 
     
     Biletler 5 milyon lira 
     İstanbulspor Kulübü Yönetim Kurulu, Samsunspor maçı bilet fiyatlarını açıkladı. 
     20 Ekim Cumartesi günü Güngören Belediye Stadı'nda yapılacak 
     karşılaşmanın bilet fiyatları 5 milyon lira olarak belirlendi. 
     
     "Taraftar sayımız artıyor" 
     İstanbulspor Menajeri Sinan Dinler, bu sezon aldıkları başarılı sonuçlar nedeniyle, sarı-siyahlı takıma sempati duyanların sayısının arttığını söyledi. 
     Dinler, üst üste aldıkları başarılı sonuçlar neticesinde, gerek idmanları izleyen, gerekse maçlara gelen taraftar sayısında gözle görülür biçimde artış olduğunu, bunun da kendilerini motive eden bir güç olduğunu kaydetti. 
     Bu haftaki rakipleri Samsunspor'un, sahasının hazır olmaması nedeniyle maçlarını rakip sahalarda yaptığını hatırlatan Dinler, ''Bu nedenle rakip sahada oynamaya alışkın bir ekiple karşılaşacağız. Bizim hedefimiz yine galibiyet olacaktır'' dedi. 
     






</TEXT>
</DOC>
