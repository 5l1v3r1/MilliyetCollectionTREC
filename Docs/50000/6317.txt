<DOC>
<DOCNO> 6317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur01.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK adına haraç toplayan bir kişi tutuklandı 
</HEADLINE>
<TEXT>

     İzmir Terörle Mücadele Şube Müdürlüğü tarafından Buca'da operasyon sonucu yakalanan terör örgütü PKK adına haraç topladığı iddia edilen Mahmut Oruç, çıkarıldığı DGM'ce tutuklandı. 
     Mahmut Oruç 32 , ''Bağış''adı altında terör örgütü adına makbuzla haraç aldığı, Oruç'un, Diyarbakır'da da örgütün askeri kanadı için para topladığı, 1996 yılında yapılan operasyonda ise kaçmayı başardığı ortaya çıktı. İzini uzun süre kaybettirmeyi başaran Mahmut Oruç'un İzmir'de olduğunu belirleyen Terörle Mücadele Şube Müdürlüğü ekipleri, Buca'da inşaatlarda işçilik yapan Oruç'u operasyon sonucu ele geçirdiler. Operasyon sonucu yakalanan Oruç'un alınan ifadesinde, 1996 yılında İzmir'e geldiği ve Güneydoğu kökenli işadamlarından para toplamayı sürdürdüğünü itiraf ettiği belirtildi. 
     'Hayri'' ve ''Azad'' kod adını kullanan Oruç'un, para aldığı kişiler arasında İzmir'in Menemen İlçesi Asarlık Beldesi'nin HADEP'li Belediye Başkanı Zahir Güleryüz'ün kardeşi Reşit Güleryüz'ün de bulunduğunu söylediği öğrenildi. Oruç, İzmir'de gösterdiği faaliyetlere 1998 yılında son verdiğini, daha sonra inşaatlarda çalışmaya başladığını belirttiği kaydedildi. Terör örgütü adına makbuzla ''Bağış'' adı altında haraç topladığı belirlenen Mahmut Oruç, sorgusu tamamlandıktan sonra İzmir DGM'ye sevkedildi. Oruç, çıkarıldığı mahkemece tutuklanarak cezaevine gönderildi. 




</TEXT>
</DOC>
