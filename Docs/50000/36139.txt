<DOC>
<DOCNO> 36139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/ekonomi/eko05.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangi sosyal demokrasi İshak Bey’ 
</HEADLINE>
<TEXT>

Alaton’a sosyal demokrat olmamakla suçladığı DSP’den yanıt Halkın Batı tipi sosyal demokrasi adına geyik muhabbeti yapacak lüksü yok 
     EKONOMİ SERVİSİ 

     İşadamı İshak Alaton’un İnternethaber sitesinin Haftanın Analizi köşesinde yayımlanan "CHP ve DSP sultan zihniyetli " başlıklı yazısına DSP’den sert yanıt geldi. 
     DSP Genel Sekreter Yardımcısı ve İstanbul Milletvekili Süleyman Yağız, DSP’yi sosyal demokrat olmamakla suçlayan ve Başbakan Bülent Ecevit’i istifaya davet eden Alaton’a verdiği yanıtta iş, aş ve ekmek derdinde olan Türk insanının, Batı tipi sosyal demokrasi adına "geyik muhabbeti" yapacak lüksü bulunmadığını söyledi. 
     Yağız, yaptığı yazılı açıklamada, Alaton’un DSP’nin sosyal demokrat bir parti olmadığını belirttiğine dikkat çekerek, "Haklıdır, zira DSP, sosyal demokrat değil, demokratik sol bir partidir" dedi. 
     Alaton’un batı tipi bir sol arzuladığını ifade eden Yağız, Türkiye’nin gerçekleriyle Batılı ülkelerin gerçekleri ve sorunlarının aynı olmadığını kaydetti. 
     
     İstifa daveti aymazlık 
     Bu nedenle DSP’nin de Türkiye’ye özgü bir sol oluşturduğunu bildiren Yağız, Alaton’un, Ecevit’i istifaya davet etmesini de "aymazlık" olarak niteledi. Yağız, "Yurttaş olarak istifa talebinde bulunmak hakkınızdır. Ancak bunu Atatürkçülük adına yapmaya hakkınız yoktur" dedi. 
     

</TEXT>
</DOC>
