<DOC>
<DOCNO> 6298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko12.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Bizim sıkıntımız programla, programa destek vereceklerse niye gittiler zirveye" 
</HEADLINE>
<TEXT>

     Başbakan Bülent Ecevit'in başkanlığında dün toplanan ekonomik zirve sonrasında reel sektör temsilcilerinin programa destek vereceklerini belirtmelerini eleştiren Ankara Ticaret Odası ATO Başkanı Sinan Aygün, ''Bizim sıkıntımız programla, programa destek vereceklerse niye gittiler zirveye'' dedi. 
     Aygün, 3. Uluslararası Kültür Sanat Fuarı'nın açılışına katılmak üzere gittiği Atatürk Kültür Merkezi'nde gazetecilerin sorularını yanıtladı. 
     Bir gazetecinin, ''Zirve sonrasında, reel sektör temsilcilerinin ekonomik programı tam destekleyecekleri yönünde açıklama yapmalarını nasıl değerlendiriyorsunuz'' sorusunu Aygün, ''Bu açıklamayı tereddütle karşıladım'' yanıtını verdi. 
     Aygün, ekonomik programın işleyişi nedeniyle Türkiye'de pek çok can yandığını, esnaf ve tüccarın zor duruma düştüğünü savunarak, ''Ekonomik programa revizyon gerekiyor, destek değil'' dedi. Zirveden de yapıcı bir sonuç çıkacağına inanmayan Aygün, ''ekonomik programdan taviz verilmeyecek'' sözünün bunun en açık kanıtı olduğunu ifade etti. Sinan Aygün, 6 aydır hükümet yetkililerine, ekonominin kötüye gittiğini, esnafın kepenklerini kapattığını anlatmaya çalıştıklarını belirterek, ''Biz de bir tabir vardır, dereye su gelene kadar kurbağanın gözü patlar diye. İşte bizim gözümüz patladıktan sonra zirve yaptılar, zirveden de bir şey çıkacağını ben tahmin etmiyorum'' diye konuştu. 
     Bir gazetecinin ''Zirveye her kesimden temsilci çağırılmadı, siz de katılmadınız, bunu nasıl açıklayacaksınız'' sorusu üzerine de Aygün, kendisinin zirveden bir gün önce Türkiye Odalar Borsalar Birliği'nde TOBB yapılan toplantıya katılarak, görüşlerini açıkladığını söyledi. ''Görüşlerimizi TOBB Başkanına sunduk, sözcümüz odur, ona verdik o bizim görüşlerimizi yansıttı. Benim odalar birliği ile bir sorunum yok'' dedi. 
     Aygün, gelecek günlerde Türkiye'yi ekonomik açıdan çok zor günlerin beklediğini savundu. 
     Sinan Aygün, fuarın açılışı sırasında da konuşma yaparak, fuar organizatörlerini, ekonominin daraldığı bu koşullarda fuar düzenleme cesareti gösterdikleri için tebrik etti. Bu fuarın ayrıca Türk halkının yaratıcılığını da yansıttığı kaydeden Aygün, vatandaşların, kötü ekonomik koşullarda evde işledikleri, tahtadan yonttukları ürünleri satarak para kazanmalarını takdirle karşıladığını söyledi. Türk kültürünü tanıtmanın yanı sıra dünya kültürünü de Türk gençleriyle buluşturmayı amaçlayan 3. Uluslararası Kültür Sanat Fuarı, 18 Şubat'a kadar açık kalacak. Fuarda, kitap, hediyelik eşya, ev tekstili ve el sanatları ürünlerinin yanı sıra ulusal kültürü temsil eden ahşap oymacılık, seramik, ebru, hat sanatından da örnekler yer alıyor. 




</TEXT>
</DOC>
