<DOC>
<DOCNO> 16593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur07.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Hürriyet gazetesinin uyarılmasına karar verdi 
</HEADLINE>
<TEXT>

     Basın Konseyi Yüksek Kurulu, BM Holding'in başvurusu üzerine Hürriyet gazetesinin ''uyarılmasına'' karar verdi. 
     Konsey'den yapılan yazılı açıklamada, Yüksek Kurul'un, Hürriyet gazetesinin 16 ve 22 Ocak tarihli nüshalarında Ulaş Özdemir DHA kaynaklı ''Olmadı Sayın Vali'' ve ''Skandal fırtınası'' başlıklı haberlerle ilgili olarak BM Holding'in başvurusunu değerlendirdiği belirtildi. 
     Şikayet konusu haberlerde, Rize-Çamlıhemşin'de bulunan Fırtına Vadisi'nde yapımına başlanan Dilek-Güroluk Hidroelektrik Santralı'na ilişkin gerek yöneticilerin, gerekse çevrecilerin iddialarına yer verildiği ve bu iddialarla ilgili haberin içinde yapımcı firma BM Holding'in isminin geçtiği kaydedilen açıklamada, şöyle denildi 
     ''Basın Konseyi Yüksek Kurulu, şikayetçinin isminin geçtiği ve hakkında iddiaların yer aldığı haberlerle ilgili olarak gönderdiği tekzip metnini yayınlamamasını, Basın Meslek İlkeleri'nden 'Basın organları, yanlış yayınlardan kaynaklanan cevap ve tekzip hakkına saygı duyarlar' içerikli 6. maddesine aykırı bularak, Hürriyet gazetesinin 'uyarılmasına' oybirliği ile karar vermiştir.'' 




</TEXT>
</DOC>
