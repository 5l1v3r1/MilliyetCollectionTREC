<DOC>
<DOCNO> 48057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sondun29.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Afganistan'da geniş tabanlı bir hükümet kurulsun" 
</HEADLINE>
<TEXT>

     İran Cumhurbaşkanı Muhammed Hatemi, Afganistan'da geniş tabanlı bir hükümet kurulmasını istedi. 
     İRNA'nın haberine göre, Hatemi, bugün BM Genel Sekreteri Kofi Annan ile yaptığı telefon görüşmesinde, Afganistan'da olası yeni bir yönetime bütün parti ve grupların katılması gerektiğini belirtti. 
     Hatemi, "BM'nin planlaması temelinde ve seçimler yapılarak, Afganistan'da geniş tabanlı bir hükümet kurulmalıdır" dedi. 
     Dışarıdan dayatılan bir hükümetin Afganistan'daki krizi daha da derinleştireceğini kaydeden Hatemi, terörizmle topyekun bir mücadelenin BM önderliğinde verilmesini istedi. 
     Bu arada, muhafazakar Cumhuri İslami gazetesinde sonuçları yayımlanan, başkent Tahran'da yapılan bir kamuoyu yoklaması, Tahranlıların yüzde 87'sinin ABD'nin Afganistan'a müdahalesine karşı olduğunu ortaya koydu. 
     Gazete, Ulusal Kamuoyu Araştırmaları Enstitüsü'nün başkent Tahran'da 1320 kişi arasında yaptığı kamuoyu yoklamasına katılanların sadece yüzde 7.7'sinin Afganistan'a müdahaleyi desteklediğini belirtti. 
     Kamuoyu yoklamasına katılanların yüzde .3'ü ABD-İran ilişkilerinin geliştirilmesi için zamanın uygun olduğu fikrine karşı çıkarken, yüzde 46.7'si İran'ın ABD'nin Afganistan müdahalesi konusunda tarafsız kalmasını istedi. 
     






</TEXT>
</DOC>
