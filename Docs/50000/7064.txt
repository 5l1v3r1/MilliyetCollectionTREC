<DOC>
<DOCNO> 7064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur02.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star gazetesini yine uyardı 
</HEADLINE>
<TEXT>

     Basın Konseyi Yüksek Kurulu, sinema sanatçısı Müjde Ar'ın başvurusu üzerine Star Gazetesi'nin ''uyarılmasına'' karar verdi. 
     Konsey'den yapılan yazılı açıklamada, Yüksek Kurul'un, 5 Aralık 2000 tarihinde Star Gazetesi'nde yayınlanan ''Galada tinerci dehşeti'' başlıklı yazıyla ilgili olarak Müjde Ar'ın başvurusunu değerlendirdiği belirtildi. 
     Şikayet konusu haberde, ''Müjde Ar'ın, gala için geldiği Emek Sineması'nın kapısında görüp acıyarak ellerine para verip salona aldırdığı tinercilerden Orhan Bal, bir süre sonra sahneye fırladı ve 'Bana Memoli'yi getirin' diye bağırmaya başladı'' ifadesinin kullanıldığı hatırlatılarak, şunlar kaydedildi 
     'Şikayetçi tarafından, haberde olay çıkaran ve tinerci olarak adlandırılan Orhan Bal ve arkadaşlarının, iddia edildiği gibi para verilerek salona sokulmadığı ve olay çıkaranların da tanınmadığı, haberin daha fazla ilgi çekmek amacıyla gazetecilik meslek ilkelerine aykırı olarak bu şekilde verildiği ifade edilmiştir. 
     Basın Konseyi Yüksek Kurulu, haberin sağlam bir kaynağa dayanmadığı, kullanılan ifadelerle söz konusu olaylarda şikayetçinin bir kastı varmış izlenimi verildiği sonucuna varmış ve bu nedenle Basın Meslek İlkeleri'nden 'Soruşturması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6. maddesini ihlal eden Star Gazetesi'nin 'uyarılmasına' oybirliği ile karar vermiştir.'' 




</TEXT>
</DOC>
