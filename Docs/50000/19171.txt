<DOC>
<DOCNO> 19171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko07.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı "Borsada yabancıların payı 10 günde yüzde 37 arttı" 
</HEADLINE>
<TEXT>

     İstanbul Menkul Kıymetler Borsası İMKB Başkanı Osman Birsen, özellikle yabancı yatırımcılar açısından Borsa'ya güvenin hiç eksik olmadığını belirterek, ''Borsa'da yabancıların payı son 10 günde yüzde 37-38 civarına çıktı'' dedi. 
     Devlet Bakanı Kemal Derviş'in IMF'den sağlanacak ek kaynağa ilişkin açıklamalarının etkisiyle Nisan ayında yüzde 54.15 yükselen Borsa'daki gelişmeleri değerlendiren Birsen, yabancı yatırımcıların da bu dönemde hisse alarak paylarını artırdıklarına dikkat çekti. 
     Bunun iyiye işaret ve beklenen bir gelişme olduğuna işaret eden Birsen, şöyle dedi 
     ''Sürpriz de değil, çünkü, İMKB çok ucuz bir borsa özelliğini taşıyor. Endeksteki kayıpların yanı sıra devalüasyon hesabı yapıldığı takdirde yabancı para cinsinden çok ucuzlamış durumda. Pek öyle gözden kaçırılacak gibi bir fırsat değil. Yeter ki belli bir istikrar olsun. Ülkenin genel gidişatıyla ilgili önemli bir tereddüt olmadığı müddetçe Borsa'nın yabancıların çekimi açısından hiçbir eksiği yok.'' 
     Yabancı yatırımcıların Borsa'nın en kötü dönemlerinde bile varlıklarını sürdürdüklerini vurgulayan Osman Birsen, şunları söyledi 
     ''Özellikle yabancı yatırımcılar açısından Borsa'ya güven hiç eksik olmadı. Kriz zamanlarında portföylerinde belirli oransal değişiklikler oluyor, nispeten daha düşük oranlara indiğini görüyoruz. Ama hiçbir zaman yüzde 35-36'ların altına düşmüyor. Borsa'da yabancıların payı son 10 günde yüzde 37-38 civarına çıktı.'' 
     Kamuoyunda dile getirilen, devalüasyon nedeniyle oldukça ucuzlayan Türk şirketlerinin hisselerinin yabancılar tarafından toplanacağı endişelerinin hatırlatılması üzerine de Birsen, bu uyarıyı zaman zaman kendisinin de yaptığını belirtti. 
     Birsen, ''Bu uyarı kendi hisselerimizin kıymetini bilmemiz açısından önemli. Böyle ucuzlaması durumunda tabii ki ilk başta kendi yatırımcılarımızın bu fırsatları kullanmasını arzu ederiz. Ancak, fazla kullanılmıyor. Çünkü, bizim yatırımcılarımızın üzerinde psikolojik etkiler daha ağırlıklı oluyor. Yatırımcılarımız zamanla daha olgunlaşacaklar ve zannederim o zaman bizim ne dediğimizi daha iyi anlayacaklar'' dedi. 
     
     






</TEXT>
</DOC>
