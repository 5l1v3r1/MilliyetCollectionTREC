<DOC>
<DOCNO> 2768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/yazar/guclu.html </URL>
<DATE> 2001/01/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Taktik savaşı 
</HEADLINE>
<TEXT>

     Çankaya ile YÖK arasındaki gerginlik taktik savaşına dönüştü. Üniversitelerarası Kurul'un önceki, şimdiki ve gelecekteki başkanının Çankaya'ya yaptığı ziyaret de aradaki buzları eritemedi... 
     Üniversitelerarası Kurul'da geçtiğimiz ay Gürüz'ün dayatmasıyla seçilen iki üyenin Çankaya tarafından veto edilip edilmediği de henüz netlik kazanmadı. Sezer, vetoyu Üniversitelerarası Kurul'a resmen bildirmediği için yeni bir seçim yapılamıyor. Oysa süre yarın doluyor. Yarın akşama kadar yeni üyeler belirlenmezse, yasa gereği bu üyeliklere Cumhurbaşkanı atama yapabiliyor. 
     Demokrasiye, temsil hakkına ve yasalara uyum konusunda aşırı titizlik gösteren Sezer'in böyle bir oldu bittiyle, Üniversitelerarası Kurul'un seçim hakkını yok sayması hiç doğru olmaz. En azından bir kez daha yeni üye isteyebilir. Eğer ikinci seçimde de Gürüz etkisini hissederse işte o zaman istediği isimleri üye olarak atayabilir. Kimse de buna karşı çıkmaz... 
     Cumhurbaşkanı'nın Üniversitelerarası Kurul'u Gürüz'ün hegemonyasından kurtarmaya çalışması takdire şayan. Ama, kendi kontrolüne almaya çalışması da bir o kadar yanlış olur. Zaten böyle bir dayatma içerisinde olacağını da sanmıyoruz... 
     Doğramacı, Sağlam ve Gürüz, bugüne kadar hep yanlış yaptı. YÖK'ü hep babalarının çiftliği gibi yönettiler. Bu yüzden, Cumhurbaşkanı'nın bu yanlış gidişe dur demesi akademik çevrelerde müthiş ilgi gördü. Aynı akademik çevreler, şimdi her şeyin şeffaf ve demokratik kurallar çerçevesinde gerçekleşmesini istiyorlar... 
     Cumhurbaşkanı Sezer'in tedirginliği şundan olabilir Gürüz'ün, YÖK ve rektörler üzerinde hala çok etkisi var. Bir değil, on seçim yapılsa değişen bir şey olmaz. Yani bugüne kadar devam eden yanlış, bundan sonra da aynen devam eder. Ecevit ve Sezer'e yapılan son ziyaretler, yine Gürüz'ün kontrolünde gerçekleşti. İşte Cumhurbaşkanı'nı rahatsız eden, böyle davranmaya iten bu güdümlü ziyaretler olabilir... 
     Üniversitelerarası Kurul 72 rektör ve üniversite senatolarınca seçilen 72 üyeden oluşuyor. YÖK Başkanı ve üyeler de gözlemci olarak katılıyor. Normalde, kararların konuşularak, tartışılarak, oylama yapılarak alınması gerekir. Oysa, YÖK Başkanı hangi kararı istiyorsa o alınıyor. Kimi istiyorsa o seçiliyor. Hem de hiç usulüne uygun olmayan yöntemlerle... 
     Bu arada her an Çankaya'dan bir açıklama gelebilir. Üniversitelerarası Kurul da bir ay içinde üçüncü kez olağanüstü toplantıya çağrılabilir. Rektörlerin gözü kulağı şimdilik Ankara'da. Ankara ise sessiz. 
     Yarın toplanacak YÖK Genel Kurulu ise merak konusu. Yeni atanan biri eski 4 üye, bugün diğer üyelerle tanışacak, son gelişmeleri tartışacak. Muhtemelen 9 kişilik Yürütme Kurulu için de seçim yapılacak. Selçuk Öztek, Aysel Çelikel ve Ramazan Arslan, bakalım YÖK'e yeni bir soluk getirebilecekler mi .. 
     
     





AB böler mi 


Batı'daki çatlak 


Nasıl dostluk 


Köşk'ten izlenimler 


İki bakan daha öldü öldü dirildi 


Yoksulluğa talim etmek istemiyorsak... 


MGK, monarşilerden miras... 


400 bin kaçak yabancı 


Davetin ardından 


Bataklık... Alın, başınıza çalın .. 


Taktik savaşı 


Sözler güzel ya uygulama 


Gecikme değil de nedir 


"Bir de yüzer gezer santrallara bakalım..." 


Ruhi Su’yu anarken... 


62 yıl önce ve sonra... 


AB türküsü 


Kiracı mı kapıcı mı 


Zenginler cemaati yoksullar cemaati 


</TEXT>
</DOC>
