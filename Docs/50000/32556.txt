<DOC>
<DOCNO> 32556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sontur09.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı emekli milletvekili maaşını alabilecek 
</HEADLINE>
<TEXT>

     Atatürk'e hakaret etmesiyle tanınan eski RP Milletvekili Hasan Mezarcı'nın emeklilik maaşı üzerindeki tedbir kararı kaldırıldı. 
     Ankara 16'ıncı Sulh Hukuk Mahkemesi Yargıcı Muammer Bıçakcı, bu kararı verirken, Mezarcı hakkında "medeni haklarına kullanma ehliyetinin olup olmadığının tespiti" amacıyla açılan davayı da, Mezarcı'nın ikametgahı İstanbul'da olduğu gerekçesiyle yetkisizlik kararıyla Üsküdar'a gönderdi. 
     Bugünkü duruşmaya Mezarcı'nın eşi Şule Mezarcı ile çocukları Dilara ve Furkan Mezarcı katıldı. Hasan Mezarcı'nın babası, amcası ve 7 kız kardeşi ile ilk eşinden olan Fatih ve Yasir Mezarcı isimli çocukları da duruşmayı izledi. 
     Mezarcı'nın avukatı vasi tayini davalarında görevli mahkemenin davalının oturduğu ikametgahının bulunduğu yerdeki sulh hukuk mahkemeleri olduğunu anımsattı. Avukat Salih Dövücü, Hasan Mezarcı'nın Ümraniye-İstanbul'da oturması nedeniyle bu davaya bakmaya yetkili mahkemenin Üsküdar Sulh Hukuk Mahkemesi olduğunu kaydetti. Davanın sonuçlanmasının uzun zaman alacağını belirten Dövücü, Mezarcı'nın emekli maaşı üzerine "usulsüz" konan tedbirin kaldırılmasını talep etti. 
     Medeni Yasa'ya göre bu durumda öncelikle "geçici mümessil" tayin edilmesi gerektiğini belirten Avukat Dövücü, bu kararın alınabilmesi için kişinin başkalarının hayatını tehdit etmesi veya işlerini tek başına yapamayacağını çıplak gözle görülecek şekilde akıl hastalığının teşhis edilmesi gerektiğini, Mezarcı'da ise bu belirtilerin olmadığını ifade etti. 
     Şule Mezarcı ise, eşinin kanunen kendisine ve iki küçük çocuğuna bakmakla yükümlü olduğunu, ancak yetişkin iki oğlunun üniversiteyi bitirmelerine karşın işsiz olmaları ve kalabalık bir aileye sahip bulunması nedeniyle mağdur olduklarını söyledi. Eşinin maaşı üzerindeki tedbirin kaldırılmasını ve müşahadeden çıkarılması gerektiğini savunan Mezarcı, davanın reddedilmesini istedi. 
     Mezarcı'nın ilk eşinden olan oğlu Fatih Mezarcı da babasının herhangi bir akıl hastalığı olmadığını, acil durumda bulunmadığını belirterek, vesayet altına alınmasına karşı çıktı. Fatih Mezarcı, "Sadece mesih olduğunu iddia etmesi nedeniyle hezeyan içinde olduğu doktor raporlarında belirtilmektedir. Bu konu dini bir konudur. Doktorlarca tespitinin yapılması ve buna dayalı olarak vesayet altına alınması mümkün değil, ayrıca babamın dini kanaatlerini açıklamak zorunda bırakılması Anayasa hükümlerine de aykırıdır" dedi. 
     Yargıç Bıçakcı, Mezarcı'nın ikametgahının İstanbul'da olduğunun belirtilmesi nedeniyle mahkemenin yetkisiz olduğu kararına vardı. Bıçakcı, dava dosyasının Üsküdar Adliyesi'nde bu tür davaları bakmaya yetkili olan nöbetçi sulh hukuk mahkemesine gönderileceğini bildirdi. Bıçakcı, yaklaşık 6 aydır üzerinde tedbir kararı bulunan Mezarcı'nın emekli maaşının kendisine ödenebilmesi için Emekli Sandığı'na yazı gönderileceğini açıkladı. Bıçakcı, bu süre içerisinde Vakıfbank'ın adliye şubesinde Mezarcı adına açılan hesapta tutulan paranın da, "32 gün kırık vadeli şahıs hesabına aktarılarak" kendisine ödenmesini kararlaştırdı. 







</TEXT>
</DOC>
