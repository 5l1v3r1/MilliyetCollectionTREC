<DOC>
<DOCNO> 19160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sondun13.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 'ayrımcılık' yapmak yasallaşıyor 
</HEADLINE>
<TEXT>

     İngiltere İçişleri Bakanlığı, ''yasadışı göçe yatkınlık'' nedeniyle bazı etnik kökenlilere karşı ''resmi ayrımcılık'' başlatıyor. 
     İçişleri'nin Göçmenlik İşleri'nden sorumlu Bakan Yardımcısı Barbara Roche tarafından yapılan açıklama, bazı insan hakları ve mültecilere yardım grupları tarafından kınanırken, bakanlık tavrını, ''ülke sınırına gelen herkese eşit muamele yapmaya kalkmak işleri yavaşlatıyor. Oysa yasadışı gelenleri önleyebilmek adına bazı etnik gruplar özel ve dikkatli bir ilgi gerektiriyor'' görüşüyle savundu. 
     Bu amaçla pasaport kontrolü ve iltica talebi sonrasında bu işlemlerin takibiyle görevli sınır memurlarına geniş yetkiler verdiklerini belirten Barbara Roche, burada konu edilenin ''ırk değil, milli aidiyet ve etnik köken'' olduğunu savundu. 
     Roche, bu nedenle kimsenin hükümetini, ''ırkçı ayrımcılık yapmakla suçlayamayacağını'' savunurken, bağımsız bir komisyonun bilinçli olarak ortaya konulacak farklı muamelenin suiistimal edilip edilmediğini gözleyeceğini ve her yıl konuyla ilgili olarak parlamentoya bir rapor sunacağını bildirdi. 
     İngiltere İçişleri Bakanlığı tarafından, ''yasadışı göçe yatkınlık'' nedeniyle resmi ayrımcılık kapsamına alınması kararlaştırılanlar arasında Tamiller, İran ve Türkiye'den gelen Kürtler, Rumlar, Somalililer, Arnavutlar, Afganlar, Çinliler ve Rumenler bulunuyor. 
     Listede bulunan grupların her ay istihbarat örgütlerinin raporları ve istatistiki bilgiler ışığında yeniden ele alınacaklarını da belirten İçişleri Bakanlığı yetkilileri, herhangi bir grubun iltica eğiliminde farklılık göze çarpması halinde bu grubun listeden çıkarılabileceğini ve listede hiç ismi bulunmayan grupların eklenebileceğini bildirdi. 
     Mülteci haklarını savunan bir sivil toplum kuruluşu olan ''Joint Council for the Walfare of Immigrants'' adlı grup adına yapılan açıklamada, uygulama sert biçimde eleştirilirken, gelişmenin İngiliz hükümetinin ırkçılığı kurumsal hale getirme çabalarının yeni bir kanıtı olduğu öne sürüldü. 
     Açıklamada, ''kimse hiçbir grubu seçip diğerlerinden ayıramaz, bu resmen ırk ayrımcılığı olur. Oysa demokratik bir ülkede herkese eşit bakılıp eşit muamele edilmelidir'' denildi. 






</TEXT>
</DOC>
