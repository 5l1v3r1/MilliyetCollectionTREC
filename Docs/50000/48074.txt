<DOC>
<DOCNO> 48074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sontur01.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk davası'nda karar bu hafta açıklanacak... 
</HEADLINE>
<TEXT>

     Yargıtay 8. Ceza Dairesi, Susurluk'ta meydana gelen trafik kazasından sonra ortaya atılan iddialarla ilgili yargılanan eski Özel Harekat Dairesi Başkan Vekili İbrahim Şahin ile eski MİT görevlisi Korkut Eken'in 6'şar yıl, eski özel harekatçı polis memurlarının da aralarında bulunduğu 12 sanığın da 4'er yıl ağır hapis cezasına çarptırılmasına ilişkin davada kararını 24 Ekim Çarşamba günü açıklayacak. 
     Yargıtay Cumhuriyet Başsavcılığı'nca hazırlanan tebliğnamede, İstanbul 6 No'lu DGM'nin verdiği kararın "usul ve yasaya uygun" olduğu belirtilerek, onanması istenmişti. Yargıtay 8. Ceza Dairesi, sanıklar hakkında verilen mahkumiyet kararını onarsa, sanıkların olağanüstü kanun yolu olarak bilinen "karar düzeltme" isteminde bulunma hakları var. Ancak bu istemin öncelikle Yargıtay Cumhuriyet Başsavcılığı'nca kabul edilmesi gerekiyor. 
     Yargıtay Cumhuriyet Başsavcılığı'nın tebliğnamesinin bağlayıcılığı bulunmuyor. Tebliğnamenin aksine İstanbul 6 No'lu DGM'nin verdiği mahkumiyet kararı bozulursa, Başsavcılık, bu karara doğrudan Ceza Genel Kurulu'nda itiraz edebiliyor. Bu durumda son sözü Genel Kurul söyleyecek. Başsavcılık, 8. Ceza Dairesi'nin bozma kararını yerinde görür ve itiraz etmezse, sanıklar İstanbul 6 No'lu DGM'de yeniden yargılanacaklar. 
     






</TEXT>
</DOC>
