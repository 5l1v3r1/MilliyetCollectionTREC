<DOC>
<DOCNO> 31709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sonspo08.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün "Rapajç takımımızın kilit ismi" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, Rapajç'in tikımın kilit ismi olduğunu söyleyerek kalmasına sevindiklerini söyledi. 
     Ogün geçen sezon başında yaşadıkları sıkıntıları, yeni sezon öncesi yaşamadıklarını söyledi. 
     Ogün, internetteki ''www.oguntemizkanoglu.com'' adresli sitesinde yaptığı açıklamada, geçen yıl yeni bir kadroyla sezona başladıklarını anımsatarak, ''Geçen yıl Ya başarılı olamazsak korkusu yaşıyorduk. Bu yıl ise aynı endişeyi duymuyoruz. Aksine kendimize güvenimiz tam ve hep Daha iyisini nasıl yapabiliriz diye düşünüyoruz. Bunun çok önemli olduğuna inanıyorum. Bizim gibi hedef büyülten bir takımın düşünme tarzı bu olmalı'' diye konuştu. 
     
     'Rapajç'in kalmasına sevindik' 
     Herkesin merak ettiği Rapaiç konusuna da değinmek istediğini belirten Ogün, Hırvat futbolcunun takıma geç katılmasının biraz abartıldığını ifade etti. 
     Rapaiç'i çok sevdiklerini kaydeden Ogün, ''Bazı sorunlarından dolayı geç geldi. Ceza alma olasılığını biliyor ve bunu normal karşılıyor. Ama sonuç olarak, aramızda kaldığı için seviniyoruz. Ne de olsa yakından bildiğimiz, takımımızın kilit isimlerinden biri'' dedi. 
     
     'Denizli'nin transfer politikası' 
     Ogün, takıma yeni katılan futbolcular için kararı teknik direktör Mustafa Denizli'nin verdiğini de belirterek, ''Denizli'nin eksik noktaları en iyi şekilde doldurduğundan eminiz'' şeklinde görüş belirtti. 
     İstanbul'daki hazırlık çalışmalarının çok iyi gittiğini ifade eden Ogün, yeni transferlerin uyum sorununu atlattıklarını ve idmanlarda son derece iyi performans sergilediklerini söyledi. 
     
     'Sıcaklar bizi zorluyor' 
     Çalışma döneminde kendilerini en çok zorlayan noktanın aşırı sıcaklar olduğuna da değinen Ogün, Almanya kampında çok daha uygun bir ortam bulacaklarına inandığını ifade etti. 
     Ogün, Almanya'da hazırlık maçları yapacaklarını kaydederek, ''Bu maçlarda çok farklı galibiyetler veya yenilgiler alabiliriz. Sonuçta bunlar hazırlık maçıdır. Geçen yıl da hazırlık maçlarında tökezlediğimiz olmuştu ama, er meydanında farklıydık. Taraftarlarımızın da desteğiyle mutlu sona ulaşmıştık. Bu sezon yine aynı sahneyi yaşayacağımıza inanıyorum'' diyerek sözlerini tamamladı. 






</TEXT>
</DOC>
