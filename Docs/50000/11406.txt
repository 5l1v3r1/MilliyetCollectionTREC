<DOC>
<DOCNO> 11406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko07a.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiye sıfır zam doğru değil 
</HEADLINE>
<TEXT>

     ANKARA Anka 

     Kamu toplu iş sözleşmeleri görüşmeleri öncesinde taraflar iyimser bir havaya girdi. Devlet Bakanı Mehmet Keçeciler, olanaklı olan en kısa sürede uzlaşmaya varılacağını belirtirken, "Sıfır zam lafını kim çıkarıyor. Öyle birşey yok" dedi. Kamu toplu iş sözleşmeleri koordinasyonundan sorumlu Devlet Bakanı Mehmet Keçeciler dün Türk - İş Başkanı Bayram Meral ve yönetim kurulu üyelerini kabul etti. Başbakan Bülent Ecevit’in işçinin, memurun, sabit gelirlinin ve emeklinin enflasyona ezdirilmeyeceğini her aşamada açıkladığını anımsatan Keçeciler, "Yalnız bu kriz elbirliğiyle atlatılacak. Bugün istişare zamanıdır" diye konuştu. 
     
     Sıkıntı elbirliğiyle aşılacak’ 
     Gazetecilerin ücretlerdeki artışlar için öngörülen bir rakam olup olmadığı yönündeki sorusunu da Keçeciler, şöyle yanıtladı "Son krizden sonra önemli göstergelerde değişiklikler olacak. Bunların kaçta değiştirileceği henüz ortaya çıkmış değil. Türkiye olarak bu sıkıntının içinden nasıl çıkacağımızın hesaplarını teknik olarak yaparken sosyal kesimlerle de görüşerek krizden çıkış programı hazırlıyoruz." 
     Meral de "Türk - İş olumlu bir yol izleyecek. Sorun yaşanmayacaktır. Sıkıntıyı elbirliğiyle aşacağız" şeklinde konuştu. Meral, ücretlerdeki artış için öngördükleri bir rakam olup olmadığı sorusunu, "Bakanın sözleri üzerinde yürüyeceğiz" diye yanıtladı. 
     


 EKONOMİ 
























</TEXT>
</DOC>
