<DOC>
<DOCNO> 28231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun09.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de azınlıklar ırkçı ve ayrımcılıktan yakınıyor 
</HEADLINE>
<TEXT>

     ABD'de yapılan bir kamuoyu araştırması, bu ülkedeki azınlıklara karşı ırkçı kökenli hoşgörüsüzlüğün hala devam ettiğini ortaya koydu. 
     Henry J. Kaiser Aile Vakfı ve Harvard Üniversitesi'nce yapılan ve Washington Post gazetesinde sonuçları yayımlanan araştırmaya göre, tüm siyah erkeklerin yüzde 52'si ve siyah kadınların yüzde 25'i, ırkçı bir yaklaşımla haksız yere polis tarafından durdurulduklarını söylüyor. 
     Asyalı ve Latin kökenli her 5 kişiden biri de, polisin kendilerini durdurmasında ırkçılığın kurbanı olduklarını öne sürüyor. Araştırmaya göre, siyahlar, Latin kökenlilere ve Asyalılara göre daha fazla ayrımcılıkla karşılaşıyor. Irkçılığın toplumsal yaşamdaki yansımasına ilişkin sonuçlara göre ise, siyahların üçte birinden fazlası, ırkları nedeniyle iş bulamıyor ya da işlerinde ilerleyemiyor. Asyalılarla Latin kökenlilerin beşte biri de işyerlerinde ayrımcılıkla karşılaşıyor. Asyalı, Latin ya da siyah azınlıkların baskın çoğunluğu, etnik yapıları ya da ırkları nedeniyle restoran ya da mağazalarda kendilerine kötü hizmet sunulduğunu, küçümsendiklerini, kendilerinden korkulduğunu ya da şüphe altında olduklarını belirtiyor. 1709 yetişkinle 8 Mart-22 Nisan arasında telefonla görüşülerek yapılan araştırmanın yanılma payının yüzde 3 olduğu kaydediliyor. 







</TEXT>
</DOC>
