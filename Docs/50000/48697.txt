<DOC>
<DOCNO> 48697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/spor/aspo.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Lazio’ya vuruldu. Cim-Bom’un grubu tam arapsaçına döndü 
</HEADLINE>
<TEXT>
Karışık Pizza 
Roma’daki mücadele Aslan için iyi başladı. İtalyan ekibini kilitleyen Cim - Bom, rakibine kalesini bile göstermedi, puan için ümitlendi 
İkinci 45 dakikada Lazio yine tıkandı. Ancak bir anlık gaflet ve Stankoviç’in golü planları bozdu 
     Sergen kaçırdı 
     OYUNA iyi başlamıştı Galatasaray. Vedat’ın sakatlanıp çıkmasına, Fleurquin’in boşluğu doldurmaya çalışmasına rağmen kurgu bozulmamış, Lazio bırakın pozisyonu, şut atacak deliği bile bulmakta zorlanır olmuştu. Kilitlemişti Cim - Bom oyunu. Bir puan için gardını almış, İtalyanlar’ı uyutmaya başlamıştı. Bir de Sergen ayağını o topun altına sokabilse, devre galibiyetle son bulacaktı. 
     
     Stankoviç attı 
     İKİNCİ yarıda da pek bir şey değişmedi aslında. Lazio tribünleri kendi takımını ıslıklarken, Sarı - Kırmızılı takım ahengini bozmadan puana koşuyordu. Taa ki, Mondragon sakatlanmasına rağmen çıkmamakta direninceye ve de Stankoviç’in köşeyi bulan gollük şutuna kadar. İşte bu gol, Cim-Bom’un bütün planını bozdu, beraberliği güle oynaya alacağı maçta elini boş bıraktı. 
     
     Grupta işler karıştı 
     ŞİMDİ grupta işler karıştı. Galatasaray’ın, ikinci tura çıkabilmek için PSV Eindhoven’i İstanbul’da yenmesi şart oldu. Bu durumda Nantes - Lazio’nun skoru ne olursa olsun Cim - Bom turu geçecek. Sarı - Kırmızılı takım, beraberlik halinde, PSV’nin altında kalacak ve diğer maçın skoruna göre klasman belli olacak, yani UEFA şansı averaj hesaplarına kalacak. 
     

</TEXT>
</DOC>
