<DOC>
<DOCNO> 14985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sonspo12.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Erzurumspor maçı taktiğine çalıştı 
</HEADLINE>
<TEXT>

     Beşiktaş, ligde Erzurumspor ile yapacağı maçın hazırlıklarını, BJK İnönü Stadı'nda sürdürdü. 
     Siyah-beyazlıların, Teknik Direktör Christoph Daum yönetimindeki antrenmanı, ilk 15 dakika dışında basına kapalı gerçekleştirildi. 
     Antrenmanda, ısınma hareketlerinin ardından kanat organizasyonları üzerinde durulurken, çalışmayı Daum'un eşi Anjelika da izledi. Antrenmana, Fransa'ya giden Nouma, sakatlıkları süren Shorunmu, Münch, Fazlı ve Genç Milli Takım'da bulunan Tunç katılmadı. Dünkü antrenmanı ayağı çektiği için yarıda bırakan Ali Eren, bugünkü çalışmaya çıktı. 
     Öte yandan, dünkü antrenmanda kaybolan top yüzünden, Fulya Tesisleri'ndeki görevliler tarafından çantaları aranmak istenen medya mensupları, bugün yanlarında getirdikleri topu sahaya atarak tepkilerini göstermek istediler. Ancak menajer Sinan Engin'in özür dilemesiyle iş tatlıya bağlandı. 
     Bir taraftarın aldığı anlaşılan top yüzünden yaşanan tartışmayı sona erdirmek isteyen Sinan Engin, konuyla ilgili gerekenin yapılacağını belirterek medya mensuplarından özür diledi ve tatlı ikram etti. 
     Gazeteciler, bunun üzerine getirdikleri topu sahaya atma eyleminden vazgeçtiler ve Beşiktaş altyapısına armağan ettiler. 




</TEXT>
</DOC>
