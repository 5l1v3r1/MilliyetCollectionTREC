<DOC>
<DOCNO> 46854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sonspo08.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor 1 - Samsunspor 0 
</HEADLINE>
<TEXT>

     Birinci Süper Futbol Ligi'nde, Gaziantepspor, Samsunspor'u 1-0 yendi. 
     
     İlk devre 

     Karşılaşmaya daha hızlı başlayan ve rakibine oranla daha üstün bir futbol ortaya koyan ev sahibi Gaziantepspor, bulduğu gol pozisyonlarını değerlendiremedi. 
     2. dakikada Nikolai'nin ara pasında ceza alanı içinde topla 
     buluşan Cesar, uygun durumda olmasına karşın topu kaleci Allum'a teslim etti. 6. dakikada Baidoo, Nikolai'yi düşürdü. Kazanılan serbest atışı kullanan Mustafa Şahintürk'ün kaleye yolladığı topu, Allum köşeye uzanarak kornere atmayı başardı. 10. dakikada Mustafa Şahintürk, orta alandan aldığı topu, ceza alanı önüne dek getirip uygun durumda bekleyen Cesar'a verdi. Cesar, kötü bir vuruşla meşin yuvarlağı kale yerine auta attı. 23. dakikada Baidoo'nun serbest atıştan Gaziantepspor kalesine yolladığı meşin yuvarlak, baraja çarpıp Ömer'i yanılttı. Ömer, güçlükle de olsa topu kontrol etti. 26. dakikada Samsunspor ceza alanı önünde Ercan, Cesar'ı düşürdü. Mehmet'in düzgün bir vuruşla kaleye yolladığı topu Allum, 2 hamlede kontrol etti. 38. dakikada ceza alanı içinde topla buluşan Gaziantepsporlu Mustafa Şahintürk, uygun durumda olmasına karşın meşin yuvarlağı bir kez daha auta yolladı. Kalan dakikalarda da gol olmayınca karşılaşmanın ilk yarısı 0-0 sona erdi. 
     
     İkinci devre 

     Her iki takımın da oyuncu değişikliği yapmadan başladıkları ikinci yarıda Gaziantepspor, ilk yarıya oranla daha etkisiz bir futbol sergilemesine karşın, kaydettiği tek golle 3 puanı kazanan taraf oldu. 
     İkinci yarıda savunma güvenliğini bir an olsun elden bırakmayan 1 puana razı bir takım görüntüsüyle mücadele eden Samsunspor, Batista'nın golüne engel olamadı ve gol sonrasında büyük üzüntü yaşadı. 
     48. dakikada gelişen Gaziantepspor atağında, Cesar orta alandan 
     aldığı topla Samsunspor savunma oyuncularını geçerek, ceza alanına girdi. Bu futbolcu, kendi vurmayıp pas vermeyi tercih edince, Samsunspor kalesi önemli bir tehlikeden kurtuldu. 58. dakikada maçta ilk oyuncu değişikliğini yapan Samsunspor'da, Phiri'nin yerine Mehmet Nas oyuna girdi. Gaziantepspor'da, 62. dakikada Nikolai'nin yerine Halit, 67. dakikada da Mustafa Şahintürk'ün yerine Onur oyuna dahil oldu. 69. dakikada Samsunspor'da Müslim, yerini Vural'a bıraktı. 80. dakikada Gaziantepspor'da, Cesar'ın yerine Çetin oyun alanına dahil oldu. 84. dakikada Gaziantepspor beklediği gole kavuştu. Samsunspor ceza alanına sol taraftan giren Batista, sol ayağıyla kaydettiği sert bir şutla meşin yuvarlağı Allum'un ellerinin arasında ağlara yolladı 1-0. 86 dakikada Samsunspor, Serkan Dökme'nin yerine Adnan'ı oyuna aldı. Kalan dakikaları orta alan mücadelesi biçiminde geçen karşılaşma, ev sahibi Gaziantepspor'un 1-0 üstünlüğüyle sona erdi. 
     






</TEXT>
</DOC>
