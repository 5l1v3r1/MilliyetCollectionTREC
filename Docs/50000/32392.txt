<DOC>
<DOCNO> 32392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/ekonomi/eko03.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanlıktan önce vekalet yarışı başladı 
</HEADLINE>
<TEXT>

Türkiye İhracatçılar Meclisi başkan adayları, kulis faaliyetlerine hız verirken yarınki seçim öncesinde vekaletle kullandırılacak oyların da peşine düştü 
     EYLEM TÜRK 

     Türkiye İhracatçılar Meclisi’nin TİM 8’inci olağan Genel Kurulu, 18 Temmuz’da yarın Ankara’da toplanıyor. Başkanlık için mevcut başkan Okan Oğuz, İTHİB İstanbul Tekstil Hammaddeleri İhracatçıları Birliği Başkanı Oğuz Satıcı ve İstanbul Hububat Bakliyat Yağlı Tohumlar ve Mamülleri İhracatçıları Birliği Başkanı Metin Altuğ yarışıyor. 
     Adaylar, 58 birlikten 240 ihracatçının oy kullanacağı seçim öncesinde vekalet yöntemiyle oy toplamaya çalışıyor. Oy hakkı olduğu halde, genel kurula katılamayacak ihracatçılar, oylarını vekalet verdiği bir ihracatçı kanalıyla kullandırabiliyor. 
     TİM yönetmeliğinde vekaleten oy kullanmaya yönelik bir düzenleme yok. Yönetmeliğin 28. maddesinde "Bu yönetmelik dışında kalan hususlar, karar hükümleri çerçevesinde Müsteşarlıkça sonuçlandırılır" hükmü yer alıyor. Dış Ticaret Müsteşarlığı ise vekaleten oy kullanılmasına yeşil ışık yakıyor. 
     
     Siyasiler de katılacak 
     TİM’den yapılan açıklamaya göre, yeni yönetimin seçileceği genel kurulun açılış bölümüne, TBMM’de grubu bulunan siyasi partilerin temsilcileri ile hükümet üyeleri ve Dış Ticaret Müsteşarlığı yetkililerinin katılması bekleniyor. Ankara Hilton Oteli’ndeki Genel Kurul, aynı gün yapılacak İcra Komitesi ve Başkanlık seçimleri ile sona erecek. 
     
Adaylar projelerini anlattı      Dış ticarette etkinlik sözü 
     Okan Oğuz, "TİM, ihracatı artırmaya her zaman çaba gösterdi. Bundan sonra dış ticaret politikalarının belirlenmesinden, dış temsilciliklerin çalışmasına müdahil olmaya kadar pek çok konuda etkin olmaya kararlı" dedi. Oğuz, bir web sitesi hazırladıklarını, "www.tim.org.tr" adresinde hizmet verecek sitenin bugün hizmete açılacağını ifade etti. 
     
     Başkanlığa süre sınırı getirecek 
     Satıcı, programını milli ekonomi, üretim, dış ilişkiler, TİM yönetiminde yeniden yapılanma, ihracatın desteklenmesi olarak belirledi. 
     Satıcı, TİM’in demokratik katılımla yönetilen gerçek bir meclis gibi yapılandırılması gerektiğini ve liderlik saltanatı ile olası siyasi ilişkilerin sona erdirilmesi için başkanlığı iki dönemle sınırlandıracağını söyledi. 
     
     ALO TİM Hattı kuracak 
     Altuğ, otomasyon çalışmalarını hızlandırıp, mahsup sisteminin genişletilmesini ve ihracatla ilgili koordinasyonu sağlayacaklarını anlattı. Sorunlara daha hızlı çözüm bulunması için "ALOTİM" hattı kuracaklarını belirten Altuğ, Eximbank kaynaklarının öncelikle KOBİ’lere verilmesi için çalışacaklarını söyledi. 
     



 EKONOMİ 






















</TEXT>
</DOC>
