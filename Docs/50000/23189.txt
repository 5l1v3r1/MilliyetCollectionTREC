<DOC>
<DOCNO> 23189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo05.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Trabzonspor yarın 87. randevuda... 
</HEADLINE>
<TEXT>

     Galatasaray ile Trabzonspor, yarın yapacakları ve 2000-2001 sezonu şampiyonunu belirlemesi açısından önem taşıyan lig maçıyla birlikte, tarihlerinde 87. kez karşı karşıya gelecek. 
     2 ekip arasında bugüne dek yapılan 86 karşılaşmanın 34'ünü Galatasaray, 30'unu ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 86 maçta, Galatasaray 97, Trabzonspor ise 94 kez gol sevinci yaşadı. 
     
     Galatasaray kılpayı önde 
     Galatasaray, lig maçlarında galibiyetlerde ezeli rakibi Trabzonspor'un kılpayı önünde bulunuyor. 
     Ligde yapılan 53 karşılaşmanın 19'unu ''Cim Bom'' kazanırken, 18 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Trabzonspor'un ligde attığı 59 gole, Galatasaray 55 golle karşılık verdi. 
     
     İstabul'daki maçlar 
     2 ekip arasında İstanbul'da yapılan karşılaşmalarda Galatasaray, galibiyet sayısında rakibine üstünlük kurdu. 
     Trabzonspor, İstanbul'daki 26 maçta Galatasaray'ı yalnızca 5 kez yenerken, ''Cim Bom'' ise, bordo-mavilileri 12 kez yenmeyi başardı. İstanbul'daki 9 karşılaşma ise beraberlikle sonuçlandı. 
     Galatasaray'ın İstanbul'daki 27 golüne karşılık, Trabzonspor 26 gol kaydetti. 
     Sezonun ilk yarısında Trabzon'da yapılan lig maçı 1-1 berabere sonuçlanırken, sarı-kırmızılılar Türkiye Kupası'nda Karadeniz ekibini deplasmanda 4-1 yenerek elemeyi başarmıştı. 






</TEXT>
</DOC>
