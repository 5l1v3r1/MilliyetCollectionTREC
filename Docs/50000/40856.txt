<DOC>
<DOCNO> 40856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/eko10.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi’de aracı Goldman Sachs 
</HEADLINE>
<TEXT>

Yapı Kredi ile ABN Amro’nun görüşmelerinde aracılığı Goldman Sachs yapıyor. Türkiye sorumlusu Tim Talkington sözleşme gereği bilgi veremedi ancak şirket yetkilileri görüşmeler için İstanbul’da 
     BARIŞ ERGİN 

     Yapı Kredi Bankası ile Avrupa’nın önde gelen bankalarından ABN Amro Bank arasında devam eden ortaklık görüşmelerine uluslararası yatırım bankası Goldman Sachs aracılık yapıyor. 
     İlgili taraflar henüz somut bir karar olmaması nedeniyle konu hakkında resmi bir açıklama yapmazken, uluslararası aracı kuruluş Goldman Sachs’ın Türkiye sorumlusu Tim Talkington, ortaklık görüşmeleri hakkında Yapı Kredi Bankası’nın isteğinden kaynaklanan konuşma yasağı bulunduğunu belirterek yorum yapamayacağını söyledi. 
     
     Büyüme stratejisi 
     İki bankanın evlilik yolunda yaptığı görüşmelerde Yapı Kredi Bankası’nın hisselerinin yüzde 25 ile 35’i arasında bir rakam için görüşmeler yapılıyor. Avrupa’nın 8’inci büyük bankası olan ABN Amro Bank’ın tüm dünyada 3 bin 500 şubesi bulunuyor. Türkiye’ye 1921 yılında temsilcilik açarak gelen banka büyüme stratejisi güdüyor. Türkiye Genel Müdürlüğünü Ab Meijer’in yaptığı Hollandalı bankanın temsilciliğinde 145 kişi çalışıyor. 
     1.4 katrilyon lira özkaynak varlığı ile Türkiye’nin en büyük bankalarından biri olan Yapı Kredi ise yabancı ortaklık tekliflerine soğuk bakmıyor. 
     Banka, sektördeki konumunu güçlendirerek pazar paylarını paylaşmaları beklenen ilk beş büyükten biri olmayı amaçlıyor. 
     Bu arada Yapı ve Kredi Bankası’ndan Borsa Başkanlığı’nın talebi üzerine İMKB’ye gönderilen yazılı açıklamada, henüz kamuoyuna açıklanabilecek bir durumun olmadığı belirtildi. Buna karşın Goldman Sachs’tan uzmanların İstanbul’da olduğu ve Çukurova Holding’te bu konuda üst düzey görüşmeler yaptığı bildiriliyor. 
     



 EKONOMİ 




















</TEXT>
</DOC>
