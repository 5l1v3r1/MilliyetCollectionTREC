<DOC>
<DOCNO> 31868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun25.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baz istasyonları Belçika'da da tartışılıyor... 
</HEADLINE>
<TEXT>

     Belçika Ulusal İstatistik Enstitüsü INS , 2000 yılı sonu verilerine göre ülkede 5 milyon 336 bin cep telefonu abonesi bulunduğunu, Belçikalıların yüzde 52'sinin cep telefonu kullandığını açıkladı. 
     INS uzmanları, cep telefonu kullanıcılarının sayısının süratle artmaya devam ettiğini belirtirken, telefon şirketlerinin ülke genelinde yerleştirdikleri baz istasyonlarının zararlı olup olmadığı konusunda tartışmaların giderek yaygınlaştığını belirttiler. Uzmanlar, baz istasyonlarının insan sağlığına zarar verdiğine ilişkin somut kanıt bulunmadığını, ancak bunun aksini ispat edecek veriler de belirlenmediğini ifade ettiler. 
     Belçika'da, 7 bin farklı bölgede baz istasyonu yerleştirildiği, bunların genelde 15 ila 20 metre yükseklikte, kilise çanlarının bulunduğu çatılarda, yüksek binaların çatısında ve tepelerde konuşlandırıldığı kaydedildi. Bazı insanların, migren, stres, uykusuzluk gibi sorunlarını söz konusu baz istasyonları yakınında ikamet etmelerine bağladıklarını belirten uzmanlar, elektromanyetik etkili bu antenlere 3-4 metre mesafeden daha fazla yaklaşılmaması gereği üzerinde durdular. Uzmanlar, cep telefonu iletişimi için yerleştirilen baz istasyonlarının ''tehlikeli'' veya ''tehlikesiz'' olduğuna ilişkin somut bilgi bulunmadığını, araştırmaların ve tartışmaların devam ettiğini belirttiler. 







</TEXT>
</DOC>
