<DOC>
<DOCNO> 10555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/siyaset/asiy.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Işılay Saygın, bunca yıl neden bekarlığı tercih ettiğini Milliyet’e anlattı 
</HEADLINE>
<TEXT>
Evde oturmam deyip evlilikten vazgeçmiş 
25 yaşında siyaset dünyasına ilk adımını attığında nişanlıydı. Nişanlısı bir gün "Ya ev ya iş" deyince yüzüğünü atıp hayatını bekar sürdürmeye karar verdi 
     SALİHA ÇOLAK Ankara 

     Politika dünyasına 1974 yılında Buca Belediye Başkanı seçilerek başlayan ANAP İzmir Milletvekili Işılay Saygın’ın yaşam öyküsü, "Türkiye’de kadın gerçeğinin" tipik örneklerinden biri olarak dikkat çekiyor. Saygın, 12 Eylül’de siyasete verdiği "zorunlu aranın" ardından Meclis’e ve kadından sorumlu Devlet Bakanlığı’na kadar uzanan politika macerasına 25 yaşında bir mimarken, "halka hizmet hakka hizmet" sloganıyla atılmış. 
     
     Eski nişanlısı ev hanımıyla evlendi 
     Saygın, seçim propagandası çalışmalarını yürütürken nişanlısının karşı çıkması nedeniyle bir tercih yapmak zorunda kalmış. Böylece, 25 yaşında "nişanlıyken" atıldığı politika yaşamında, nişanlısının, "Ya ev, ya siyaset" dayatması karışısında politikayı tercih ederek "bekar" olarak ilerlemiş. İnşaat mühendisi olan nişanlısı ise bugün bir "ev hanımıyla" evli. Saygın hala bekar olmasını "Nasip değilmiş" diye açıklıyor ve "FP’li Oya Akgönenç’in eşi her zaman yanında. Tansu Çiller’in eşi de kendisini destekliyor. Anlayışlı bir eşle siyaset yürütülebilir" diyor. 
     
     "Kadınlar daha çok çalışmalı" 
     Saygın, kadının politikada "sürekliliğini", başarısı kadar özel yaşamındaki çizgisine de bağlıyor. Saygın, bunun gerekçesini şöyle açıklıyor "Kadınlar erkeklere göre daha fazla çalışmak zorunda. Daha fazla dürüst olmak ve özel yaşamlarına daha fazla dikkat etmek zorunda. Çünkü politikaya giren kadının yaptıkları politikada kadın sayısının artması ya da azalmasına sebep olabilir. Bize oy verenlerin başını önüne eğdirecek işler yapmamalıyız. Buna özen gösterilmezse politikada genel olarak kadınların önünün tıkanmasına neden oluruz." 
     


 SİYASET 








</TEXT>
</DOC>
