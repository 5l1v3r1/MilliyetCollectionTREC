<DOC>
<DOCNO> 4476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sondun05.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetiminden Irak'a uyarı 
</HEADLINE>
<TEXT>

     ABD Başkan Yardımcısı Dick Cheney, Irak Devlet Başkanı Saddam Hüseyin'in ''bölgede tehdit oluşturduğunu'' söyledi. 
     Cheney, NBC televizyonunda katıldığı bir programda, 1991'deki Körfez Savaşı'nı kastederek, ABD'nin Irak'a karşı yeniden savaşa girişebileceğini belirtti. Körfez savaşı sırasında savunma bakanlığı görevinde bulunan Cheney, ''Saddam çok dikkatli olmalı. Saddam, bu yönetimin 10 yıl önce girişilen eylemleri yeniden başlatabileceğini anlamalı ve yanlış hesap yapmamalı'' dedi. 
     Irak liderinin halen kitle imha silahları geliştirme arayışında olduğunu kaydeden Cheney, bu silah arayışıyla Saddam'ın, Körfez Savaşı'na son veren ateşkes anlaşmasını ihlal ettiğini ve yeniden ''tehdit edici varlığını'' ortaya koyduğunu kaydetti. Körfez Savaşı'nın sonunda varılan anlaşmada Irak, nükleer, kimyasal ve biyolojik silah ve uzun menzilli füze programlarını kaldırmayı kabul etmişti. Bunu denetleyen BM gözlemcileri, 1998 yılı ortasından beri Saddam Hüseyin tarafından engelleniyor. 
     Bu arada, İngiltere'de yayınlanan The Sunday Telegraph gazetesinin, Batı'ya sığınan Iraklı bir askeri mühendisin ifadelerine dayanarak, Saddam Hüseyin'in elinde patlamaya hazır iki nükleer bombanın bulunduğu yolundaki iddialara değinen Cheney, buna inanmak için ellerinde somut nedenler bulunmadığını söyledi. Cheney, ''Saddam, Körfez Savaşı sırasında nükleer silahlar üzerinde çalışıyordu. Ancak henüz atom bombası üretecek aşamaya gelmemişti. Şu noktada da, bu amacına ulaştığına inanmak için geçerli hiçbir neden yok. Ancak bilmiyorum'' diye konuştu. Fox televizyonundaki konuşmasında da Cheney, Bush yönetiminin Ulusal Güvenlik Konseyi'nin, Saddam ve Ortadoğu konusunda ABD'nin ne yapılabileceğine bakacağını kaydetti. Başkan Bush, kitle imha silahları geliştirmesi halinde, Saddam'a karşı güç kullanacaklarını söylemişti. 
     




</TEXT>
</DOC>
