<DOC>
<DOCNO> 39424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur09.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih için ilk tören İTÜ'de 
</HEADLINE>
<TEXT>

     Eyüp Mezarlığı'nda uğradığı bıçaklı saldırı sonucu yaşamını yitiren işadamı Üzeyir Garih için mezun olduğu İstanbul Teknik Üniversitesi'nin İTÜ Taşkışla Kampusü'nde tören düzenlendi. 
     Türk bayrağına sarılı Garih'in cenazesi, saat 10.20'de törenin yapılacağı Makina Fakültesi'nin girişindeki holde hazırlanan katafalka konuldu. 
     Törende konuşan Alarko Holding Yönetim Kurulu Eş Başkanı İshak Alaton, Garih ile ortaklıklarının 1954 yılında başladığını belirterek, şöyle konuştu 
     ''Yarım asır süren, kardeşten yakın birlikteliğimizi heyecanlı bir macera olarak yaşadık. Hayatım boyunca bana büyük mutluluk veren bu muhteşem yolculuk sevgili yoldaşım Üzeyir için şimdi noktalandı. 'YüceTanrı öyle münasip gördü' diyerek, teselli bulalım ve gerçeği kabullenelim.'' 
     Alaton, Garih ile iş hayatına sıfırdan başladıklarını, Alarko'yu birlikte yaratıp, yaşatıp, büyüttüklerini de belirterek, bu yolculuk boyunca varacakları limanların seçiminde çoğunlukla isabetli kararlar aldıklarını söyledi. 
     Hayata bakış felsefelerinin birlikte geliştiğini, zamanla şirketin karakterinin belirginleştiğini anlatan Alaton, bu yolculuk boyunca tek bir defa dahi ''bu senin hayatın idi'' demediklerini ifade etti. 
     Alaton, şöyle devam etti 
     ''Yavaş ancak sağlam ve emin adımlar atarak geliştik. İş dünyamızda en büyükler arasında yer almaya çalışmadık. Çok varlıklı olmak yerine, güvenilir ve saygın olmanın önemini ön planda tuttuk. 6 bin kişilik büyük bir aile olduk. Bu ailenin bütün mensupları, yıllar boyunca geliştirdiğimiz dürüst ve şeffaf iş felsefemize uygun bir yönetim çerçevesi içinde, Alarko Holding'i bugünkü duruma getirdiler.'' 
     Garih'in sayısız haslet ve meziyetinin bulunduğunu ve insan ilişkilerine çok önem verdiğini ifade eden Alaton, iş hayatında yaşadığı güçlükleri ve başarı yolunda çözüm üretme yollarını yazıya dökerek, büyük bir arşiv oluşturduğunu bildirdi. 
     Garih'in, yalnız Türkiye'nin değil, dünyanın bütün insanlarını, bütün gençlerini kucaklayabilen, geniş bir ufka sahip olduğunu dile getiren Alaton, ''Cömert ortağım Üzeyir, bizim şahsen ve şirket olarak yol boyunca yaptığımız hataları irdeleyerek, bu tip hataları önleme yollarını da göstererek, topluma hizmet etmeyi hedefledi'' diye konuştu. 
     Alaton, Üzeyir Garih'in dünyadaki ömrünün er veya geç bir gün noktalanacağının idrakinde olduğunu belirterek, bazı insanların yaşamadan öldüklerini, bazılarının ise öldükten sonra da yaşamlarının devam ettiğini kaydetti. 
     Garih'in ikinci gruba iyi bir örnek olduğunu ifade eden Alaton, ''Üzeyir, yarattığı eserlerinde, kitaplarında ve Alarko'da yaşamaya devam edecektir'' dedi. 
     Alaton, iş ortağının her üç semavi dinin aynı ve tek Allah'ın mesajlarını ve felsefesini içerdiğini bildiğini, bunların müşterek yönlerini araştırdığını ve Tevrat ile Kuran'dan birçok ayeti ezberlediğini de söyleyerek, yol gösterici olarak konuşmalarında bu ayetleri zikr ettiğini anlattı. 
     Alaton, şöyle devam etti 
     ''Türkiye'nin çağdaş batıya dönük ve saygın yüzünü yurtdışında tanıtmayı kutsal bir görev bildi. Üzeyir hayatı boyunca toplumsal sorumluluklarının idrakinde oldu. En az almak kadar vermenin de bir görev olduğuna inandı. 'Bu ülkede yetiştim. Bu ülkeye hizmet etmek boynumun borcudur' dedi. Bu yolda iş dünyamızın liderlerinden biri oldu. Mükemmel olmak yalnız Allah'ın inhisarıdır. Garih benim tanıdığım binlerce insan içinde mükemmelliğe en yakın müstesna bir insan idi. Onu bundan sonra da yaşatmaya, bıraktığı eserlerden faydalanmaya devam edeceğiz. Bayrağı dik tutacağız. Hepimizin başı sağolsun.'' 







</TEXT>
</DOC>
