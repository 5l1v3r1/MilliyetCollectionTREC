<DOC>
<DOCNO> 27012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sondun08.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu ve dopingi tırnak ele verecek 
</HEADLINE>
<TEXT>

     İskoç ve İngiliz bilim adamları, uyuşturucu ve doping ilaçları kulanımının tespitinde, el ve ayak tırnakları üzerinde yapılan ve daha uzun bir geçmişi kontrol edebilen etkili bir test geliştirdiler. 
     Uyuşturucu ya da doping ilacı kullanımının bugüne kadar en yaygın biçimide idrar testiyle tespit edildiğine dikkat çeken uzmanlar, bu testin sadece 15 gün öncesine kadar kullanılan maddelerin izini taşıdığını, bu nedenle de çok etkili sonuç vermediğini belirttiler. 
     Tırnak testinin ise tırnağın etin içinde kalan bölümünün uzayıp parmak ucuna ulaşmasından sonra yapıldığı için daha uzun bir geçmişte alınan bütün uyuşturucuların tespit edilmesini sağlayabildiğini belirten uzmanlar, el tırnaklarının uzamasının üç ile 6 ay, ayak tırnaklarının uzamasının ise 6 ay ile bir yıl arasında zaman aldığını hatırlattılar. Bu tırnakların 10 miligramlık bir bölümünün test için yeterli olduğunu belirten uzmanlar, bu yöntemin daha uzun bir zaman dilimini kapsadığı için önem taşıdığını belirtiyorlar. Araştırmayı yapan ekibin başkanı Dr. Robert Anderson, bir kişinin kullandığı eroini tırnak içine yerleşen kalıntıları sayesinde bir yıl sonra bile tespit edebildiklerini kaydetti. 







</TEXT>
</DOC>
