<DOC>
<DOCNO> 29539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur11.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullular dikkat...Beş ayda üç bin kişi kapkaç kurbanı... 
</HEADLINE>
<TEXT>

     İstanbul'da son 5 ayda 3 bin 125 kapkaç olayı meydana gelirken, bu olaylardan 360'ının aydınlatıldığı, yakalanan 455 kişi hakkında yasal işlem yapıldığı bildirildi. 
     İstanbul Emniyet Müdürlüğü'nce, son günlerde gündeme gelen ''mala karşı işlenen suçlar'' ve özellikle ''kapkaç'' olaylarıyla ilgili çalışmalar hakkında yazılı açıklama yapıldı. Açıklamada, kapkaç ve yankesicilik suçları ile mücadelenin hukuki yönü ele alınarak, bu tür suçlulara verilecek cezaların caydırıcılığının ön plana çıkarılması amacıyla İçişleri Bakanlığı ve diğer yetkili makamlarla yasal düzenlemelere gidilmesi yönünde gerekli yazışmaların yapıldığı hatırlatıldı. 
     Mala karşı işlenen suçların önlenebilmesi amacıyla Asayiş Şube Müdürlüğü'nde mevcut 10 motorize ekibe, 40 otomobil takviyesi yapılacağı belirtilen açıklamada, bu ekiplerin, suçların yoğun işlendiği bölgelerde görevlendirilerek sokak hakimiyetinin sağlanacağı bildirildi. 
     İstanbul Emniyet Müdürlüğü'nce hazırlanan istatistiklere göre, ilin 32 ilçesinde son 5 ayda 3 bin 125 kapkaç olayı meydana geldi. Bu olaylardan 360'ı aydınlatılırken, 455 kişi yakalanarak hakkında yasal işlem yapıldı. Kapkaç olaylarından 2 bin 765'inin ise halen faili meçhul olduğu bildirildi. 
     İstatistiklerde, son 5 ay içinde en fazla kapkaç olayının 383 ile Kadıköy ilçesinde meydana geldiği kaydedildi. Kadıköy'ü, 356 ile Kartal, 299 ile Şişli, 195 ile Pendik, 220 olay ile Ümraniye izledi. Adalar, Çatalca ve Şile'de hiç kapkaç olayına rastlanmazken, Silivri'de de sadece 3 kapkaç olayı görüldü. 






</TEXT>
</DOC>
