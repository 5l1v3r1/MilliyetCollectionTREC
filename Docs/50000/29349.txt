<DOC>
<DOCNO> 29349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur20.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nden, Filipinlere gideceklere "Bizce erteleyin" 
</HEADLINE>
<TEXT>

     Dışişleri Bakanlığı, Filipinler'e seyahat etmek isteyen Türk vatandaşlarının, seyahat planlarını ertelemelerinin uygun olacağını bildirdi. 
     Bakanlık'tan yapılan duyuruda, Filipinler'de fidye için aralarında Batılıların da bulunduğu turist kaçırma olaylarının bu yıl da sürdüğü hatırlatıldı. 
     Duyuruda, kaçırma olaylarının yalnızca Ebu Seyyaf grubunun Mindanoa'daki eylemleriyle sınırlı kalmadığı belirtilerek, başkent Manila'da da son günlerde İngiltere, Singapur ve Tayvan vatandaşlarının fidye için kaçırıldığının altı çizildi ve ''Filipinler'de mevcut söz konusu ortam nedeniyle bölgeye seyahat etmeyi planlayan vatandaşlarımızın ihtiyatlı hareket etmeleri ve mümkünse seyahat planlarını ertelemeleri uygun olacaktır'' denildi. 







</TEXT>
</DOC>
