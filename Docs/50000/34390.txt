<DOC>
<DOCNO> 34390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/spor/ybay.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda devlet mi devlette spor mu... 
</HEADLINE>
<TEXT>

     TOGAY BAYATLI 

     6. Avrupa Gençlik Oyunları’na 48 ülkeden 46’sı katıldı. İştirak etmeyen yalnız Türkiye ve Güney Kıbrıs. Yunanistan tek atletle temsil edildi. Bu ülkeler dışında Avrupalılar, lejyoner hastalığının pek ciddi boyutlarda olmadığı kararını vererek oyunlarda yer aldılar. Böylece tüm Avrupa’nın alay konusu olduk. "Rumlar ve Türkler ilk kez bir konuda anlaştılar" diyorlar. Bizimle resmen dalga geçtiler. IOC’nin ve Avrupa Olimpiyat Birliği’nin Başkanı Jacques Rogge’ye yanıt veremedik. Birçok IOC üyesinin ağır eleştirilerini aldık. Bence 2012 Olimpiyatları İstanbul için çok zor bir döneme girdi. 
     Ve bu sıkıntı içinde aklımıza değerli spor yazarı ve spor tarihçisi Cem Atabeyoğlu’nun yeni çıkacak "SPORDA DEVLET Mİ, DEVLETTE SPOR MU" adlı kitabı geldi. Tabii sevgili spor bakanımız buna yeni bir boyut daha getirdi. O da vatandaşın spor yapması mı, yoksa spor bakanının spor yapması mı 
     Yıllardır Türk sporu çağ dışı bir sistem ile yönetiliyor. Kitlesel başarılarımız yok. Ama gene de siyasiler bu gücü ellerinden bırakmıyor. Tıpkı Komünist Çin’de, K.Kore’de ve Küba’da uygulandığı gibi. Devlet telefonlarımızı dinliyor, bankalarımızın hortumlanmasına izin veriyor, KİT’lerin çiftlik haline getirilmesine göz yumuyor. Bu arada tam on bini aşkın insan ile Gençlik ve Spor Genel Müdürlüğü sadece 300 bin kişiye spor yaptırıyor. 
     Federasyonların seçimi de antidemokratik. Aslında seçim sözü bir aldatmaca. Çünkü oyları veren federasyon genel kurullarının yarısından çoğu GSGM’nin maaşlı yöneticileri. Tek özerk kalan ve başarıları açıkca görülen Futbol Federasyonu’nun bağımsızlığı yok edilmek isteniyor. 
     Şimdi bir de Spor Konseyi yutturmacası ortaya çıktı. Konsey üyelerinin yarısından çoğu müsteşarlar ve bürokratlar. İşte bağnaz devlet yönetiminin en tipik örneği. Sporu konsey haline getirip, başına gene spordan hiç anlamayan bir genel müdürü seçecekler. Murcia’daki, Avrupa Gençlik Oyunları’na katılmama skandalının en büyük sorumlusu Genel Müdür’dür. Duyduğumuza göre kendisi Rahşan Ecevit’ten torpilli. Ecevit’lerin sporla ilgisi olmadığını bilmeyen yok. Şimdi genel müdür 1908 yılında kurulan Olimpiyat Komitesi’ni yıkmak gibi bir hayalin peşinde. Milletvekilleri sözünü dinliyormuş. Onun için yeni kanunları bakan değil, kendinin çıkarttığını sık sık benim de bulunduğum toplantılarda övünerek ifade ediyor. Bakan ise dağa çıktı. Dağı da inek yedi. Bu Lafonten masallarıyla 25 milyon Türk genci ve 60 milyon Türk halkı uyutulmaya devam ediliyor. 



 SPOR 


























</TEXT>
</DOC>
