<DOC>
<DOCNO> 34734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun17.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail saldırısında ölenlerin 5'i Hamas lideri... 
</HEADLINE>
<TEXT>

     Batı Şeria'daki Nablus kentinde, İsrail tanklarının ateş açtığı Hamas'a ait binada ölenlerin sayısı 8'e yükseldi. Ölenlerin arasında aşırı dinci Hamas örgütünün 5 lideri de bulunuyor. 
     Ölen Hamas liderlerinin 2'sinin Cemal Mansur 41 ve Cemal Selim 42 olduğunu belirten Filistin hastane kaynakları, diğer 3 liderin kimliğini açıklamadı. 2 çocuğun da saldırıda öldüğünü, 15 kişinin de yaralandığını belirten kaynaklar, Nablus kenti çevresindeki dağlardaki İsrail tanklarının Hamas'a ait 7 katlı binaya ateş açtığını kaydettiler. Görgü tanıkları, ölen çocukların kardeş olduğunu ve anneleriyle binada bulunduklarını söylediler. 
     Bu arada saldırının ardından açıklama yapan Muhammed Dahlane adlı Filistinli güvenlik yetkilisi, Hamas'ın Nablus'taki saldırının intikamını alacağını düşündüğünü söyledi. Gazze Şeridi'deki Filistin güvenlik yetkililerinin lideri Dahlane, ''İsrailliler eylemlerinin Hamas'ın intikamına yol açacağını biliyorlar'' dedi. 
     İsrail ile barışa karşı olan Hamas örgütü, 1994'ten beri İsrail'e karşı düzenlenen saldırılarının büyük bölümünün sorumluluğunu üstlenmişti. Öte yandan Filistin hastane ve güvenlik kaynakları, Gazze Şeridi'ndeki Netzarim Yahudi yerleşim merkezi yakınlarında, İsrail askerlerinin açtığı ateşte 1 Filistinli polisin öldürüldüğünü duyurdu. Aynı kaynaklar aracında bulunan Muhammed Esad Hasani'nin 21 vurulduğunu belirtti. İsrail ordusunun açıklamasında ise bölgede herhangi bir çatışma çıkmadığı kaydedildi. Mısır'ın Gazze sınırı yakınında da bir kişi serseri kurşunla ayağından vurularak yaralandı. Mısır'ın Ortadoğu Haber Ajansı'na göre, sınırdaki Refah kentinin Mısır tarafında bulunan evinin avlusunda oturan Zemil Ahmed Süleyman'ın 28 sol dizine kurşun isabet etti. Hastane yetkilileri, Süleyman'ın durumunun ağır olmadığını belirtti. 







</TEXT>
</DOC>
