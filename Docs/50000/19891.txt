<DOC>
<DOCNO> 19891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/ekonomi/eko08.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta vergi rekoru 
</HEADLINE>
<TEXT>

Vergi dünyası MUSTAFA ÖZYÜREK 
     Her ayın üçüncü günü saat 16.30’da enflasyon oranı açıklanıyor. Ertesi gün akaryakıt fiyatlarına zam yapılıyor. Akaryakıt fiyatlarının oluşum mekanizmasını bilmeyen tüketiciler zammın nedenini kendine göre açıklıyor. Kimi dalgalı kura bağlıyor. Kimi de dışarıda petrol fiyatlarının arttığını zannediyor. Oysa her ayın dördüncü günü uygulamaya konulan akaryakıt zamları otomatik fiyatlandırma mekanizmasının bir sonucu. Kemal Derviş’in açıkladığı ekonomik programda, Akaryakıt Tüketim Vergisi’nin ATV bir önceki ay enflasyonu kadar artırılması öngörüldü. Onun için 4 Nisan’da ATV’ler mart ayı TEFE’si kadar 10.1 artırıldı. 4 Mayıs’ta da nisan ayının TEFE’si kadar 14.4 kadar yükseltildi. 
     Hemen belirtelim ki Bakanlar Kurulu ATV’yi açıklanan TEFE’den daha fazla veya eksik belirleyebilecektir. Son zamlar açıklanırken Bakanlar Kurulu ürün bazında ATV’yi farklı farklı belirledi. 
     
Kur farklı farklı belirlendi      Kurşunsuz benzinde ATV 19 artırılarak 425.500 TL olarak belirlenmiştir. Motorinde 12.5 yükseltilerek 270.800 TL saptanmıştır. Otogazda ise ATV TEFE 14.4 ’nin çok üstünde 34 artırılarak 185.000 TL olarak saptanmıştır. 
     Son akaryakıt zamları belirlenirken ürünlerde dolar kuru farklı farklı dikkate alınmıştır. Kurşunsuz benzin fiyatı saptanırken bir dolar 1163.68 TL olarak alınmış, motorin fiyatı saptanırken 1219.04 TL, otogazda ise 1163.68 TL olarak dikkate alınmıştır. 
     Dalgalı kur sisteminin fiyatı devletçe sağlanan mallarda bile sorunlar yarattığı son akaryakıt fiyat ayarlaması ile de ortaya çıkmıştır. Her firmanın kendine göre kur belirlediği ortamda piyasada belirsizliği ortadan kaldırmak mümkün olmaz. 
     
Fiyatlar yine artacak      Son akaryakıt zamlarından sonra benzin fiyatı bir milyon lirayı geçmiştir. Mayıs ve haziran ayları enflasyonun da oldukça yüksek çıkacağı beklentisine göre akaryakıt fiyatları artmaya devam edecektir. Ayrıca dünyada petrol fiyatlarının artması ve veya döviz kurunun yükselmesinde akaryakıt fiyatları yeni zamlara neden olacaktır. 
     Akaryakıta yapılan zamlar kaçınılmaz olarak üretim ve ulaşım maliyetlerini yükselterek başka malların da zamlanmasına neden olmaktadır. Hükümet enflasyonla mücadeleyi gündemden çıkardığı için akaryakıt zamları nedeniyle ürün fiyatlarındaki artışı önemsememektedir. Ancak akaryakıt fiyatlarına yapılan zamlar ekonomide var olan durgunluğu daha da artıracaktır. 
     ATV tahsili son derece kolay olan bir vergidir. Petrol ana dağıtım şirketlerinden akaryakıt satılırken ATV vergi dairelerine ödenmektedir. 
     Akaryakıt zamları Hazine’nin ATV tahsilatını artırabilir. Ancak sürekli zamlar durgunluğu artırarak diğer vergilerinin tahsilini düşürür. 
     Son zamlarla, 21 Şubat krizinden beri, benzin fiyatlarına 65.4, tüpgaz fiyatlarına 92.6 zam yapılmış olmaktadır. 
     Kamuoyu dışarıdan gelecek kaynağa, Telekom’un özelleştirilmesine yoğunlaşmışken, halk sağanak gibi gelen zamların altından nasıl kalkalacağını düşünmektedir. Gelirleri son derece yetersiz olan işçi, memur, esnaf ve emekliler son zamlarla iyice şaşkına döndüler. 
     
Frene basmak lazım      Krizde işlerini kaybedenler ise iyice çaresiz durumdadırlar. Kemal Derviş’in programının uygulanabilmesinde, en önemli sorun zamların ve enflasyonun altında ezilen kitlelerin tepkisinin nasıl önleneceğidir. Sosyal patlamayı önlemek için akaryakıt zamlarında frene basmak gerekiyor. 
     



 EKONOMİ 





















</TEXT>
</DOC>
