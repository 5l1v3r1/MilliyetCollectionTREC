<DOC>
<DOCNO> 29929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/soneko05.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, yarın Türkiye'nin 1.5 milyar dolarlık kredisi için toplanacak 
</HEADLINE>
<TEXT>

     Uluslararası Para Fonu IMF İcra Direktörleri Kurulu, yarın Türkiye'nin 8. gözden geçirme raporu ve Ek Niyet Mektubu'nu görüşmek için toplanacak. 
     IMF'nin, yarın yapması beklenen Kurul toplantısının, Türkiye'nin taahhütlerini yerine getirmesi nedeniyle gerçekleştirilmesi ve Türkiye'nin 8.gözden geçirme raporu ve Ek Niyet Mektubu'nun onaylanması bekleniyor. 
     Türkiye'nin, taahhütleri yerine getirme kararlılığını, 8.gözden geçirme kriterlerini TBMM'den geçirmekle gerçekleştirdiği ve diğer düzenlemeler konusunda da gerekeni yaptığı belirten yetkililer, IMF'nin, yarın yapılacağını açıkladığı İcra Direktörleri Kurulu toplantısının tarihinde herhangi bir değişikliğe gitmediğini de vurguluyorlar. 
     Bu arada, 17 maddelik Ek Niyet Mektubu ve 8.gözden geçirme raporunun, İcra Direktörlerine, okumaları için geçen hafta dağıtıldığı belirtiliyor. 
     IMF'nin, yarın yapılacak İcra Direktörleri Kurulu toplantısının ardından, 1.5 milyar dolarlık ikinci kredi dilimini serbest bırakması bekleniyor. 
     
     Kahkonen'in 9. ziyareti... 
     İcra Direktörleri Kurulu toplantısının yarın gerçekleştirilmesi durumunda, Juha Kahkonen başkanlığındaki IMF heyetinin, 9. gözden geçirme ziyaretinin gelecek hafta başlayabileceği kaydediliyor. 
     Diğer dilim olan 1,5 milyar dolarlık kısmın da, 25 Temmuz'da serbest bırakılması planlanıyor. 
     Diğer 3'er milyar dolarlık dilimler ise 20 Eylül ve 15 Kasım tarihlerinden sonra serbest bırakılacak. 
     IMF yönetimi, 3,8 milyar dolarlık ilk dilimden sonraki dört kredi diliminin serbest bırakılmasının, program hedefleriyle ilgili gözden geçirmelerin sonuçlarına bağlı olacağını vurgulamıştı. 
     Öte yandan IMF'den ayrı Dünya Bankası'nın Türkiye'ye vereceği yaklaşık 1.1 milyar dolarlık krediye ilişkin toplantısını da, 5 Temmuz perşembe günü yapması bekleniyor. 






</TEXT>
</DOC>
