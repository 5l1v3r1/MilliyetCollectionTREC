<DOC>
<DOCNO> 38145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/ekonomi/eko04.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İç kaynağa başvurmadan 500 milyon dolar ödedi 
</HEADLINE>
<TEXT>

İş Bankası, 500 milyon dolarlık sendikasyon ödemesini, yurtdışı bankalardaki muhabir mevcutlarından karşıladığını ve kur üzerinde baskı yaratmadığını bildirdi 
     EKONOMİ SERVİSİ 

     Türkiye İş Bankası, 500 milyon dolarlık sendikasyon ödemesinin, iç kaynaklara başvurulmadan yapıldığını açıkladı. 
     Bankadan yapılan yazılı açıklamada, ’İş Bankası’nın sendikasyon kredisi ödemeleri için, iç piyasada yarattığı talep nedeniyle dolar kurunun yükseldiği’’ yönündeki haberlerin tamamen gerçek dışı olduğu ifade edildi. 
     Banka tarafından uluslararası piyasalardan temin edilmiş olan ve bugüne kadar bir Türk bankasının almış olduğu en büyük kredi niteliğindeki 500 milyon dolarlık sendikasyon kredisinin, 17 Ağustos Cuma günü itibarıyla geri ödendiği belirtilen açıklamada, şöyle denildi 
     
     Kur baskısı yaratmadık’ 
     "Ödeme öncesinde yurtiçi kaynaklara başvurulmadığı gibi, Merkez Bankası nezdindeki döviz depo hesaplarımız da kullanılmamış ödemenin tamamı yurtdışı bankalardaki muhabir mevcutlarımızdan karşılanarak, döviz kuru üzerinde herhangi bir baskı yaratılmamıştır. Gerçekte döviz kuru üzerindeki en büyük baskıyı, tasarruf sahiplerini telaşa sevk eden bu tür yanlış haberler oluşturmaktadır. Bankamız, gerek ticari itibarını zedelemeyi hedefleyen gerekse bankacılık sistemini olumsuz etkileyecek bu tür yanlı ve maksatlı haberlere karşı her türlü yasal önlemi almakta tereddüt etmeyecektir.’’ 
     İş Bankası’ndan yapılan diğer açıklamada da Türkiye Bankalar Birliği’ne 1 milyon 20 bin lira döviz kuru esas alınarak hazırlanmış herhangi bir mali tablo gönderilmediğini bildirdi. 
     İMKB’ye gönderilen açıklamada, dönem sonlarında bankaların yabancı para bilanço kalemlerini kendilerinin gişe alış kurları ile değerleme imkanına sahip bulunduğu, bankaların bu değerleme işlemlerinde kullandığı kurların değerleme tarihinde gişelerinde ilan ettikleri kur olduğu ve konjonktürel nedenlerden dolayı değiştirilebildiği belirtildi. 
     
     Mevzuata uygun’ 
     Açıklamada, bu açıdan bakıldığında bankanın İMKB’ye göndererek kamuoyuna açıkladığı 31 Mart 2001 tarihli bilançosundaki yabancı para kıymetlerinin, ilgili mevzuat çerçevesinde değerlendiği, kullanılan 861 bin liralık değerleme kurunun da bu tarihe ilişkin bankanın dolar gişe alış kuru olduğu kaydedildi. 
     Ayrıca her bankanın uygulayacağı kuru hiçbir kısıtlama olmaksızın kendisinin belirleyebildiğine işaret edildi. 
     



 EKONOMİ 


















</TEXT>
</DOC>
