<DOC>
<DOCNO> 12468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/siyaset/siy03.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
O.. çocuğu’na tepki yağdı 
</HEADLINE>
<TEXT>

ANAP Grubu’nda, Agah Oktay Güner’in bir gazeteciyi hedef alarak bu sözcüğü kullanmasını, ilk başta kendi arkadaşları eleştirdi 
     HAKAN ŞANLITÜRK Ankara 

     ANAP’ın önceki günkü grup toplantısında Balıkesir Milletvekili Agah Oktay Güner’in bir gazeteciyi hedef alarak "o... çocuğu" demesi en başta kendi arkadaşlarını şaşırttı. 
     ANAP Genel Başkan Yardımcısı Salih Yıldırım, Güner’in bu ifadeyi bir heyecan anında dile getirdiğini savunarak, "Söylenmemesi gereken bir sözdü. Sürçilisan olarak değerlendiriyorum" dedi. ANAP Giresun Milletvekili Burhan Kara da, Güner’in tecrübeli bir politikacı olduğunu ve bu ifadeyi bilerek kullanmasının düşünülemeyeceğini vurgulayarak, "Zaten öyle bir ifade kimseye yakışmaz. Ağzından sehven kaçtı" dedi. 
     Güner’in sözlerini değerlendiren bazı milletvekillerinin görüşleri şöyle 
     Rıdvan Budak DSP Hoş değil. Siyaset ile medyanın çatışmasının ne iki tarafa ne de ülkeye yararı vardır. Herkesin daha dikkatli bir üslup kullanması gerekir. 
     Burhan Orhan MHP Kime veya niye bu sözleri kullandığından ziyade, Meclis çatısı altında böyle bir üslup, eğer kullanılmış ise hoş değil. Ama yine de bu üslubu kullanmış olabileceğine ihtimal veremiyorum. 
     Ahmet İyimaya DYP Agah Bey’in böyle bir şey söylemiş olabileceğini düşenemiyorum. Kötü sözler muhataplarını değil hatiplerini vurur. 
     
Bayer’i mi kast etti      ANAP’ın basına kapalı grup toplantısında Mesut Yılmaz’dan sonra söz alan Güner, adını açıklamadığı bir yazarın ANAP’lı bir bakanı "4 trilyon götürdüler" diye suçladığını anımsattı. Güner, hedef alınan bakanın suçlamalara yanıt vermemesine kızarak, "O... çocuğuna bakanımız cevap vermiyor" dedi. 
     Kulislerde Güner’in bu ifadeyi kimin için kullandığı da merak konusu oldu. Hürriyet yazarı Yalçın Bayer’in bir süre önce Turizm Bakanlığı’nın tanıtım ihalesiyle ilgili bir yazı yazdığı ve 4 trilyonun boşa gittiğini belirttiği vurgulanarak, Güner’in, Yalçın Bayer’i kastettiği öne sürüldü. 
     
Yalçın Bayer O seviyeye inmem      Yolsuzluk konularında odaklanan haberleriyle çok sayıda ödülün sahibi olan deneyimli gazeteci Hürriyet yazarı Yalçın Bayer, Milliyet’e şu değerlendirmeyi yaptı 
     "Eğer burada benden söz ediliyorsa, bunu söyleyen milletvekili yolsuzluk olmadığı iddiasını ispat etmelidir. Evet, Berlin Fuarı ile ilgili iddiaları okur görüşü olarak ortaya attık. Turizm çevrelerinden yoğun tepki geldi. Bunlara bakandan hiçbir tepki gelmedi. Eğer Erkan Mumcu ile benden söz ediyorsa, yanıtı makamda oturan Turizm Bakanı vermelidir. Kem söz sahibine aittir. Kullandığı üsluptaki seviyeye düşmem." 
     


 SİYASET 













</TEXT>
</DOC>
