<DOC>
<DOCNO> 21946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sondun11.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan'da maymun adamı yakalatana 1 milyar lira ödül 
</HEADLINE>
<TEXT>

     Hindistan'ın başkenti Yeni Delhi'de onlarca kişiyi ısırıp kaçtığı öne sürülen ve kentte bir paniğe yol açan ''maymun adam'' ya da ''maymun adamların'', bir çete olduğu belirtiliyor. 
     Polis yetkilisi Suresh Roy, saldırıları yapanın kesinlikle tek kişi olmadığını, saldırıların aynı zamanda farklı yerlerde olduğunu ve bunu yapanların küçük bir çete olabileceğini söyledi. 
     Hindistan polisi, ''maymun adam''ın yakalanmasına yardımcı olacak bilgi verenlere 50 bin rupi yaklaşık 1 milyar TL para ödülü koydu. Saldırıyı yapanın hayvan olmadığına inanan polis, ayrıca bu bilmeceyi çözmek için bir de özel ekip kurdu. 
     Yeni Delhi merkezi ile şehrin varoşlarında sık görünen maymunlar, zaman zaman yoldan geçenlere saldırıyor ve evlere giriyor. Ancak Roy, saldırıya uğrayanların bunu bir insanın yaptığına işaret ettiklerini belirtiyor. 
     Hint Rasyonalist Birliği'nden Sanal Edamaruku, ''maymun adam'' vakasının kitlesel aldatmaca ürünü olduğunu açıklarken, bir grup da Cumartesi günü Yeni Delhi kent merkezinde bir ayin yapılarak dua edilmesinden yana. 
     Yerel basına göre, maymun adam paniği nedeniyle, bulundukları yerden kaçmaya çalışırken merdiven ya da çatıdan düşerek şu ana kadar 3 kişi hayatını kaybetti. 






</TEXT>
</DOC>
