<DOC>
<DOCNO> 15452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko01.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk raund bakkalların, marketler taşınıyor 
</HEADLINE>
<TEXT>

Hükümet, büyük süpermarketlerin şehirdışına taşınmasına ilişkin tasarıyı imzaladı. Antık büyük marketler ancak belediye sınırları dışında açılabilecek. Küçük şubeleri için bile izin alacaklar 
     ANKARA Milliyet 

     Günlerdir Türkiye’nin her tarafına yayılan esnaf eylemleri, Ankara’da da hükümet nezdinde ses getirdi. Sırada bekleyen 15 acil yasaya rağmen hükümet, küçük esnaf ve zanaatkarı korumaya yönelik yasayı bakanlar kurulunda imzaya açtı. 
     Esnaf eylemlerine karşı bu kesimi destekleyici önlem arayışında olan hükümet, belirli bir büyüklükteki hipermarketlerin bulundukları şehirlerin dışına çıkarılması yolunda yasa tasarısı hazırladı. 
     Bakkallar ve küçük marketlerle hipermarketlerin savaşında ilk raundu bakkallar kazandı. Bakkalların şikayeti üzerine harekete geçen Sanayi ve Ticaret Bakanlığı’nın hazırladığı yasa tasarısı dün Bakanlar Kurulu’nda imzaya açıldı. Tasarı, büyük mağazaların şehir dışına çıkarılmasını öngörüyor. 
     Tasarıya göre, belediye imar hudutları içinde yer alan ve 400 metrekareden fazla kapalı alanı olan mağazaların açılabilmesi, Sanayi ve Ticaret Bakanlığı’nın iznine bağlı olacak. Tasarı, "hipermarket" denilen büyük mağazaların, küçük esnafa zarar vermeyecek şekilde otoyollar ve anayollar üzerine kurulmasını öngörüyor. 
     
     Beş yıl süre tanınıyor 
     Tasarı, bir geçici maddeyle halen faaliyet gösteren hipermarketlerin durumuna da çözüm öngörüyor. Tasarı kapsamındaki düzenlemelere aykırı olan büyük mağazalara beş yıl süre tanınacak. Beş yıllık süre içinde büyük mağazalar ya yasada öngörülen bölgelere taşınacaklar ya da Sanayi ve Ticaret Bakanlığı’na izin için başvuracaklar. Beş yıl içinde taşınmayan ya da izin almayan hipermarketler kapanmış sayılacak. 
     
     Bakanların itirazı 
     Tasarının Bakanlar Kurulu’ndaki görüşmeleri sırasında tartışma da yaşandı. Devlet Bakanı ANAP’lı Edip Safder Gaydalı, henüz incelemediğini belirterek, tasarıyı imzalamak istemediğini belli etti. Bazı bakanlar da, uygulamanın sorun yaratabileceğini söylediler. 
     Özellikle hükümetin MHP kanadının büyük önem verdiği ve uzun süredir üzerinde çalıştığı tasarıyla tüketiciye fiyat avantajı sağlayan hipermarketlerin şehir merkezlerinin dışına çıkarılmasının halkın da tepkisine yol açabileceği iddia edildi. 
     
     İddiamızı sürdürürüz’ 
     Beğendik Genel Müdürü Mustafa Deniz, hipermarketlerle grossmarketleri ilgilendiren yasa tasarısının aceleyle ve incelenmeden çıkartıldığını söyledi. Deniz, bu tasarının vatandaş aleyhine olduğunu ekonomik krizin sadece esnaf kesimini değil kendilerini de etkilediklerini belirtti. 
     Mustafa Deniz tasarının yasalaşması halinde Beğendik Hipermarketlerinin yasanın uygun gördüğü oranda bölünüp sektörde devam edeceğini ifade etti. Deniz, "4 bin 500 metrekarelik Beğendik’in 400 metrekarelik mağazalar açarak iddiasını sürdürecek" dedi. Deniz, AB uyum süreci içinde böyle bir taslağın yasallaşmasının olumsuz olduğuna dikkat çekerek benzine her gün zam geldiğini ve bu koşullarda şehir dışına taşınmalarının olanaksız olduğunu belirtti. 
     
     Esnafın fendi Süpermarketi yendi 
     - Bakanlar Kurulu, süpermarketlerin şehirdışına taşınmasına yönelik tasarıyı Meclis gönderdi. 
     - Tasarı "şehir merkezinde açılan hipermarketleri, grosmarketleri ve 300 metrekarenin üzerindeki süpermarketlerin şehir dışına çıkmasını öngörüyor. 
     - Bu tasarıdaki hükümlerin gerçekleşmesi durumunda, günlük hayatımızda büyük yeri olan CarrefourSa, Migros, Tansaş, Real, Beğendik, Gima, Metro, Oypa, Makro, Tekzen, Bauhaus, Praktiker, Mr. Bricolage gibi perakende satış yapan mağazalar şehir dışına taşınacak. 
     - Migros'un tek 'M' olarak tanımlanan küçük marketleri bile 300 metrekarenin üzerinde bir alanda kurulu. Eğer Meclis'de bu hükümlerde değişiklik yapılmassa, şehiriçindeki market alışkanlığımızı yeniden bakkalara çevireceğiz. 
     - Küçük esnaf ve sanatkarın yok olma tehlikesi ile karşı karşıya kaldığını öne süren yasanın gerekçe bölümünde bu yasanın çıkmasına gerekçe olarak bu tür marketlerin aynı zamanda şehir trafiği, şehir planlaması, görüntü ve çevre kirliliği ve benzeri sorunları da beraberinde getirdiği iddia ediliyor. 
     - Son 10 yıl içinde Türkiye Bakkallar ve Bayiler Federasyonu'na bağlı toplam 157 Oda'ya kayıtlı üye sayısı yüzde 40 oranında azaldığı dikkate alındığında, tasarın ençok küçük esnafı rahatlatması bekleniyor. 
     - Avrupa Birliği ülkelerinde olduğu gibi bu tür marketlerin şehir merkezlerinde açılmasına ve çeşitli isimler altında şubelerinin mahalle aralarında küçük birimler oluşturarak yayılmalarına da engel olacak. 
     


 EKONOMİ 

















</TEXT>
</DOC>
