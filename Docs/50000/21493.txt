<DOC>
<DOCNO> 21493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/spo03.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pope’den şok iddia 
</HEADLINE>
<TEXT>

Galatasaray’ın Rumen futbolcusu, Fenerbahçe’nin Ankaragücü’ne teşvik primi verdiğini söyledi, "İspanya’da da bununla karşılaşmıştım" dedi 
     MURAT AĞCA 

     Ülkesinde açıkladı 
     GALATASARAY’ın Rumen yıldızı Popescu, kendilerini yenmesi için Fenerbahçe’nin Ankaragücü’ne teşvik primi verdiğini iddia etti. Romanya’da yayınlanan Gazeta Sporturilor’da yer alan röportajında Popescu, ne ligden düşme korkusu olan, ne de zirve için yarışan Ankaragücü’nün kendilerine karşı bu kadar istekli oynamasını, Fenerbahçe’nin renkdaşına yaptığı "özel motivasyon"a bağladı. 
     
     Para önemliydi’ 
     RUMEN futbolcu, "A.Gücü için kazanmaktan çok, Fenerbahçe’den gelecek para önemliydi" dedi. Teşvik priminin her yerde olduğunu ve yadırgamadığını belirten Popescu, "İspanya’da da karşılaştım. Bence kazanmak için para almaktan çok kaybetmek için almak da kötüdür" diye konuştu. Popescu hakemlerle federasyonun da Galatasaray’ı şampiyon yapmak istemediğini öne sürdü. 
     
     Hakan Şükür’e son teklif 
     İNTER’de oynayan Hakan Şükür’e Newcastle, B.Münih ve R.Sociedad’dan sonra Liverpool’un da teklif yaptığı ileri sürüldü. Hakan ise "İnter ile 1 yıllık daha sözleşmem var. Emre ve Okan gelirse, şimdiki aldığımın iki mislini teklif etseler bile gitmem" dedi. Gazetelerde, Macellari, Pacheco, Cauet, Balllota ve Farinos kesin ayrılacak futbolcular olarak gösterilirken, Hakan Şükür kararsızlar, Galatasaraylı Emre ve Okan ise kesin gelecekler bölümüne konuldu. 
     
     Cansun’dan pembe tablo 
     GALATASARAY İkinci Başkanı Mehmet Cansun, kulübün önünün haziran ayında açılacağını iddia etti. Cansun "Biz başarısız değiliz. Bu yılın en büyük kupasını aldık. Şampiyonlar Ligi’nde çeyrek finale yükseldik. Ayrıca Lucescu da başarısız değil. Onunla yeni sezon için söz kestik. Bu takımdan gidenlerin de yeri dolacak. Galatasaray Türkiye’nin en başarılı takımı" diye konuştu. 
     FARUK Süren’in tarihe en başarılı başkan olarak geçeceğini belirten Cansun, "Fatih Terim de en başarılı hoca olarak tarihdeki yerini alacak. Kendisine transfer teklifi yapmadım. Sadece Kiminle anlaştın’ diye sordum. Seneye ufalmayacak, aksine büyüyeceğiz. Disiplin konusunda Lucescu’ya yardım edeceğiz. Bu kadroyla ligi 10 puan önde bitirmek isterdik ama olmadı" dedi. 
     
     Galatasaraylı nankör olamaz’ 
     GALATASARAYLI Ümit, kendisine ait www.umitdavala.com sitesinde yaptığı açıklamada, çarpıcı ifadeler kullandı. Ümit, "Biz değilmiydik 4 yıl üst üste şampiyon olan, defalarca Türkiye Kupası’nı alan UEFA ve Süper Kupa’yı müzesine götüren Galatasaray taraftarı şampiyonluk için 14 yıl bekledi. Şimdi nankörlük etmez" dedi. 
     ÜMİT, Okan ve Emre’ye destek vererek, "Eleştirilere katılmıyorum. İki arkadaşım da böyle bir karaktere sahip değillerdir. Bu şekilde düşünenleri kınıyorum" yorumunu yaptı. Sarı - Kırmızılı futbolcu, Emre ile Okan’ın Galatasaray’ın alt yapısından yetiştiklerine dikkat çekerek, yaşanan başarılarda büyük katkıları olduğunu belirtti. 
     
     Tanman bıraktı 
     GALATASARAY’DA uzun süredir sıkıntılı günler geçiren menajer Cüneyt Tanman görevi bıraktığını açıkladı. Tanman, dün yönetim ile yaptığı görüşmede bundan böyle yararlı olamayacağını belirterek, "Göreve gelirken hedeflerim vardı. Ancak yaşadıklarım verimli olamayacağımı gösterdi. Bu nedenle istifa ediyorum" dedi. 
     SARI - Kırmızılılar, Gaziantep maçının hazırlıklarına dün başlarken, Lucescu idman öncesi futbolcularla toplantı yaptı. Lucescu, "Kendinizi bir an önce toparlayın" dedi. Akşamki antrenmanı Faruk Süren ve yöneticiler de izledi. Çalışmaya karın kaslarından sakat olduğu bildirilen Okan, Emre ve izinli olan Popescu katılmadı. 
     
     Tugay Blackburn’de 
     GLASGOW Rangers forması giyen Tugay Kerimoğlu, Blackburn Rovers ile anlaştı. Tugay, gelecek sezon İngiltere Süper Ligi’nde mücadele edecek olan Siyah - Beyazlı ekibin formasını eski hocası Greame Souness’in isteği doğrultusunda giyecek. 
     



 SPOR 



























</TEXT>
</DOC>
