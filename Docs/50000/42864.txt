<DOC>
<DOCNO> 42864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur09.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmciler hizmette sınır tanımıyor...Tuvaletlere gazete servisi 
</HEADLINE>
<TEXT>

     Turizm işletmecileri, müşterilerini memnun edebilmek için her yolu deniyor. 
     Alanya'nın Okurcalar Beldesi'nde bulunan Park Conti Otel'de, tuvaletlerdeki pisuarların karşısına turistlerin okumaları için gazeteler yerleştirildi. Çerçeve içerisinde her pisuarın karşısına gelecek şekilde konulan gazeteler, Türkçe, İngilizce ve Almanca günlük yayınlardan oluşuyor. Tuvalete giden müşteriler, günlük gazetelerin başlıklarını ve ilgisini çeken haberleri de okuma imkanı buluyor. Müşterilerin sıkılmaması için, gazete sayfaları her saat başı değiştiriliyor. 
     Otel Müdürü Tunç Müstecaplıoğlu, bu ilginç hizmetin amacını şöyle anlattı ''Turizm öyle ilginç bir sektör ki, değişik milletlerden yüzlerce insanı mutlu etmek hiç de kolay değil. Otelimize eğlenmek ve dinlenmek amacıyla gelen turistler, genellikle gündemden kopuyorlar. Biz bunu önlemek için böyle bir yola başvurduk. Her gün en az üç kez tuvalete girmek zorunda kalan turistler, Türkiye ve dünya gündeminden de böylece haberdar oluyorlar.'' Daha çok, magazin haberlerin olduğu sayfalara ağırlık verdiklerini de anlatan Müstecaplıoğlu, ''Amacımız, misafirlerimizin her anını değerlendirmek'' dedi. 







</TEXT>
</DOC>
