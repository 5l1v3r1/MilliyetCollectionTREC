<DOC>
<DOCNO> 40261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sondun16.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da okul dönüşü gerginlik... 
</HEADLINE>
<TEXT>

     Kuzey İrlanda'da Katolik ilkokul çocuklarının Protestan mahallesinde bulunan okullarının açıldığı bugün, yine gerginlik yaşandı. Çocukların okula gelmelerine engel olmaya çalışan Protestanlar polisle çatıştı. 
     Belfast'ın Ardoyne bölgesinde bulunan Katolik ilkokulu Holly Cross'un Haziran ayında kapanması öncesinde, Katoliklerin okulun ana giriş kapısının bulunduğu Ardoyne sokağını kullanmalarına engel olmaya çalışan Protestanların, yine aynı girişimde bulunmaları ihtimaliyle dün geceden itibaren yaşanmaya başlanan gerginlik, bu sabah had safhaya vardı. 
     Sabahın erken saatlerinden itibaren 200'e yakın Protestan'ın oluşturduğu bir topluluk, Katolik çocukların polis kordonu altında okula sokulmaları girişimini protesto ederken, okullarına girmeye çalışan Katolik çocukların büyük bir korku yaşadıkları gözlendi. Okullarına kordon altında girmek zorunda kalan çocuklarının bu durumunu üzüntüyle izleyen Katolik anne-babalar ise, ''Bu yaşananlar sonrasında hangi eğitim verilirse verilsin, ruhlarında derin yaralar açılan çocuklarımızın sağlıklı ve başarılı olma ihtimalleri bulunmuyor'' dedi. 
     Polis şefi Alan McQuillan da küçücük çocukların okula gelişlerinin bile bir polis kordonu gerektirir hale gelmesinden duyduğu rahatsızlığı dile getirirken, ''En büyük korkumuz ne yazık ki gerçek hale geldi'' şeklinde konuştu. McQuillan, kendisine bağlı güçlerin gerekirse hergün aynı kordonu oluşturacağını ve eğitim hakları kutsal sayılan ilkokul çocuklarının okullarına girmelerinin önlenmesi girişimine engel olacaklarını vurguladı. 
     Katolik çocukların ve onları okula bırakan ailelerinin sokağa girmelerine izin vermek istemeyen Protestanlar ise, sokağı kullanan Katoliklerin kendilerine sözlü ve fiili tacizde bulunduklarını öne sürüyor. Holly Cross ilkokulunun eğitim yılına başlaması öncesinde dün gece de Proteston ve Katolik gençler arasında gerginlik yaşanmış, taraflar hem birbirleriyle, hem de kendilerine engel olmak isteyen polis güçleriyle çatışmıştı. 







</TEXT>
</DOC>
