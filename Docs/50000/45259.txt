<DOC>
<DOCNO> 45259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko11.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding "Yüzde 25 hisse 49 milyon dolara satıldı" 
</HEADLINE>
<TEXT>

     H.Ö. Sabancı Holding, Toyota Otomotiv'deki son yüzde 25 hissesini, Toyota Motor Corporation'a 49 milyon 198 bin 595 dolar bedelle sattığını açıkladı. 
     Hacı Ömer Sabancı Holding'den Borsa'ya gönderilen açıklamada, dün yapılan Yönetim Kurulu toplantısında, portföyde bulunan Toyota Sabancı Otomotiv Sanayi Türkiye A.Ş.'ye ait 1 trilyon 349 milyar 790 milyon lira nominal değerdeki hisse senetlerinin tamamının, Toyota Motor Corporation'a satılmasına karar verildiği bildirildi. 
     Satışın dün gerçekleştirildiği ve hisse satış bedeli 49 milyon 198 bin 595 doların tahsil edildiği belirtilen açıklamada, hisse satışından oluşan 73 trilyon 628 milyar 640 milyon 358 bin 102 lira kazancın, şirket sermayesine ilave edileceği kaydedildi. 
     Hisse satışıyla, Toyota üretim şirketinde Sabancı Holding'in hissesinin kalmadığı vurgulanan açıklamada, Toyotasa Toyota-Sabancı Pazarlama ve Satış A.Ş'de ise yüzde 65 hisse bulunduğu hatırlatıldı. 
     Sabancı Holding açıklamasında, ''şirketimiz, pazarlama şirketinde Toyota Motor Corporation ve Mitsui ile ortak olmaya devam etmektedir. 
     Adapazarı fabrikasının Toyota üretim üssü olmasıyla, pazarlama şirketinin faaliyetleri artarak sürecektir'' denildi. 
     






</TEXT>
</DOC>
