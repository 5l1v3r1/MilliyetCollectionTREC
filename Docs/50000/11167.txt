<DOC>
<DOCNO> 11167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sondun07.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı hastabakıcı acı çekmesinler diye 10 hastayı öldürdü 
</HEADLINE>
<TEXT>

     Belçika'da bir hastabakıcının 10 kadar hastanın yaşamına son verdiğini itiraf etmesi, ötanazi tartışmalarını tekrar gündeme getirdi. 
     Tournai kentindeki bir klinikte, yoğun bakım servisinde çalışan hastabakıcı Sebastien Fontaine, ağır hasta olan kişilerin ölümlerini, ''çok acı çektikleri için, kolaylaştırdığını'' itiraf etti. 
     Savcılık, tutuklanan hastabakıcının, kendi itirafları dışında suçlarını kanıtlayacak bir delil bulunmadığını, Fontaine'in daha önce intihar girişiminde bulunmuş ve psikolojik sorunları olan bir şahıs olduğunu belirtti. Adli makamlar, hastabakıcının hizmet verdiği son 5 yılda, yoğun bakım servisinde kaydedilmiş tüm ''erken ölüm'' vakalarının inceleneceğini bildirdiler. Tournai Mahkemesi, bu sabah, Fontaine'in ilk yargılamasını yaptı. Tutukluluk halinin devamı öngörülen hastabakıcının, ''planlı cinayet''ithamıyla yargılanacağı, ''ötanazi'' kavramının Belçika yasalarında yer bulmadığı belirtildi. 
     Belçika Parlamentosu, bazı ağır hastaların, kendi talepleri üzerine yaşamlarına suni yollardan son verilmesine olanak tanıyan ötanazi yasa tasarısını uzun süredir gündeminde tutuyor, ancak siyasi partiler arasındaki uzlaşmazlık nedeniyle, tasarı oylanamıyor. 




</TEXT>
</DOC>
