<DOC>
<DOCNO> 22823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur11.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'e işçiler "Türkiye seninle gurur duyuyor" diye bağırdı 
</HEADLINE>
<TEXT>

     Devlet Bakanı Kemal Derviş, dün kamuda çalışan işçiler adına toplu sözleşme görüşmelerinin uzlaşmayla sonuçlanmasından büyük mutluluk duyduğunu belirterek, ''Anlaşmaya vardık, ancak kolay olmadı. Şu anda devlet gelirlerinin yüzde 90'ının biraz üzerindeki bölümü hala faizlere gidiyor'' dedi. 
     Derviş, Büyükşehir Belediyesi'ni ziyaretinden sonra Organize Sanayi Bölgesi'ne geçerek ASKO, Şölen ve Naksan fabrikalarında incelemelerde bulundu. Makineleri dikkatle inceleyen ve işçilerle sohbet eden Derviş, Asko İşletmesi çıkışında, bir grup işçi tarafından ''Türkiye seninle gurur duyuyor'' sloganı ile uğurlandı. 
     Derviş, OSB başkanlığında, Vali Erhan Tanju, Büyükşehir Belediye Başkanı Celal Doğan, Organize Sanayi Bölgesi OSB Başkanı Ekici, Gaziantep Ticaret Odası GTO Başkanı Aslan, Gaziantep Sanayi Odası GSO Başkanı Nejat Koçer ile birlikte sanayicileri dinledi. 
     Derviş, toplantının açılışında, ''Evimizde yangın vardı. Mayıs ayı itibariyle yangını önemli ölçüde söndürdük. Binleri aşan faizleri düşürdük. Ama yine de yüksek'' diye konuştu. 
     ''Bugün artık ileriye bakmak, reel ekonomiyi büyütmek ve hızlı büyümeyi nasıl sağlayabileceğimizi belirlemek zorundayız'' diyen Derviş, şöyle devam etti 
     ''Temel sorunumuz bu. Bu arada istihdam konusu. Çalışanların, vatandaşların geleceğine ilişkin olarak neler yapabileceğimiz hususları saptamak amacıyla çok ciddi adımlar atıyoruz. Gaziantep'te gördüklerimle gurur duydum. Yanlız Türkiye için değil, dünya için örnek alınacak ve öncü olacak çok güzel çağdaş tesisler var. Maalesef ekonomideki durum nedeniyle kapasite sorunu yaşanıyor. Şu anda, devlet gelirlerinin yüzde 90'ının biraz üzerindeki bölümü hala faizlere gidiyor. Dolayısıyla bu faizleri mutlaka düşürmemiz gerekiyor. Her bakımdan hem devletin dengesi, hem işadamları, sanayiciler, çiftçiler ve esnaf bakımından faizlerin düşürülmesi çok önemli bir konu.'' 
     Derviş'in konuşmasının ardından, sanayicilerle toplantısı basına kapalı olarak devam etti. 
     

</TEXT>
</DOC>
