<DOC>
<DOCNO> 42873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur18.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye'nin 1 koyup 5 almak gibi bir yaklaşımı olmamalı" 
</HEADLINE>
<TEXT>

     DYP Genel Başkanı Tansu Çiller, ABD'de gerçekleştirilen saldırı sonrasındaki gelişmelerde Türkiye'nin ''pasif bir şekilde kendisinden istenilenleri kabul eden bir görüntü çizdiğini'' belirterek, ''Zorlukları fırsatlara dönüştürecek bir siyasi iradeye her zamankinden daha fazla ihtiyaç vardır'' dedi. 
     Çiller, parti genel merkezinde basın mensuplarıyla yaptığı sohbet toplantısında, ABD'de deki saldırı sonrasında sıcak savaşa doğru ilk adımların atıldığını söyledi. Bütün dünyanın bu saldırıların ''İslam erörizmi'' olmadığını bilmesi gerektiğini belirten Çiller, ''Terörün dini ve mezhebi olmaz'' dedi. Taliban yönetiminde nükleer silah bulunabileceği yönündeki endişelere değinen Çiller, saldırının ABD ekonomisinde önce durgunluk ardından canlanma yaratmasının beklendiğini belirtti. 
     Terörün tanımının iyi yapılmasının taşıdığı öneme işaret eden Çiller, NATO'nun 5. maddeyi işletme kararının da olumlu bir adım olduğunu söyledi. Çiller, ''Ancak, bu her terör için geçerli olmalıdır'' dedi. 
     Bu gelişmelerin Türkiye açısından bazı zorluk ve fırsatlar doğurduğunu kaydeden Çiller, şöyle devam etti 
     ''Zorluklar açıktır. Böyle daralan bir ekonomide ve böyle bir bölgede Türkiye öncelikli olarak yabancı sermayede, turizm gelirlerinde ve ekonomisinin durgunluğunu etkileyen üretim azalmasının önemli değişkenini teşkil eden ihracat atılımında bazı sıkıntılarla karşı karşıya kalacaktır. Daralan piyasada ihracat yapmak kolay değildir. Turizm sektörünün de bundan olumsuz etkileneceği bilinmelidir. 
     Bunların karşısında çok önemli fırsatları da Türkiye yakalayabilir. Öncelikli olarak demokrasi ve adalet kavramı adına Türkiye, bu fırsatlara doğru yönelmelidir. Türkiye bu fırsatlara yönelirken psikolojisinde 1 koyup 5 almak gibi bir yaklaşım olmamalıdır. Böyle bir yaklaşımla Türkiye istediğini elde edemediği gibi çok ciddi kayıplarla karşı karşıya kalmıştır. 
     Ancak bütün dünya açısından önemli olan bir gelişme, teröre karşı verilecek mücadelenin bir kültürler arası savaşa dönmemesi meselesidir. Türkiye, bunun için dünya nezdinde önemli bir örnek oluşturabilir. Vatandaşlarının yüzde 99'u Müslüman olan bir ülkedir. Ancak Türkiye, sağduyu ve insan hakları içinde bir terör mücadelesini başarıyla götürebilmiş bir ülkedir. Türkiye bütün dünya kamuoyu önünde yaptığı terör mücadelesini ve bundan aldığı tecrübeleri, demokrasiden ödün vermeden bunu yapışının kilit noktalarını dünya ile paylaşmalıdır.'' Çiller, dünyanın bu konuda Türkiye'yi adeta suçlu konuma koyduğunu ancak gelinen noktada haklılığının ortaya çıktığını kaydetti. Tansu Çiller, NATO'nun ikinci büyük gücü olan Türkiye'nin, 5. maddenin tanımlanmasında bütün terörü kapsayacak bir yaklaşımı aktif biçimde ortaya koyması gerektiğini, bu amaçla birlik içinde bir Koordinasyon Kurulu oluşturulması gerektiğini söyledi. 
     Gazetecilerin sorularını da yanıtlayan Çiller, ölüm cezasının kaldırılmasının Anayasa değişikliği paketinden çıkarılması yönündeki görüşlerin anımsatılması üzerine, İngiltere Başbakanı Blair'in terörle mücadele çerçevesinde özgürlüklere ilişkin bazı yasaların gözden geçirilmesi gerektiğini söylediğini kaydetti. Çiller, Türkiye'nin AB normlarına uygun değişiklikleri yaparken dünyanın ortaya çıkardığı ihtiyaçları yeniden değerlendirme durumunda olabileceğini söyledi. DYP olarak Türkiye'nin ihtiyaçlarını yeniden gözden geçirmek durumunda olduklarını ifade eden Çiller, bu gibi konularda zamanlamanın önemine dikkat çekerek, teröristbaşı Öcalan'ın yargılanması sırasında DGM'lerdeki askeri hakimlerin görevlerine son verilmesinin zafiyet olduğunu savunarak Çiller, ''Bugün de Türkiye böyle bir zamanlama içinde, bir değerlendirme yapma mecburiyetinde kalabilecektir.'' dedi. 
     Bir soru üzerine, Türkiye'nin terör mücadelesini anlatmak üzere bütün dünyaya heyetler göndermesi gerektiğini anlatan Çiller, Türkiye'nin olası bir savaşa katılıp katılmamasına ilişkin soruyu yanıtlarken bugün için böyle bir şeyin söz konusu olmadığını söyledi. Çiller, Körfez Savaşı'nda zararlı çıkan Türkiye'nin ''bir koyup 5 almak'' gibi bir anlayışa sahip olamayacağını ifade etti. 
     Tansu Çiller, Dünya Ticaret Örgütü'ne yönelik saldırı terör olarak kabul edilirken Türkiye'de 30 bin kişinin ölümüne neden olan hareketin terör olarak kabul edilmemesinin adaletsiz ve çifte standart bir hareket olacağını anlattı. 
     Çiller, ''Devlet Bakanı Derviş, Londra'da yabancı yatırımcıları Türkiye'ye davet etmeye çalışıyor. Siz olsanız Türkiye'ye yatırım yapar mıydınız '' sorusunu ise ''Bana daha ciddi sorular sorun'' diyerek yanıtsız bıraktı. 
     







</TEXT>
</DOC>
