<DOC>
<DOCNO> 44869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun26.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Bush'a ateş püskürüyor "ABD bizi gözden çıkardı" 
</HEADLINE>
<TEXT>

     ABD Başkanı George Bush'un dün ilk kez bir Filistin devletinden yana olduğunu açıklaması, İsrail'de büyük öfke yarattı. 
     ABD'nin Arap ülkelerini terörizme karşı kurulacak koalisyona almak için İsrail'i gözden çıkardığını düşünen İsrail'de, ABD'ye tepki giderek büyüyor. 
     İsraillilerin öfkesi, açıklamanın hemen ardından Gazze'deki Aley Sina Yahudi yerleşkesine Filistinlilerce yapılan saldırı ile daha da arttı. 
     İsrail'de, özellikle sağ kesimde, iki Yahudi yerleşimcinin öldüğü, 14'ünün yaralandığı saldırıya Washington'un ''Filistin terörünü 
     cesaretlendiren'' tutumunun neden olduğu kanısı egemen. 
     
     'İsrail'in eli kolu bağlı' 
     Yediot Ahronot gazetesi bugünkü yorumunda, ''Bush, Filistin devletiyle Arap dünyasının ağzına bir parmak bal çalarken ve biz İsrailliler, ateşkesin mümkün olabileceğine salakça inanırken, Filistinliler hiç düşünmeden terör saldırılarına devam ediyorlar. 
     Çünkü biliyorlar ki, İsrail'in eli kolu bağlı'' diye yazdı. 
     Ma'ariv gazetesi de ''ABD'nin terörle mücadele konusundaki çifte standardı İsraillileri kızdırdı. Ellerimizi bağladılar ve bizi uçurumun kıyısına ittiler'' ifadesini kullandı. 
     İsrail Başbakanı Ariel Şaron, Hamas, İslami Cihad ve Hizbullah örgütlerinin derhal uluslararası kamuoyu tarafından terör örgütü ilan edilmesini isterken, İsrail'in, uluslararası koalisyona Arap ülkeleri girsin diye halkının güvenliğinden taviz vermeyeceğini de tekrarladı. 
     






</TEXT>
</DOC>
