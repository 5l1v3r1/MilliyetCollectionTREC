<DOC>
<DOCNO> 32714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sonspo03.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Başkanı "İlhan, Tümer aynı şartlarda bana gelse kovardım" 
</HEADLINE>
<TEXT>

     Samsunspor Kulübü Başkanı Yusuf Ziya Yılmaz, İlhan ve Tümer için "Beşiktaş'tan ya da bir başka kulüpten, aynı şartlarda bize hangi oyuncu gelirse gelsin buradan kovardım." dedi. 
     Yılmaz, İlhan ve Tümer'in sözleşmeli futbolcuları olmasına karşın Beşiktaş ile hazırlık kampına katılmalarını ve hazırlık maçlarına çıkmalarının spor ahlakıyla bağdaşmadığını belirterek, ''Türk futbol kamuoyuna açık olarak söylüyorum, İlhan ve Tümer'e yazık olacak'' dedi. 
     Yusuf Ziya Yılmaz, İlhan ve Tümer'in durumuyla ilgili yaşanan gelişmeleri, değerlendirdi. İlhan ve Tümer için Samsunspor Kulübü olarak yapılması gereken herşeyi yaptıklarını anlatan Yılmaz, buna karşılık söz konusu futbolcuların aynı yaklaşımı göstermediklerini ileri sürdü. 
     Beşiktaş'ın, 2 futbolcuyu, ancak bonservis bedellerini ödeyerek kadrosuna dahil edebileceğini ifade eden Yılmaz, ''Bonservis bedelleri 4.5 trilyon lira olarak belirlenmiştir. Bunun üzerinden pazarlık yapılabilir. Ama asla futbolcu takası gibi bir satışı, bonservis devrini kabul etmeyiz. Samsunspor, başka bir kulübün oynatamadığı, başka bir kulüpteki hocanın sorunlu olarak gördüğü bir futbolcuyu denemek istemiyor'' diye konuştu. 
     İlhan ve Tümer'i, ''Türk futbolunun yetiştirdiği genç yetenekler'' olarak gördüğünü, ancak bu oyuncuların davranışlarının spor ahlakıyla başdaşmadığını belirten Yılmaz, ''Türk futbol kamuoyuna açık olarak söylüyorum, İlhan ve Tümer'e yazık olacak. Bunu, büyük başlıklarla söylüyorum. Bu 2 genç yeteneğe yazık olacak. Buradan haykırıyor, Futbol Federasyonu'nun, köşe yazarlarının, kulüp başkanlarının, basın mensuplarının, futbol adına etkili, yetkili herkesin dikkatini çekiyorum'' dedi. 
     
     'Herkes tepki göstermeli' 
     Yılmaz, bonservis bedelleri yatırılmış 2 oyuncunun Almanya'da Beşiktaş kampına katılmalarına herkesin tepki göstermesi gerektiğini de savunarak,''Bu oyuncuların spor ahlakıyla bağdaşmayan davranışına suskun kalanlarla ilgili yorumu kamuoyunu bırakıyorum. Bu davranış, Anadolu kulüplerine yöneltilmiş, estetikten ve spor ahlakından mahrum bir davranıştır. Spor adına sorumluluk taşıyan herkesin dikkatini bu konuya çekmek istiyorum'' diye konuştu. 
     
     'Ben olsam kovardım' 
     Benzer durumlarda önce futbolcularının kulüpleriyle anlaşmayı, daha sonra transfer olmak isteyen oyuncularla görüşmeyi ilke edindiklerini de kaydeden Yılmaz, şöyle konuştu 
     ''İlhan ve Tümer sportmen değiller. Bundan sonra onların söyleyeceği hiçbir şeyin bizim için samimi görülecek bir boyutu yoktur. Sportmence bir anlayış taşıdığını iddia edebilecek hiçbir Türk genci, böylesine bir hile, böylesine bir riya içinde olamaz. Beşiktaş'tan ya da bir başka kulüpten, aynı şartlarda bize hangi oyuncu gelirse gelsin buradan kovardım.'' 
     Gaziantepspor ve Gençlerbirliği gibi kulüplerin de benzer biçimde mağduriyet yaşadığını belirten Yılmaz, bu nedenle sorunun Samsunspor'un sorunu olmaktan çok Türk futbolunun sorunu olduğunu da sözlerine ekledi. 






</TEXT>
</DOC>
