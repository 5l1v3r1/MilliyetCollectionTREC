<DOC>
<DOCNO> 43395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun04.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan muhalefetinden genel grev çağrısı 
</HEADLINE>
<TEXT>

     Pakistan Devlet Başkanı Pervez Müşerref'in, ABD'nin Afganistan'da yapacağı olası operasyona destek verme kararına ülkedeki dini gruplardan gelen tepkiler devam ediyor. 
     Pakistan'daki siyasi partilerden İslami Parti, Müşerref'in kararını protesto etmek amacıyla ülkede genel greve gidilmesi çağrısında bulundu. 
     İslami Parti Genel Başkanı Gazi Hüseyin Ahmed, konuyla ilgili yaptığı açıklamada ''Hükümetin bu aceleci kararı halkın desteğine sahip değildir'' dedi. 
     Grev çağrısının ardından, ülkenin önemli ticaret kentlerinden Karaçi'de saldırı ihtimali nedeniyle çok sayıda otobüs ve taksinin sefere çıkmayacağı ve alışveriş merkezlerinin de kapanmasının beklendiği yetkililerce ifade edildi. 
     Siyasi gözlemciler, yarın yapılacağı ilan edilen genel grev çağrısına katılım oranının, 140 milyon nüfüslu Pakistan'da halkın Müşerref'e ne ölçüde destek verdiğinin ortaya çıkması açısından önemli olduğuna dikkati çekiyorlar. 
     Öte yandan, Pakistan'daki 35 dinci ve militan grubu biraraya getiren Afgan Savunma Konseyi'nden yapılan açıklamada, Devlet Başkanı Müşerref'in ABD'yi destekleme kararının ülkeyi bir iç savaşa sürükleyeceği uyarısında bulunuldu. 







</TEXT>
</DOC>
