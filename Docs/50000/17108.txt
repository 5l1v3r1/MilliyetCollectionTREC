<DOC>
<DOCNO> 17108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur11.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajlarda iyi haber...Su seviyesi eski seviyesine yükseldi 
</HEADLINE>
<TEXT>

     Enerji üreten barajlar son yağışlarla birlikte geçen yılki su seviyesine yaklaştı. Buna karşılık barajların toplam aktif depolama miktarının yüzde 22'si dolu durumda bulunuyor. 
     Devlet Su İşleri Genel Müdürlüğü verilerine göre, enerji amaçlı barajlarda 16 Nisan tarihi itibariyle toplam 85 bin 658 hektometreküp su bulunuyor. 
     Geçen yıl aynı tarihte barajlardaki su seviyesi 87 bin 491 hektometreküp dolayında bulunuyordu. Söz konusu rakamlar bu dönemde yüzde 2.1 oranında düşüşü ifade ediyor. 
     Buna karşılık geçen yıl da kurak bir yıl olduğu için barajlardaki su seviyesi toplam depolanacak miktarın sadece yüzde 22'si dolayında bulunuyor. 
     Öte yandan, önemli barajlardan Keban'daki su seviyesi geçen yılın yüzde 1.3, Karakaya'daki su seviyesi de yüzde 11 üzerinde bulunuyor. Atatürk Barajı'ndaki su seviyesi ise geçen yılın aynı dönemine göre yüzde 1.5 daha az durumda bulunuyor. 
     Bu dönemde suyu en fazla azalan baraj yüzde 58.4 ile Kuzgun Barajı oldu. Gezende Barajı'ndaki su seviyesindeki azalış yüzde 58.1, Hasan Uğurlu Barajı'nda 38.3, Demirköprü ve Kemer barajlarında da yüzde 37.7'yi buldu. 
     Aynı dönemde depolanan su miktarı en fazla artan baraj ise yüzde 15.8 ile Özlüce Barajı olarak belirlendi. Bu dönemde, depolanan su bakımından Karakaya Barajı'nda yüzde 11, Kapulukaya Barajı'nda yüzde 7.1, Manavgat Barajında da yüzde 6.1 artış kaydedildi. 




</TEXT>
</DOC>
