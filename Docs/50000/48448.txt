<DOC>
<DOCNO> 48448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur15.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret komisyonu toplandı... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, 2002 yılı başından itibaren yürürlüğe girecek olan asgari 
     ücreti belirlemek için bugün ilk toplantısını yapan Asgari Ücret Tespit Komisyonu'nun, öncelikle Anayasa değişikliğine uygun olarak asgari ücret yönetmeliğini hazırlaması gerektiğini söyledi. 
     Beş işçi, beş işveren ve beş hükümet temsilcisinden oluşan Asgari Ücret Tespit Komisyonu bugün ilk toplantısını gerçekleştirdi. Toplantı öncesinde konuşan Bakan Okuyan, Anayasa'da yapılan değişiklikle asgari ücretin belirlenmesinde "ülkenin ekonomik ve sosyal durumu" yerine "geçim koşullarının dikkate alınması" koşulunun getirildiğini hatırlattı. Okuyan, bu nedenle Komisyonun öncelikle Asgari Ücret Yönetmeliği'ni ele alınmasını istedi. 
     Ekonomik kriz yüzünden işçilerin de işverenin de durumunun dikkate alınması gerektiğini belirten Okuyan, gazetecilerin soruları üzerine İş Güvencesi Yasası'nın Avrupa Birliği'ne giriş için hazırlanan Ulusal Programa göre en geç Mart ayında çıkarılması gerektiğini söyledi. 
     Okuyan, kıdem tazminatı ve ikramiyelerin kaldırılması yönünde bugüne kadar Bakanlar Kurulu'na hiçbir bakanın bilgi ya da hazırlıkta olduğunu belirtmediğini söylerken, "Bunların kaldırılacağı lafı doğru değildir, kıdem tazminatı hiçbir zaman kaldırılamaz" şeklinde konuştu. Re'sen emeklilik konusunda da değerlendirmede bulunan Okuyan, 2 milyonu aşkın kişinin bazı kurumlarda istihdam fazlalığı yarattığını da belirtti. 
     
     Yüksek artış kayıt dışını artırır 
     Komisyonu toplantısında konuşan TİSK Temsilcisi Nihat Yüksel ise asgari ücretteki artışının ılımlı ölçüleri aşması, bu artışın SSK prim yükü azaltılarak telafi edilmemesi durumunda, özellikle KOBİ'lerden kaynaklanan işsizliğin yüksek düzeye ulaşacağını ve kayıt dışı ekonominin milli gelirin yüzde 50'sini aşacağını iddia etti. 
     Yüksel, "Bugün asgari ücret artışı konusunun hem işçiyi, hem de işvereni aşırı derece zorlaması devletin neden olduğu aşırı vergi, sigorta primi ve fon yükü yüzündendir" dedi. 
     Yüksel, SSK primlerinin yüksekliğinin çalışmaya hazır yüzbinlerce kişinin iş bulmasını önleyen bir numaralı işsizlik sebebi haline geldiğini söyledi. 
     
     Açlık sınırını yakalamıyor 
     Türk-İş Genel Eğitim Sekreteri Salih Kılıç ise Komisyonu'nun 2001 yılı için üç kez rakam belirlediğini, ancak halen ele geçen tutarla değil yoksulluk sınırına ulaşabilmek, açlık sınırını yakalamanın bile mümkün olmadığını söyledi. DİE'nin yaptığı hesaplamalar ve geçinme koşullarını dikkate almak yerine, hayali enflasyon hedefleriyle çalışanların yoksulluğa itildiğini belirten Kılıç, "Ülkede yaşanan ekonomik istikrarsızlık ile asgari ücret arasında bağlantı kuranların haksız ve yanlış yaklaşımları bir kez daha yaşanan gerçekler karşısında mahçup olmuştur" dedi. Türkiye'deki insanların yüzde 43'ünün yoksul, yüzde 12'sinin de açlık sınırında olduğunu belirten Kılıç, şöyle konuştu 
     "Bu gidişle gelecek yıllarda bolluk içerisinde yaşayanlarla yokluk içerisinde yaşayanların mücadelesi belirleyici olacaktır. Sınırsız kazanıp sorumsuz harcayanlarla sınırlı kazanıp zorluklarla yaşayan insanların mücadelesi ön plana çıkacaktır. Doymak bilmeyen çılgın tüketici ile açlıktan gözü dönen izleyici sosyal bunalımın tetikleyicisi olabilir." 
     






</TEXT>
</DOC>
