<DOC>
<DOCNO> 48771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko04.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'ın kredi notu yükseldi... 
</HEADLINE>
<TEXT>

     Uluslararası değerlendirme ajansı Fitch, Akbank'ın uzun vadeli TL mevduatıyla ilgili kredi notunu ''eksi B'den'', ''B'ye'' yükseltti. 
     Bankanın izleme notu ise ''istikrarlı'' olarak belirlendi. 
     Akbank'ın yeni kredi notu, Türkiye'nin TL cinsi mevduat notu olan ''eksi B'den'' bir derece daha yüksek. Fitch, Akbank'ın döviz cinsi mevduatla ilgili kredi notunu ise ''B'' olarak korudu. Türkiye Cumhuriyeti'nin döviz cinsi mevduatla ilgili kredi notu da ''B''. 
     Reyting kuruluşları genel olarak bankaların döviz cinsi mevduatla ilgili notlarını, devletlere verdikleri notların üzerine çıkarmıyorlar ve buna gerekçe olarak, hükümetlerin bankalara müdahale etmeleri olasılığını gösteriyorlar. 
     Fitch, açıklamasında, hükümetlerin, yerel para cinsi mevduat konusunda bankalara müdahale etme eğiliminde görünmediklerini, bu nedenle bazı bankaların kredi notunun, devletlere verilen nottan yüksek olabileceğini belirtti. Fitch, son 12 aylık dönemde, zayıf ve istikrarsız ortama rağmen, Akbank'ın sağlam bir bankacılık örneği verdiğini de vurguladı. 
     Fitch, ''Akbank'ın sistem içindeki önemi dolayısıyla, ihtiyaç olduğu takdirde Türk makamlarından likidite desteği sağlamasının zor olmayacağını'' da kaydetti. 
     






</TEXT>
</DOC>
