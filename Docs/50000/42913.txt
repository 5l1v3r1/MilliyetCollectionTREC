<DOC>
<DOCNO> 42913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/guncel/gun04.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristler torpilli havaalanını seçti 
</HEADLINE>
<TEXT>

Eylemde kullanılan uçakların kaçırıldığı Boston’daki Logan Havaalanı’nın müdürü valinin eski şoförü çıktı 
     DIŞ HABERLER SERVİSİ 

     ABD başta olmak üzere bütün dünyayı sarsan terörist saldırılarda kullanılan uçaklardan ikisinin kaçırıldığı Boston’un Logan Uluslararası Havaalanı müdürü, valinin eski şoförü çıktı. 
     Los Angeles Times gazetesinin "Saldırılardan sonra inanılmaz bir yığın gerçek daha ortaya çıkmaya başladı" yorumuyla verdiği habere göre, havaalanı müdürü Joseph Lawless, 8 yıl öncesine kadar, eski vali William Weld’in makam şoförlüğünü yaptı. Ancak Lawless, 8 yıl önce, bizzat Weld’in talimatıyla, yıllık kazancı 125 bin dolar olan havaalanı müdürlüğüne atanıverdi. 
     Türkiye’de sıkça görmeye alışık olduğumuz bu manzara, Amerikalıları hayli güldürürken, valinin eski danışmanı Martin Linsky kararı, "K ğıt üstünde, bir şoförün havaalanı müdürlüğüne getirilmesi tuhaf görünüyor. Ama o sıradan biri değildi. Valinin aynı zamanda hem koruma görevini, hem de istihbarat toplama işlerini yürütüyordu" sözleriyle savundu. 
     
     Esrarengiz ziyaretçi 
     Boston Havaalanı’nın ne kadar gevşek yönetildiğini gösteren bir olay daha ortaya çıkarıldı. Yaklaşık bir ay önce Ortadoğulu olduğu sanılan bir kişi, pilot olduğunu söyleyerek, havaalanının uçuş kontrol kulesine girdi. Kimliği tespit edilemeyen kişi, yaklaşık yarım saat kulede kalarak çalışmaları izledi, ama bu sırada bir personel dahi orada ne aradığını sormadı. Havaalanı otoparkının kayıtlarına göre teröristler, 11 Eylül’deki eylemden önce en az beş kez havaalanına giriş - çıkış yapmıştı. 
     



 GÜNCEL 



















</TEXT>
</DOC>
