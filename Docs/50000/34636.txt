<DOC>
<DOCNO> 34636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun03.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk doktor AIDS’e karşı aşı bulduk 
</HEADLINE>
<TEXT>

Pasteur Enstitüsü’nde görevli Doktor Fırat, bir yıl içinde piyasaya sürülecek aşının hastalığa yeni yakalananları kurtaracağını söyledi 
     İSTANBUL Milliyet 

     Fransa'daki Pasteur Enstitüsü'nde görevli Türk doktor Hüseyin Fırat, "çağın vebası" olarak adlandırılan ve insanların korkulu rüyası olan AIDS virüsü HIV'e karşı yaptıkları aşı çalışmalarında başarıya ulaştıklarını açıkladı. Fırat, 1 yıl içinde klinik deney aşamasının da bitirilmesi planlanan aşının, özellikle AIDS'e yeni yakalanan hastaları kurtaracağını söyledi. 
     Stockholm'de katıldığı "European Immunology" Avrupa Bağışıklık Konferansı adlı uluslararası konferansta 7 bin meslektaşına bilgi veren Fırat, Fransa'da yaptığı çalışmalar sonucu geliştirdiği ve AIDS'e çare olarak sunduğu aşıyla, çağın vebasına yakalananlara müjde verdi. Fırat, uzun yıllar yaptığı araştırmalar sonucu fareler üzerindeki çalışmalarıyla HIV'e karşı geliştirdiği aşının bir yıl içinde piyasaya sürülebileceğini kaydetti. 
     
     Yardım bekleniyor 
     Aşının, özellikle AIDS'in başlangıç aşamasında etkili olduğunu dile getiren Fırat, "Umudumuz, bu aşının tedavi için kullanılmasıdır. Avrupa Komitesi'nden de gerekli yardımı alırsak, çalışmalarımızı çok kısa sürede tamamlayabiliriz ve aşıyı piyasaya sürebiliriz" dedi. 
     Aşının, yalnızca AIDS'e karşı antijenik özellikler taşıdığını ve bu hastalık için olduğunu dile getiren Fırat, löseminin çocuklarda görülen türüne karşı da bir aşı geliştirdiklerini açıkladı. Fırat, lösemiye yakalanan çocuklara umut olabilecek bu aşının klinik deney aşaması ve piyasaya sürülme sürecinin 5 - 6 yıl alabileceğini sözlerine ekledi. 
     
     Fırat kimdir 
     Hüseyin Fırat, 1989'da İstanbul Cerrahpaşa Üniversitesi Tıp Fakültesi'nden mezun olduktan sonra Fransa'nın başkenti Paris'e yerleşti. Paris'te dünyaca ünlü Pasteur Clinic'te doktora yapan Fırat, halen aynı klinikte araştırmacı olarak çalışmalarını sürdürüyor. 
     



 GÜNCEL 




























</TEXT>
</DOC>
