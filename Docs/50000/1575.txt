<DOC>
<DOCNO> 1575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/ekonomi/aeko.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD masaya vuracak 
</HEADLINE>
<TEXT>

Bir hafta sonra yeni yönetimin göreve geleceği TÜSİAD, demokratikleşme ve Avrupa Birliği’ne üyelik konusunda daha sert bir tutum izleyecek 
     EYLEM TÜRK 

     Türk Sanayici ve İşadamları Derneği'nin TÜSİAD 19 Ocak'ta yapılacak genel kurulunda yönetimi değişecek. Genel kurulda TÜSİAD Yüksek İstişare Konseyi YİK Başkanı Bülent Eczacıbaşı, görevini Muharrem Kayhan'a, TÜSİAD Başkanı Erkut Yücaoğlu da görevini Tuncay Özilhan'a devredecek. Yeni yönetimle birlikte TÜSİAD'ın artık daha çok masaya vuran bir strateji izleyeceği belirtilirken, temel alınacak konuların Avrupa Birliği AB ve demokratikleşme olacağı kaydediliyor. 
     Yeni dönemde AB konusunda kritik bir süreçten geçildiğine inanılırken, üyelik için en önemli şartın demokratikleşmeyi sağlamak olduğu düşünülüyor. Bu konuların sıkı takipçisi olacağı belirtilen yeni yönetimin, hükümetle çok da fazla uzlaşan bir tavırda olmayacağı ifade ediliyor. 
     Genel kurula bir hafta kala yeni yönetim kurulunda yer alacak isimler de yavaş yavaş belli olmaya başladı. 
     Yüksek İstişare Konseyi için adı geçenler arasında Muharrem Kayhan'ın yanında Halis Komili ve Sinan Tara bulunuyor. Bilindiği gibi Halis Komili'nin, TÜSİAD'daki başkanlığı döneminde hazırlanan "Demokratikleşme Raporu" büyük tartışmalara yol açmıştı. Bu nedenle, ağırlığı demokratikleşmeye verecek olan yeni yönetimin konseye bu konuda deneyimli bir eski başkan seçmesi de tesadüf olarak görünmüyor. 
     TÜSİAD'da ilk olmasa da, büyük yankı uyandıran üye ihracı konusu Muharrem Kayhan döneminde, Kamuran Çörtük'ün atılmasıyla gündeme gelmişti. Son dönemde başta Nail Keçili olmak üzere adı yolsuzluğa karışan bazı TÜSİAD üyeleri konusundaki kararlar, yine Kayhan döneminde alınacak. 
     
     Koç’tan iki isim 
     Hem Muharrem Kayhan'ın hem de Halis Komili'nin başkanlığı döneminde başkan yardımcısı olarak görev yapan Sinan Tara'nın da konseyde bulunması olağan karşılanıyor. 
     Yönetim kurulunda yer alacak yeni isimler arasında da, eski büyükelçi Cem Duna, Koçbank Yönetim Kurulu Başkanı Burhan Karaçam, Çukurova Holding üst düzey yöneticilerinden Şadi Gücüm'ün adı geçiyor. Eski yönetimden Aldo Kaslowski, Lütfi Yenel, Ömer Sabancı, Mustafa Koç'un ise yeni yönetimde de görev alacağı belirtiliyor. Yeni yönetimde hem Burhan Karaçam, hem de Mustafa Koç'un bulunması Koç'un dernekteki ağırlığının arttığı yönünde yorumlara neden oluyor. 
     Yeni isimlerden Cem Duna'nın da AB konusunda önemli bir tecrübesi var. Duna'nın hali hazırda AB konusunda danışmanlık veren bir şirketi de bulunuyor. Şadi Gücüm ile birlikte uzun süreden bu yana ilk kez yönetimde Çukurova da temsil edilmiş olacak. 
     


 EKONOMİ 

























</TEXT>
</DOC>
