<DOC>
<DOCNO> 35802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/siyaset/siy01.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’ten Yılmaz’a 'İçi boş kalmasın’ 
</HEADLINE>
<TEXT>

ANAP Lideri Yılmaz’ın bazı benzetmelerine "çok şaşırdığını" söyleyen Başbakan Ecevit, "ulusal güvenliği" Türkiye’nin önünde engel olarak görmediğini söyledi 
     AYHAN AYDEMİR Ankara 

     Başbakan Bülent Ecevit, ANAP lideri Mesut Yılmaz’ın, partisinin kongresinde yaptığı konuşmasında yaptığı bazı benzetmelere "çok şaşırdığını" vurgularken, ulusal güvenlik tartışmasından ne kastedildiğinin de açıklanması gerektiğini söyledi. 
     Ecevit, bazı gazetelerin Ankara temsilcilerini kabulünde şu görüşleri dile getirdi 
     SADDAM BENZETMESİNE ŞAŞIRDIM Sayın Yılmaz’ın bir ifadesi beni çok şaşırttı. Sayın Yılmaz’a göre önümüzde iki yol varmış biri çağdaş ülke yolu, diğeri Miloşeviç ve Saddam yolu. Türkiye hiçbir zaman Miloşeviç veya Saddam tipi liderlere mahk m olmamıştır. Ama Sayın Yılmaz nedense gelişmeleri akla - kara olarak nitelendirdi. Oysa hiçbir şey akla kara değildir. Bunları belirtmeyi görev biliyorum. 
     İÇERİĞİ DERHAL DOLDURULMALI Sayın Yılmaz’ın ilgi çeken bir ifadesi de ulusal güvenlik kavramının muhtevasının yeniden ele alınması, kamuoyu tartışmasına açılması. Bu şüphesiz olumlu bir ifadedir. Ancak, eğer bunun içeriği bir an önce doldurulmazsa çok yanlış anlamalar olabilir. Ancak, Yılmaz bu konuda dikkatli davranmıştır. Bu konuda "ANAP olarak üniter devlet yapımız ile rejimimizin laik karakterinin korunmasını vazgeçilmez bir yer olarak gördüğümüzün altını çiziyoruz" dedi. Bu olumlu, sevindirici bir ifadedir. Böylelikle yanlış ve ters yorumlara Sayın Yılmaz partisinin kapısını kapatmıştır. 
     ENGEL DEĞİL " Ulusal güvenlik kavramı Türkiye’nin önünde engel mi " sorusuna yanıt olarak . Hayır, Türkiye’ye engel olması söz konusu değil. Haklar ve özgürlükler, insan hakları bakımından bu hükümet ve bu Meclis döneminde büyük atılımlar gerçekleştirildi. Sayın Yılmaz’ın da önemli katkısıyla Ulusal Program gerçekleştirilmiş, ayrıca Anayasa hazırlıkları özellikle insan hakları bakımından yeniden ele alınmıştır. Ulusal Program’da vaat ettiğimiz hususların herhangi bir engel oluşturacağını sanmıyorum. Böyle bir işaret yoktur. O bakımdan bir karamsarlığa gerek olmadığı gibi, ulusal güvenlik kavramının içini boş bırakmamakta büyük yarar vardır. Ulusal güvenlik kavramında çok ciddi atılımlar yapılıyor. Türkiye dört bir yandan tehlikelerle ve güvensizlikle çevrili bir ülkedir. Ulusal güvenlik politikasını belirlerken, elbette bu gerçeği de göz önünde tutacaktır. 
     
     Yeniliklerini anlayamadım 
     Türkiye’de oluşmakta olan siyasal tablo henüz kesin şeklini almış değil. Bir kere sağda dinsel anlamda yeni oluşumlar var. Bu oluşumların nasıl bir sonuç vereceği henüz belli değil. Yenilikçilik hareketi ortaya atıldığı günlerde, "Ben bu yenilikçilerin yeniliğinin ne olduğunu anlayabilmiş değilim" demiştim. Bu sözümden dolayı ağır elleştiriler almıştım. Ama şimdi herkes bunu ifade ediyor. Soldaki oluşumlarda da birtakım belirsizlikler var. Bir süre sonra tablo yerine oturacaktır. 
     
MHP Yılmaz’ı yadırgıyoruz      Grup Başkan Vekili Şandır, ANAP Lideri’nin ulusal güvenliği parti politikasına alet ettiğini söyledi 
     ÖNDER YILMAZ - ANKARA 

     MHP yönetimi, hükümette ortak çalıştığı ANAP’ın Genel Başkanı Mesut Yılmaz’ın ulusal güvenliği tartışmaya açmasını "Bu konuyu kendi partisinin iç politikasında kullandı. Yadırgıyoruz" diyerek eleştirdi. 
     MHP Grup Başkan Vekili Mehmet Şandır, Yılmaz’ın "eski Başbakan, Dışişleri Bakanı ve ciddi sorumluluklar üstlenen bir insan" olarak ulusal güvenlik gibi önemli bir kavramı tartışmaya açmasını yadırgadığını belirterek, "Gündelik politikaya malzeme yapması, çok yanlış" dedi. 
     MHP Genel Başkan Yardımcısı Şevket Bülent Yahnici de, "ulusal güvenliğin demokratikleşmeye, insan haklarına ve modernleşmeye engel olduğunun düşünülemeyeceğini" söyledi. Yahnici, iç güvenlik açısından terör tehdidinin ortadan kalkmadığını kaydederek, "Aslında Türkiye ulusal güvenlik stratejisini yeniden gözden geçirmeli ve güçlendirmelidir. Türkiye ulusal güvenlikle ilgili tedbir ve strateji geliştirmek zorundadır" dedi. 
     
SP TBMM’de görüşelim’      Muhalefet, "tartışma zemini parti kongresi olamaz" görüşünü savundu 
     ANKARA Milliyet 

     SP Genel Başkanı Recai Kutan, Mesut Yılmaz’ın ulusal güvenlik konusunu "kongrelerde müzakere etmesini doğru bulmadığını" belirtirken, "Konu, TBMM’de görüşülmelidir" dedi. Konunun "hayati" olduğunu vurgulayan Kutan, "Bu kavramın demokratik ilkelere yakışır bir şekilde müzakere edilmesinde yarar var" diye konuştu. 
     DYP Genel Başkan Yardımcısı Nevfel Şahin de, şu açıklamayı yaptı 
     "14 yıldır iktidarda, 4 yıldır aralıksız iktidarda bulunanların demokratikleşme, AB, sivil anayasa yapma konusunda hiçbir icraatı olmayan kişilerin, Mesut Yılmaz’ın, ulusal güvenlik gibi bir konuyu partinin kongresinde tartışmaya açmasını yadırgıyorum. O zaman her parti, bu konuyu kendi kongresinde açsın. Konuşulması gereken yerlerde konuşmaya cesareti olmayan, demokratikleşme, insan hak ve hürriyetleri, AB konusunda, hiçbir adım atmayan, yetkili kurullarda konuşma cesareti bulamayan kişinin bunu kendi partisinin kongresinde gündeme getirmesini yadırgıyorum." 
     
'Her defasında cevabını aldı’      Emekli Org. Yavuz, "Ulusal güvenlik efeleme malzemesi olamaz" dedi 
     İSTANBUL Milliyet 

     Mesut Yılmaz’ın "Gelecek için atılan her adımın ulusal güvenlik’ gerekçesiyle kesilmesi kabul edilemez" sözüne tepki gösterenlerin başında askerler yer aldı. Tartışmaya ilişkin bazı görüşler şöyle 
     Emekli Orgeneral Kemal Yavuz Ulusal güvenlik özellikle Türkiye Cumhuriyeti coğrafyasında kolayca kullanılıp harcanabilecek bir malzeme olamaz. Hele parti kongresinde efelenme malzemesi olarak kullanılması hiç olacak şey değildir. Fakat bu olay Sayın Yılmaz için ilk de değildir. Hatırlanacağı gibi Yılmaz, ulusal güvenlik, güvenlik makamları ve makam sahipleriyle hiç münasebeti olmayan yerlerde ve zamanlarda birçok defa çatışma yaratmıştır. Ama her defasında gerekli cevabı almıştır. "Ben öyle demek istemedim" demek durumunda kalmıştır. Bu durum kamuoyunun gözünde siyaseti ve siyasetçiyi küçük düşürmekten başka hiçbir işe yaramamıştır. Olay Türk siyaseti ve Türk toplumu açısından tam bir talihsizliktir. Şunu unutmamak lazımdır 28 Şubat’tan önce aklı başında insanlar laiklik elden gidiyor’ diye feryat ederken, ona en çok kulak tıkayanlardan biri de Sayın Yılmaz’dı. Bunu biz unutmadık, herhalde toplum da unutmamıştır. 
     



 SİYASET 















</TEXT>
</DOC>
