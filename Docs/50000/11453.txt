<DOC>
<DOCNO> 11453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/spor/spo02.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HİÇ BAHAR YAŞAMADIK 
</HEADLINE>
<TEXT>

11 yıldır yan yana forma giyen Ogün ile Abdullah, özlemini duydukları şampiyonluğu Fenerbahçe’de doyasıya tatmak istiyorlar 
     Milliyet Özel Röportaj Yusuf Kobal 

MESAJLAR...      Abdullah Ben Trabzon’da beklerken, Ogün A Milli Takım’da oynuyordu. Yani ben, onun cikletten çıkan fotoğraflarını topluyordum. 
     Ogün Şimdi ben, Abdullah’ın hayranıyım. Çünkü genç. Keşke, onun yaşında olsam. Gerçekte aralarında bir yaş fark var 
     Abdullah Şampiyon olursak, Etiler’de, Bağdat Caddesi’nde sabaha kadar arabayla gezmek, bayrak sallamak istiyorum. 
     Ogün Ben de oturduğum siteye boydan boya bayrak asacağım. Çılgınlığın da en mükemmeline ulaşacağım. 
     Abdullah Hangi maçta hakemler bize yardım etmiş. Çalışmalarımızın karşılığını alıyoruz. 
     Ogün Hakemlerin bize esnek davrandığı filan yok. Öyle olsaydı, son hafta penaltımız verilirdi. Bizim de puanlarımız gitti. 
     
"Bu kez olacak"      DİLE kolay. Tam 11 yıldır yan yana forma giyiyorlar. Milli Takım, Trabzon derken, Fenerbahçe’de onurlu birlikteliklerini sürdürüyorlar. Ama Ogün ile Abdullah artık şampiyonluk kovalıyorlar. 11 yıldır özlemini duydukları zaferi, kana kana içmek, doyasıya yaşamak istiyorlar. "Hiç bahar yaşamadık. Ama bu kez olacak gibi" diyorlar. Kariyerlerindeki Cumhurbaşkanlığı, Başbakanlık ve Türkiye Kupası’na, lig şampiyonluğunu eklemeyi hedefliyorlar. 
     
"Hedefe kilitlendik"      OGÜN, maddi - manevi birçok doyuma ulaştıklarını belirtiyor, "Ama en büyük arzum şampiyon olmak" diye konuşuyor. Sonra ekliyor "Hedefe takım halinde kilitlendik. Daha önce Trabzon formasıyla, Fenerbahçe’ye kaptırdığımız yarışta şampiyonluğa çok yaklaşmıştık. Umarım, bu kez hayal kırıklığı yaşamayız. Nazar değmesinden de korkuyorum." Abdullah da "İlk yarıda sakatlık sıkıntısı yaşadık. Ama şimdi kulübemiz bile yıldızlarla dolu" diye arkadaşına katılıyor. 
     
"İmza önemli değil"      İKİSİ de yeni sözleşmeyi asla dert etmediklerini söylüyorlar. Şöyle konuşuyorlar "12 maçtan alnımızın akıyla çıkmalıyız. Gitmeyi düşünmüyoruz. Yeni imzaya sevinmek, şu anda önemsiz. Çünkü şampiyonluğu yaşadığımızda tarihe geçeceğiz. Önemli olan bu." Denizli’ye de mesaj yolluyorlar "Mustafa hoca kafasındakini yaptırmaya çalışıyor. Yeni gelen oyuncular, hocanın dediğini harfiyen yapıyor. Başarı geldikçe daha da kenetleniyoruz." 
     
"Bileğimizin hakkıyla"      FENERBAHÇE’NİN yıldızları, takımda başarıyı paylaşmak isteyen futbolcuların sayısının arttığını da hatırlatıyorlar. Ve şu şekilde bitiriyorlar sözlerini "Mükemmel arkadaşlığımız var. Andersson, üç hafta daha zamana ihtiyacı olmasına rağmen, oynamak için can atıyor. Duyguyu paylaşmak istiyor. Fenerbahçe camiası, bileğinin hakkıyla şampiyon olacak. Kimseye ihtiyacımız yok. Kim ne derse desin, vicdanen rahatız." 
     
Daha çok erken’      Fenerbahçe’nin İsrailli yıldızı Revivo, "Sekiz puanlık fark üç puanlık sistemde büyük avantaj değil" dedi 
"Farkı korumalıyız"      FENERBAHÇE’nin başarılı oyuncusu Revivo, üç puanlık sistemde en yakın takipçileri ile aralarında bulunan sekiz puanlık farkın önemli bir avantaj olmadığını söyledi. İsrailli futbolcu, "Şampiyonluk için konuşmak henüz erken. Disiplini elden bırakmamalıyız. Çaykur Rize karşılaşması zor geçecek. Bu maçı kazanıp, rakiplerimizle aramızdaki puan farkını korumamız gerek" diye konuştu. 
     
Hücum, hücum, hücum      SARI - Lacivertli ekip, Çaykur Rize maçının hazırlıklarını dün de sürdürdü. Teknik Direktör Mustafa Denizli, hücum varyasyonları üzerinde dururken, futbolcularından kanatlardan gelen ortalara hareket halinde vurmalarını istedi. İdmana ülkesinden dönen Uche’nin yanı sıra iyileşen Lazetic ve Mirkoviç de katıldı. Rüştü, Mustafa, Mert ve Ali Güneş ise salonda çalıştı. l HÜSEYİN YAVUZ 
     
Serhat da sakatlandı      FENERBAHÇE’NİN dünkü şut çalışmasında Serhat sağ kasığından sakatlandı. Mustafa Denizli, tedavisi sahada yapılan genç futbolcunun çalışmaya devam etmesine izin vermedi. Serhat ile önceki gün MR’ı çekilen kaleci Rüştü’nün Çaykur Rize maçına kadar tedavileri sürecek. Ali Güneş’in ise maça yetişemeyeceği bildirildi. Fenerbahçe 14 - 16 Yaş Takımı, dün Beşiktaş’ı 1 - 0 yenip, İstanbul şampiyonluğu finaline kaldı. 
     


 SPOR 






















</TEXT>
</DOC>
