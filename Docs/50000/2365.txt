<DOC>
<DOCNO> 2365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/guncel/agun.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis evinin önünde beklerken Rahmi Dilligil Ankara Mali Şube’ye teslim oldu 
</HEADLINE>
<TEXT>
BİRİNCİ PERDE Genel Müdür gözaltında 
Bursa Devlet Tiyatrosu’nda naylon fatura sahtekarlığı ile başlayan Birinci Perde Operasyonu çerçevesinde, DT Genel Müdürü Rahmi Dilligil dün gözaltına alındı 
     FUAT KARS Bursa DHA 

     Devlet Tiyatroları Genel Müdürü Rahmi Dilligil, Bursa Devlet Tiyatrosu’nda BDT naylon fatura sahtekarlığının ortaya çıkmasıyla başlayan 1. Perde Operasyonu kapsamında Ankara’da gözaltına alındı. 
     Bursa Cumhuriyet Savcılığı’na yapılan naylon fatura ihbarının ardından, BDT Müdürü Emin Gümüşkaya ile birlikte gözaltına alınan 12 kişinin sorgusu sürerken, sanık ifadeleri doğrultusunda, Dilligil dün öğleden sonra gözaltına alındı. Bursa’dan gelen özel ekibin Ankara mali polisiyle birlikte evinin önünde beklediği Dilligil, Ankara Mali Şube’ye teslim oldu. Önceki akşam Kültür Bakanı İstemihan Talay’ın, iddialar üzerine görevden aldığı Dilligil, kimlik tespitinin ardından özel ekiple birlikte, karayoluyla Bursa’ya gönderildi. 
     
Sorgusu Bursa’da sürecek      Bursa Emniyet Müdürü Aydın Genç de, savcılıktan alınan izinle Dilligil’in Bursa’ya getirildiğini belirterek, "Gözaltındakilerin ifadeleri doğrultusunda, Dilligil’i gözaltına almamız gerekiyordu. Sorgusu Bursa’da sürecek. Ancak bu aşamada daha fazla bir şey söyleyemem" dedi. 
     Operasyonda Gümüşkaya’nın turne giderlerindeki faturaları fazla gösterdiği, harcırah yazdırdığı personelini kendi villasında çalıştırdığı, onarım çalışması yapılan BDT’nin giderlerini normalden fazla göstererek kendisine çıkar sağladığı iddiaları araştırılıyor. 
     İddialar arasında, zanlıların bir şirketin adını kullanarak sahte fatura ve kaşelerle 16 milyar liralık haksız kazanç elde ettikleri de yer alıyor. 
     
     KÜLTÜR BAKANI İSTEMİHAN TALAY 
Sonuna kadar devam edilecekÖMER ERBİL İstanbul 
     Kültür Bakanı İstemihan Talay, Bursa’da başlatılan "Birinci Perde" operasyonunun kendisine kısa süre önce bildirildiğini belirterek, "Soruşturma nereye dayanırsa, nereye giderse o noktaya kadar devam edecektir" dedi. 
     Operasyonla ilgili açıklamalarda bulunan Talay, "Bursa Devlet Tiyatrosu’nda beni çok üzen, kurumumuzu yıpratan bir gelişme oldu. Burada adli bir inceleme devam ettiriliyor" dedi. 
     Müfettişlerin incelemelerini titizlikle sürdürdüğünü anlatan Talay, şöyle konuştu "Genel Müdür Rahmi Dilligil benden izin aldı ve şu anda izinli olarak görevinden ayrılmıştır. Dilligil’den boşalan yere de Faruk Günuğur vekalet edecektir. Bugün vekalet görevini veriyorum. Tabii adli incelemeler, kararlar hangi aşamaya gelirse onunla ilgili olarak yeni tedbirler almak durumunda olacağız." 
     


 GÜNCEL 














</TEXT>
</DOC>
