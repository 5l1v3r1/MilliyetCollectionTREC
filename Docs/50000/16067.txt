<DOC>
<DOCNO> 16067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sondun09.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Batı Şeria'nın yüzde 42'sinde Filistin devleti kurulabilir" 
</HEADLINE>
<TEXT>

     İsrail Başbakanı Ariel Şaron, Batı Şeria'nın yüzde 42'sinde Filistin devleti kurulmasını öngören uzun süreli bir geçici anlaşmayı kabul edebileceğini söyledi. 
     Şaron, Maariv gazetesine verdiği demeçte, yeni devletin askerden arınmış ve polis gücünün sadece düzeni korumak için silahlanmış olması gerektiğini belirtti. 
     Batı Şeria'nın yüzde 97'sini teslim etmeye hazır olan eski başbakan Ehud Barak'ın bu kararını kabul etmeyen Şaron, ''Filistin devleti bir anlaşmayla sağlanmalı. Soruna genel bir çözüm bulmadan toprakların yüzde 95 ya da 97'sini teslim etmek vahim bir hata olur'' dedi. 
     Şaron, yaklaşık 7 aydır devam eden şiddet olayları sona ermeden barış görüşmelerine başlamayacağını bildirmişti. İsrail Başbakanı, Filistinlilerle nihai bir barış anlaşması yerine, ancak ''uzun süreli'' barışçı bir anlaşmayı kabul edebileceğini belirtiyor. Filistinliler ise, Doğu Kudüs ve Gazze Şeridi ile birlikte Batı Şeria'nın tamamından daha az bir toprak parçasında bağımsız devlet ilan etmeyi kesinlikle reddediyor. 




</TEXT>
</DOC>
