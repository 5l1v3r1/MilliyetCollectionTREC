<DOC>
<DOCNO> 16272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko13.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Hep beraber kemer sıkacağız" 
</HEADLINE>
<TEXT>

     Devlet Bakanı Kemal Derviş, yeni ekonomik program ile ilgili yapılan çalışmanın sadece bir istikrar programı olmadığını belirterek, ''evet hepimiz kemerlerimizi sıkacağız'' dedi. 
     Devlet Bakanı Kemal Derviş, Hazine'de düzenlediği basın toplantısında, yeni ekonomik programı açıklarken, Türkiye'nin 1999 yılında maalesef toplam borcunun çok yükseldiğini belirterek, ''maalesef 2001 yılının başlangıcında bu borç stoku yüzde 65'e ulaşmıştır. Bu büyük bir artıştır. Borç stokunun iki misline çıkması Türk devletini ve Türk ekonomisini büyük bir yük altına sokmuştur'' diye konuştu. 
     Bu borç stokunun Türkiye'nin faiz giderinin 1990 yılında gelirlerin yüzde 31'ine eşit düzeye yükseldiğini anlatan Derviş, 2001 yılında toplanan her 100 liralık vergi gelirinin 95 lirasının faize gittiğini anlattı. 
     Derviş, şöyle dedi 
     ''Bu şekilde devam etmemiz, bu şekilde ekonomiyi büyümeye götürmemiz mümkün değildir. Bu çarka dönemeyiz. Yani kamu açığı, yüksek reel faiz, yüksek borç ve bu şekilde günü idare edip hadi biraz daha borçlanalım, bu çarkı biraz daha döndürelim ve uzun vadeyi düşünmeyelim şeklinde hareket etmemiz mümkün değildir. Bu bir aile için de geçerlidir, herhangi bir birim için de geçerlidir, devlet için de geçerlidir. Eğer ödenen faiz reel olarak enflasyon düştükten sonra büyümenin çok üstünde ise mutlaka dengeye gelmek mümkün olmayacaktır. Ve mutlaka reel faizle büyümeyi birbirine yaklaştırıp, hatta büyümeyi reel faizin üzerine çıkarmamız gerekecektir. Reel faiz bazen yüzde 25-30 olarak gerçekleşmiştir. Hatta ortalaması yüzde 25-30 olmuştur 1990'lı yıllarda. Halbuki büyüme hızımız ortalama olarak maalesef yüzde 2-3'de kalmıştır.'' 
     Kamu bankalarının görev zararları 
     Konuşmasında kamu bankalarının görev zararları konusuna da değinen Derviş, bu konudaki grafiğe bakıldığında ilk iş olarak kamu bankalarını bu hale sokan düzene niye son verdiklerinin anlaşılacağını belirtti. 
     Grafiğe bakıldığında hayret etmememin mümkün olmadığını kaydeden Derviş, 1992 yılında kamu bankalarının görev zararının hiç olmadığını, ancak bugün kamu bankaları görev zararlarının adeta milli gelirin yüzde 20'sine, beşte birine denk geldiğini söyledi. Bu borç stokunun zaten kamuya ait bir borç stoku olduğunu belirten Derviş, şöyle devam etti 
     ''Bunu Hazine'nin devralması ve rasyonel, etkili, dürüst bir şekilde yönetmesi, bu düzeni değiştirecektir ve borç stokunun Türkiye devletinin borç stokunun en düşük maliyet ile yürütülmesine müsaade edecektir. Biliyorsunuz Ziraat Bankası'nda yeni yönetim iki hafta önce yönetime gelmişti. Bugün Halk Bankası'nın genel kurulu yapılmış, yönetim değişmiştir. Emlak Bankası'nda da aynı olay gelecek hafta yerine gelecektir. 
     Bu bankaların bir an önce üreticiye, çiftçiye, esnafa destek dışındaki mecburiyetlerinden kurtarılmaları gerekiyor. Bankalarda çalışan çok değerli elemanlar var. Hızla durumun düzelmemesi için bir durum yoktur. Ciddi ve herhangi bir politik müdahale olmaksızın çalışmaları gerekiyor. Bu arada Hazine borcu devamlı ve devletin bütün borcunun şeffaf bir şekilde herkesin görebildiği biçimde tek elden yönetilecek. Bir de şunu vurgulamak istiyorum, elbette her türlü idari ve yasal takip devam edecektir. Kamu bankalarındaki düzen değişikliği bir devrimdir. Ülkemize halkımıza ve ekonomimize hayırlı olsun.'' 
     Derviş, konuşmasının bir bölümünde de birlikte ileriye bakılması gerektiğini belirterek, hızlı büyümeye nasıl kavuşulacağı konusunda bilgi verdi. Bakan Derviş, söz konusu çalışmanın sadece bir istikrar program olmadığını da belirterek, ''Evet kemerlerimizi hepimiz sıkacağız'' dedi. 




</TEXT>
</DOC>
