<DOC>
<DOCNO> 47799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun08.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik krizde hacca gidilir mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Prof. Dr. Yaşar Nuri Öztürk’ün, yeni yayınlanan "Cevap Veriyorum" adlı kitabı ilahiyat çevrelerinde tartışmalara yol açtı. Prof. Öztürk’ün hacla ilgili olarak, "Borçlu olan kimse hacca gidemez. Ülke borç içindeyse de hacca gidilmemeli" şeklinde dile getirdiği görüşlerine, benimsiyenlerin yanı sıra karşı çıkanlar da oldu. İşte görüşler 
     
     Prof. Dr. Saim Yeprem M.Ü. İlahiyat 
Ülke yararına ise gidilmez      Kur’an - ı Kerim’de, haccın gücü yetenlere farz olduğu söylenir. Yaşar Nuri beyin yaptığı bir yorum. Kuran’ın metninden uzak bir yorum değil. Ancak bu kişilerin tercihine bağlıdır. Tercihi gitmeme yönünde yaparlarsa, Kuran’daki ayete aykırı davranmış olmazlar. Ancak, "Kuran böyle diyor, o halde gitmemelidir" de denilemez. Bu kişinin tercihine bırakılmalıdır. Zorlayıcı müeyyide taraftarı değilim. Ama, ülke ekonomik krizdeyken kişilerin hacca gitmeme tercihini kullanması daha doğru olur. Ülke bundan yarar görecekse elbette faydalı olur. 
     
     Prof. Dr. Bekir Karlıga M. Ü İlahiyat 
Herkes fedakarlık yapmalı      Türkiye’de ekonomik kriz olduğu bir gerçek. Hacca gidilmeyebilir, bu da doğru bir görüş. Ama, bu davranışın turistik gezilere de uygulanması gerekir. Bu geziler de iptal edilmelidir. Ülke toplu bir ekonomik kalkınma ve ekonomisini düzeltmek için toplu harekete geçecekse, herkes fedakarlık yapmalı. Ancak, sadece haccı bu fedakarlığa dahil etmek doğru olmaz. Ayrıca, bu yıl hac yapamayan gelecek yıl yapabilir. Çünkü kıtlık, anarşi ve savaş halinde hac tehir edilebilir. Eğer kişinin hacca ilk gidişi değilse, daha önce gitmişse hac parasını bağışlamalıdır. Muhtaç olanlara yardım edilmelidir. Devlete de bağışlanabilir. Böyle davranmak daha uygundur. Sevabı hac sevabıdır. 
     
     Prof. Dr. Sadrettin Gümüş İlahiyatçı 
Ertelemek olmaz      Hac insana ömründe bir defa farzdır. Bu sene olmazsa, seneye de olabilir. Ama seneye kadar yaşar mıyız, bilemiyoruz. Ömrün ne zaman biteceği belli değil. Bu yüzden kıtlık olduğu için haccı ertelemek felsefe olarak doğru değil. Türkiye gibi ekonomik krizdeki ülke vatandaşlarının hacca gitmemesi gerektiği gibi bir düşünce olamaz. Allah’ın öyle bir emri yok. Allah, kimin gücü yetiyorsa, parası varsa hacca gidecek diyor. Eğer hacca ikinci veya üçüncü defa gidiliyorsa, hacca gitmek yerine fakire yardım etmek, fakir çocukları okutmak, daha doğrudur. Eğer devletin ihtiyacı varsa, o para devlete de bağışlanabilir. 
     
     Bülent Akarcalı ANAP Milletvekili 
Hac engellenemez      Hali vakti yerinde olanların hacca gitmesi farzdır. Ülkenin durumuyla haccın bağlantısı yoktur. Türkiye’nin de içinde bulunduğu durumun, hacca gidilemeyecek kadar kötü olduğu da doğru değil. Kaldı ki vatandaştan hac konusunda fedakarlık istenirken, devlet hiçbir fedakarlık yapmıyor ki Herkes Mercedeslerde dolaşıyor. Devlette şatafat yüzde 10 bile azalmadı. Vatandaşın dini inancından nasıl fedakarlık istenir ki Anlaşılır birşey değil. Türkiye, kendini her kesimiyle bir fedakarlığa soksa, o zaman hac için de fedakarlık yapılması istenebilir. Hali vakti yerinde olanın hacca gitmesini engellemek diye birşey olamaz. 
     



 GÜNCEL 























</TEXT>
</DOC>
