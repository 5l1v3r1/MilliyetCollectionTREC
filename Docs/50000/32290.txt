<DOC>
<DOCNO> 32290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/yazar/uras.html </URL>
<DATE> 2001/07/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Teknokrat hükümet 30 milyar dolar götürür 
</HEADLINE>
<TEXT>

     Tam işler rayına oturacak derken teknokrat hükümetinin "fazilet"ini tartışmaya başladık. 
     Politikacıların aralarındaki "tepişme" büyük bir "siyasi risk" ortaya çıkardı. Bu riskin faturasını Türk halkı "IMF kredilerinde ve diğer dış kredi girişinde gecikme", "hem faiz ve hem de döviz fiyatında artış", "piyasada kilitlenme", "güven bunalımı" olarak ödedi. Ödüyor. 
     Siyasi tepişme sona eriyor görünümü ortaya çıkınca "siyasi risk"in gerdiği sinirler gevşemeye başladı. Sinirler gevşerken şimdi de gündeme "teknokrat hükümeti" ve "erken seçim" tartışması oturursa, "güven bunalımı" gene ortaya çıkacak demektir. 
     Hele hele tartışma, "gerçeğe kapı açar" ve de "ezkaza" teknokrat hükümeti kurulur, Türkiye erken seçime gider ise, gitti "30 milyar dolar daha" demektir 
     
Manevra şansı yok      Milli geliri 180 milyar dolara düşen Türkiye’de 30 milyar dolar kayıp demek, ülkenin ve de halkın varlığının altıda birini daha kaybetmesi demektir. 
     Gelinen noktada olması gereken bu hükümetin ve bu kadroların, yeni bir siyasi bunalıma yol açmadan, dışarıya ve içeriye verdikleri sözün ve de kağıtlara koydukları imzanın arkasında durarak ülkeyi soktukları çukurdan çıkarmalarıdır. 
     Sayın okuyucularım, gelinen noktada, "şöyle olsa idi de böyle olurdu" tartışmaları için vakit çok geç. Şu noktada "manevra şansı" kalmadı. 
     Kur ve faiz birlikte hareket ediyor ve yükseliyor. 
     Normal olarak kur ve faizin ters çalışması gerekir. Kur yükselirken faiz düşer. Faiz yükselirken kur düşer. 
     
Siyasi risk var      Hem kurun, hem faizin yükselmesinin nedeni "siyasi riskötir. İnsanlarının ve piyasanın "siyasilere" güven yitirmeleridir. Siyasiler "tepişerek" buna neden oldu. İnsanlar ve piyasaların siyasilere güvenmemesi başka şey, "Bunlara güvenmiyoruz. Bu hükümet gitsin. Seçim olsun. Başkaları gelsin. Seçim oluncaya kadar ülkeyi seçilmişler değil atanmışlar yönetsin" demek başka şey. 
     Atanacakları kim atayacak Atanacaklar kime karşı sorumlu olacak Böyle bir yönetim, bu çağda demokrasiyi ruhuna sindirmiş dünyada nasıl "kabul görecek " 
     Geliniz biz aklımızı karıştırmayalım. Başımıza yeni bir dert veya dertler açmayalım. 
     Siyasiler tepişmeye son verirler ve de yeni tepişmelerden çekinirler ise "risk primi" giderek azalır. 
     Dışarıdan para girişi başladı. 
     Uygulanan programın hedefi faizi ucuzlatarak iç borcun çevrilmesine imkan sağlamaktır. Bu program enflasyon ile mücadeleyi hedef almıyor. Enflasyonun artması Hazine’nin ödediği ödeyeceği reel faizin enflasyondan arındırılmış faizin küçülmesine, Hazine’nin iç borç ödemelerinde zorlanmamasına imkan verecektir. 
     
Yanlışı eleştirmek hakkım      Ben kişisel olarak bu hükümete güvenirim, güvenmem. IMF destekli Kemal Derviş programına inanırım inanmam... Onlar ayrı şeyler. Ben yanlış politikaları ve uygulamaları kişisel olarak eleştirme hakkına sahibim. Bu hakkımı korurum. Kullanırım. 
     Ama benden, bizden, sizden bağımsız olarak oluşturulmuş bir "milli politika" var. Bu politika dış desteği de sağlamış durumda. Siyasi tepişme bitmiş para gelmeye başlamışken sinirleri tekrar gerdirme "aceleciliği"ne girmeyelim. Biraz daha bekleyelim bakalım neler olacak 
     
     







İktisat düşüncesi 


Küreselleşme ve Türk ekonomisi 


Bu kafayla gitmez ama... 


Bu ara en çok sorulan soru 


Bulmacanın yeni parçaları 


"Tepeden tırnağa yolsuzluk" 


Ara rejim sendromu 


Yargıtay’ın anlattığı şey farklı 1 


Olimpiyat yutturmacası 


Gene ara rejim’e mi erdi aklımız 


Teknokrat hükümet 30 milyar dolar götürür 


</TEXT>
</DOC>
