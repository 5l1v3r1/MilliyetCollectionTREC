<DOC>
<DOCNO> 33996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo12.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Teknik Direktörü "Fenerbahçe'nin kadrosu daha oturmuş" 
</HEADLINE>
<TEXT>

     Bu sezon da ligin zorlu geçeceğini kaydeden Trabzonspor Teknik Direktörü Sadi Tekelioğlu, ''Fenerbahçe'nin kadrosu daha oturmuş. Ümit Özat, Ceyhun ve Oktay iyi transferler. Galatasaray'ın şu anki durumu pek iyi değil. Yönetim değişikliği takımda oldu. Beşiktaş'ın da yeni bir kadrosu var. Fenerbahçe ile şampiyonluk yarışında bizim ve diğer şampiyonluğa oynayan takımların şansı eşit'' dedi. 
     Sezona Beşiktaş maçıyla başlayacakların da hatırlatan Tekelioğlu, ''Bu maçın ilk haftalarda ve deplasmanda olacak olması bizim için avantaj. Bu maçtan alınabilecek 3 puan, Trabzonspor'un lige iyi bir başlangıcını sağlayacak ve takıma çok şeyler katacaktır'' diye konuştu. 
     Takıma futbolcu transfer etme isteğinin sürdüğünü de ifade eden Tekelioğlu, bu konuda aceleci olmadıklarını ve Ocak ayına dek kulübün olanakları doğrultusunda 1 oyuncu transfer edebileceklerini söyledi. 
     Tekelioğlu, takımda hiçbir oyuncusuyla sorununun bulunmadığını ve takım kaptanı Hami ile aralarında bir olayın yaşanmadığını da belirterek, ''Hami yedek kalabilir. Bu aramızda bir sorun olduğu anlamını gelmez. Teknik adam oyun anlayışına göre, takımda oynatacağı futbolucuları belirler. Hami'nin bu konuda bir tavrı olduğunu görmedim'' dedi. 
     ''Yeni sezonda hedefimiz şampiyonluk, hiç değilse şampiyonlar ligidir'' diyen Sadi Tekelioğlu, Mehmet Ali Yılmaz Tesisleri'nde düzünlediği basın toplantısında, yeni sezondaki hedefleri ile bordo-mavili takımın Almanya'da gerçekleştirdiği 27 günlük kampta gelişen olaylar hakkında bilgiler verdi. 
     Trabzonspor'un hangi kadro veya hangi teknik adamla olursa olsun, lige başlarken hedefinin şampiyonluk olması gerektiğini ifade eden Tekelioğlu, ''Taraftarlar, Trabzonspor'un ligi 4. veya 5. sırada bitirme hedefinin olmasını istemez. Trabzonspor, geleceğin takımını oluşturma görüntüsü ve mesajı da vermemeli. Yeni bir kadromuz var ve oyuncular uyum sağladılar. Bu bizi nereye götürecek hep beraber bakacağız'' diye konuştu. 
     Almanya kampında çok sayıda gol pozisyonu ürettiklerini, ancak son vuruşlarda etkili olmadıklarına da değinen Tekelioğlu, şöyle devam etti 
     ''Ancak forvette sakatlıklar nedeniyle sürekli bir arayışa girdik. Hami, Cafer ve Şenol sakatlandı. İdeal bir forvetle maçlarımızı oynayamadık. Güçlü takımlarla oynadığımız hazırlık maçlarında net gol pozisyonlarına girmek bizi sevindirdi. Bunun yanında gelecek sezon çok koşan, mücadele eden, hücum gücü yüksek bir Trabzonspor sahada olacak. Son yıllarda takımdaki az pas yüzdesinin de daha yükseleceğini mesajını verebiliriz. Tüm bunların ötesinde, takım oyunu oynayan bir Trabzonspor var.'' 
     
     Sümer'e teşekkür 
     Tekelioğlu, kulüp başkanı Özkan Sümer'e özellikle Brezilyalı oyuncuların transferi nedeniyle teşekkür ettiğini de söyledi. 
     Kulüp başkanı Sümer'in teknik konularda işine hiç karışmadığını da ifade eden Tekelioğlu, şöyle konuştu 
     ''Bu konuda yapılan tek adamlılık söylentilerini teknik konularda katılmıyorum. İdari konulardaki söylentiler ise beni ilgilendirmez. Brezilyalı oyuncuların 4'ü de iyi ancak 2'si biraz daha önde. Sommers'ın ise biraz daha zamana ihtiyacı var. Salazar ise daha çalışmalara katılmadı ancak bu futbulcuyu bonservisi elinde diye transfer ettik. Eğer performansını iyi bulmazsak, başka takımlara göndermek daha kolay olur.'' 
     
     'Kampttan memnunum' 
     Tekelioğlu, Almanya'da gerçekleştirdikleri 27 günlük kamptan memnun olduğunu da ifade ederek, sözlerini şöyle sürdürdü 
     ''Şu ana kadar geçen süre içinde yapılan çalışmalardan memnunuz. Tüm bunları söylerken, herşeyin dört dörtlük geçtiğini de söyleyemeyiz. Ancak dünyada dört dörtlük bir takım yoktur. Eksikliklerimizi giderebildiğimiz ölçüde başarılı oluruz. Kampın ilk 20 günü gayet iyiydi. Ciddi rakiplerle hazırlık maçları oynadık. Ancak son 2 hazırlık maçımızda iyi oynayamadık. Çünkü futbolcularda kampın sona ermesi düşüncesi vardı. Uzun bir kampta böyle düşünmek normal ancak bu futbola yansımamalıydı.'' 
     







</TEXT>
</DOC>
