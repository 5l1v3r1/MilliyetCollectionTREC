<DOC>
<DOCNO> 30970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/spor/yaks.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Allah yazdı ise... 
</HEADLINE>
<TEXT>

     FEVZİ AKSOY 

     Hani bir söz vardır ya... "Allah yazdı ise bozsun" derler. İşte son günlerde aklıma gelen dürtücü, rahatsız edici bu saplantıdan bir türlü kurtulamıyorum. Bu saplantı hakikat olur korkusu ile mütemadiyen "Allah yazdı ise bozsun" diye dua ediyorum. Belki de psikolojik bir terapiye ihtiyacım var. 
     İster para ile deyin, ister hile yolu ile deyin, ister ayak numarası ile transferler gırla gidiyor. O oraya, bu buraya. Yalnız sporda değil, politikada da bu böyle. 
     Hiç ummadığınız anda bakıyorsunuz, bir sağ parti ideali, bir sol parti idealine aktarma olmuş. Vay be olur mu böyle şey demeyin. Oluyor. Eh sporda, politikada kaypaklık var, olur böyle şeyler derken, bakıyorsunuz şimdi de şöhretli doktorların transferleri başlamış. Hem de milyon dolarlarla... 
     Bu işler böyle iken, hipokrat yeminini, Freud’un açıklamalarını, filozofik ahlak prensiplerini bırakalım da, şimdi gelelim benim yukarıdaki "Allah yazdı ise bozsun" dualarıma ve temennilerime... 
     Yani düşündüm de, bu acayip transferler olurken, kulüp başkanlarının seçimleri ve tartışmaları gündemde. Diyorum ki, ister misiniz şimdi bilmem kaç milyon dolara, mesela Aziz Yıldırım Galatasaray’a veya Süren Fenerbahçe’ye transferle başkan olsunlar. 
     Doktor, politikacı, sporcu transfer olur da, başkan niye olmasın İşte bu saplantı beni bitiriyor. 
     Bir psikoloğa görünsem mi acaba 



 SPOR 

























</TEXT>
</DOC>
