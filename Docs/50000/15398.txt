<DOC>
<DOCNO> 15398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko15.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfun Bayazıt yeni Dışbank Yönetim Kurulu Başkanvekili oldu 
</HEADLINE>
<TEXT>

     Dr. Vural Akışık'ın Kamu Bankaları Ortak Yönetim Kurulu Başkanlığı'na atanmasıyla boşalan Dışbank Yönetim Kurulu Başkanvekilliği ve Murahhas Azalığı CEO görevine Tayfun Bayazıt getirildi. 
     Dışbank'dan yapılan açıklamaya göre, 1957 yılında Diyarbakır'da doğan Bayazıt, ilk, orta ve lise öğrenimini Ankara'da tamamladıktan sonra, 1980 yılında S. Illinois Üniversitesi Makina Mühendisliği bölümünden mezun oldu. 
     1983 yılında Columbia Üniversitesi'nde finans ve uluslararası ilişkiler alanlarında uzmanlaşarak, yüksek lisans MBA derecesi alan Bayazıt, iş hayatına ABD'de J.C. Penney firmasında başladı. Bankacılık kariyerine 1983 yılında Citibank'da adım atan Tayfun Bayazıt, daha sonra 13 yıl Çukurova Grubu bünyesindeki Yapı Kredi, İnterbank ve Banque de Commerce et de Placements SA'da Cenevre üst düzey yöneticilik görevlerinde bulundu. Doğan Grubu'na 1999 yılı Eylül ayında katılan Bayazıt, son olarak Doğan Holding Yönetim Kurulu Başkan Vekilliği ve Dışbank Murahhas Azalığı görevlerini yürütüyordu. Evli ve 2 çocuk babası Bayazıt, İngilizce ve Almanca biliyor. 
     




</TEXT>
</DOC>
