<DOC>
<DOCNO> 40128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sondun11.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Spice Girls'ün Victoria'sı yeme bozukluğu olduğunu itiraf etti 
</HEADLINE>
<TEXT>

     Spice Girls üyelerinden Victoria Beckham, yeme bozukluğu olduğunu ilk kez itiraf etti. 
     İngiliz futbol starı David Beckham ile evlenen Victoria, yayınlanacak otobiyografisinde, sorunun Spice Girls'ün ilk günlerinde, kendisine birkaç kilo vermesinin tavsiye edilmesinden sonra başladığını belirtti. Victoria Beckham, yeme konusunun kendisinde takıntı haline gelmesinden dolayı, Spice Girls'ün eski üyelerinden Geri Halliwell'i suçladı. Kitapta, Geri'nin, Mel C ve kendisine birkaç kilo vermelerinin tavsiye edildiğini bildiğini belirten Beckham, Geri'nin kendilerini erken kalkarak koşu yapmaya teşvik ettiğini, daha sonra da yememesi gereken şeyler konusunda tavsiyelerde bulunduğunu belirtti. 
     Bundan sonra görünümüyle ilgilenmeye başladığını belirten Beckham, sürekli aynada poposunun ölçüsüne baktığını, grubun aynı evi paylaşmayı bırakmasından sonra ise yeme konusunu iyice takıntı hale getirdiğini bildirdi. 
     Beckham, sebzeden başka bir şey yememeye başladığını, ancak Japonya'ya turneye çıktıklarında istediği sebzeyi bulamayınca hiçbir şey yemediğini ve kilo vermeye başladığını görünce mutluluk duyduğunu söyledi. Beckham, ancak hamile olduktan sonra kendisini dengeli beslenmeye zorladığını, oğlunun doğumundan sonra tekrar kilo kaybetmeye başlamasının ise yiyeceklere karşı alerjisi ve kan şekeri sorunuyla ilgili olduğunu bildirdi. Victoria Beckham'ın otobiyografisi 13 Eylül'de yayınlanacak. ''Victoria'nın Sırları'' adlı kitap, Virginia Blackburn tarafından, Beckham'ın arkadaşları, eski erkek arkadaşları ve eski dans öğretmenleriyle yapılan röportajlara dayanılarak yazıldı. 







</TEXT>
</DOC>
