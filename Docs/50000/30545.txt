<DOC>
<DOCNO> 30545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur11.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçilere katılan MHP'li milletvekili "Tarih yapmak istedim" 
</HEADLINE>
<TEXT>

     MHP'den istifa eden Kayseri Bağımsız Milletvekili Sadık Yakut, ''Tarihe maruz kalmak değil, tarihi yapmak için yeni oluşuma katıldığını'' bildirdi. 
     FP'nin kapatılmasının ardından parti kurma çalışmalarına başlayan ''yenilikçi'' hareketin önde gelen isimlerinden Kayseri Bağımsız Milletvekili Abdullah Gül, halkın beklentilerini karşılamak ve milletin sorunlarını çözmek için ortaya bir eser koymak istediklerini belirterek, buna herkesin davetli olduğunu söyledi. 
     Sadık Yakut, ''yenilikçi'' kanadın önde gelen isimlerinden Kayseri Bağımsız Milletvekili Abdullah Gül ve Sivas Bağımsız Milletvekili Abdüllatif Şener ile birlikte Politik Araştırmalar Merkezi'nde basın toplantısı düzenledi. Dünyada hemen her alanda çok boyutlu bir değişim yaşandığını dile getiren Yakut, siyasal kadroların yeni arayışlara yöneldiğini belirtti. Yakut, ''bugüne kadar Türk milliyetçiliği ve ülkücülüğünden taviz vermediğini'' ifade ederek, ''Her zaman inancımın potasında eriterek düstur haline getirdiğim siyasal ilkelerin ve doğruların arkasında oldum. Eğilmedim, bükülmedim, kula kulluk etmedim'' dedi. 
     MHP'nin geldiği nokta itibariyle, bu partinin çatısı altında siyasi yaşamına artık devam etme imkanı kalmadığı için istifa ettiğini dile getiren Yakut, Türk milletinin siyasi ve idari yapının, çağın gereklerine göre yeniden şekillendirilmesini beklediğini söyledi. 
     
     Neden yeni oluşum 
     ''Ülkeyi müstemleke konumuna sokanlardan kurtulmak, devletle milleti barıştırmak, lider sultasına son vermek, ağızları kapatmamak, kalemleri kırmamak için'' yeni oluşuma katıldığını kaydeden Yakut, şöyle konuştu 
     ''Çoğulculuğu sağlayarak kafa sayısınca görüş, yürek sayısınca sevgi gerçekleştirmek için, kadınlarımıza yönelik her türlü ayrımcılığa son vermek, her türlü zorbalığa son vermek, hukukun üstünlüğünü ve önceliğini gerçekleştirmek, kriz çözmek, kriz yaratan anayasa değişikliklerini yapmak, tarihe maruz kalmak değil, tarihi yapmak için, gelişim yolunda değişimle bunu gerçekleştirmek için yeni oluşum diyorum.'' 
     Yakut, Gül ve Şener daha sonra gazetecilerin sorularını yanıtladılar. 
     Yakut, bir soru üzerine, bir grup partili arkadaşıyla, bir süre önce MHP Genel Başkanı Devlet Bahçeli'ye bir mektup yazdıklarını, yeni oluşuma katılma gerekçelerinin de o mektuptaki ifadelerden anlaşılabileceğini belirtti. Türk insanının gönlünde yeni oluşumun şekillendiğini söyleyen Yakut, katılımının hayırlı olmasını diledi. 
     Yenilikçilerin önde gelen isimlerinden Kayseri Bağımsız Milletvekili Abdullah Gül, bir gazetecinin, gelenekçilerle yollarının ayrılıp ayrılmadığını sorması üzerine, şöyle konuştu 
     ''Ortada iki realite var. Bu realitelerden birisi, Türkiye, cumhuriyet tarihinin en derin bunalımlarından birini yaşıyor. Halkın, sorunların çözülmesi için büyük bir beklentisi var. İkincisi de maalesef FP kapatıldı, milletvekilleri bağımsız kaldı. Şimdi bir fırsat vardır. Halkın beklentilerini karşılamak, milletin sorunlarını çözmek için 100 milletvekili arkadaşımızla olsun, başka arkadaşlarımızla olsun hep beraber ortaya bir eser koyalım diyoruz. Burada bir katılım değil, hep beraber toplu olarak bağımsız konumdayız. Hepimiz bir eserimiz olsun diyoruz. Bu da milletin problemlerini çözecek, halkımızı layık olduğu seviyeye çıkartacak bir siyasi oluşumdur. Buna herkes davetlidir.'' 
     Başka partilerden de katılımın olup olmayacağı sorusuna Gül, ''Önümüzdeki günlerde herkes görecek. 100 milletvekiliyle, daha çok milletvekiliyle hep beraber olursak ne mutludur'' dedi. 
     

</TEXT>
</DOC>
