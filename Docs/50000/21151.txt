<DOC>
<DOCNO> 21151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun18.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "AİHM'nin kararı görüşme sürecini anlamsız kıldı" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa İnsan Hakları Mahkemesi'nin AİHM Kıbrıs konusunda Türkiye'yi suçlayan kararının, Kıbrıs'la ilgili görüşme sürecini anlamsız kıldığını söyledi. 
     Cumhurbaşkanı Denktaş, Başbakan Derviş Eroğlu ve Devlet Bakanı Başbakan Yardımcısı Mustafa Akıncı ile haftalık olağan görüşmesini yaptı. Denktaş, görüşme öncesinde AİHM kararını değerlendirerek, ''Bu ilk karar değil. Bu mahkeme politize edilmiştir'' dedi. 
     Bir mahkemenin ancak tarafları dinleyerek, adaletli karar verebileceğini vurgulayan Denktaş, Kıbrıs kosunuda Kıbrıs Türkleri'nin eşit taraf olduğunun 1960 anlaşmalarında ve BM Güvenlik Konseyi kararlarıyla tescil edildiğini söyledi. 
     Kıbrıs'ta 38 yıldan beri siyasi bir mücadele verildiğini anlatan Denktaş, ''Bu gerçeklerle, adaletle, insan haklarıyla ilgili bir sorundur. Rumlar'ın insan haklarına bakarak Türkler'in insan haklarını yok edip kolonize etme hakkı veren kararlar alan mahkemeye biz insan hakları mahkemesi demeyiz. Bizi dinlemeden, tek tarafı dinleyerek karar veren bu mahkemenin kararı ile bağlı olmadığımızı açıklamayı da görev biliriz'' diye konuştu. 
     
     'Rumlar için sorun bitti' 
     AİHM kararının, Kıbrıs konusunu Rumlar açısından halleden bir karar olduğunu belirten Denktaş, ''bu kararı ve daha önceki benzer kararları cebine koyan Rumlar'ın, Türkler'le uzlaşma istediği yalanına kimsenin inanmayacağının'' altını çizdi. 
     Bu şartlarda bir müzakerenin yararını görmediklerini dile getiren Denktaş, şöyle devam etti 
     ''Müzakere edilen konuların tümünü bu mahkeme Rumlar'ın istediği şekilde karara bağladı. Masada Rumlar'la bu konuları konuşacak bir durum bırakmadı. Dolayısıyla Kıbrıs'ta iki eşit taraftan birinin masaya bağlı bırakılması, diğerine masada ortaya konan ilkeleri hükümet olarak mahkemelere başvurup ortadan kaldırma fırsatı verilmesi adaletle bağdaşmaz ve görüşme sürecini de anlamsız bırakır.'' 
     Denktaş, kararı ''zafer'' olarak niteleyen Rumlar'a da seslenerek, ''Eğer devamlı olarak Kıbrıs'ın ikiye bölünmesini istiyorsanız hakikaten büyük zafer kazandınız'' dedi. 
     Cumhurbaşkanı Denktaş, geçen hafta hayatını kaybeden EOKA Lideri Nikos Sampson'un oğlunun, ''Kıbrıs Yunanistan'a bağlanıncaya kadar mücadele devam edecek'' şeklindeki sözlerini de değinerek, bu sözlerin küçümsenmemesini istedi ve bu yaklaşımın Rum tarafının mücadelesinin ifadesi olduğunu kaydetti. 







</TEXT>
</DOC>
