<DOC>
<DOCNO> 10403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/ekonomi/aeko.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’de para pazarlığı 
</HEADLINE>
<TEXT>

Devlet Bakanı Derviş, Washington’da Bush yönetimi, IMF ve Dünya Bankası ile krizden çıkış ve bankacılık reformu için gerekli dış finansmanı sağlamanın yollarını görüşecek 
     YASEMİN ÇONGAR Washington 

     Ekonomiden sorumlu Devlet Bakanı Kemal Derviş, bu sabahtan itibaren, Washington’da Dünya Bankası, Uluslararası Para Fonu IMF ve Bush yönetiminin yetkilileriyle "para pazarlığı" yapacak. Yaklaşık 25 yıldır görev yaptığı ve "evi" saydığı Washington’a bu kez "ziyaretçi" olarak gelen Derviş, Türkiye’nin mali krizi aşması, köklü bir bankacılık reformu ve istikrar programını yeniden hayata geçirebilmesi için gerekli dış finansmanı sağlamanın yollarını ABD’deki muhataplarıyla görüşecek. 
     
Bush yönetiminden destek      Bugün Amerikan Hazine Bakanı Paul O’Neill ile bir araya gelmesi beklenen Derviş’in, Bush yönetimine, Türkiye’nin enflasyonla mücadele programına destek açıklamalarından ötürü teşekkür etmesi, ancak bu desteğin somutlanmasına yönelik adımlar konusunda da beklentilerini bildirmesi bekleniyor. Gündemdeki soru, Amerikan yönetiminin Türkiye’ye kendi kaynaklarından yeni kredi imk nları sağlayıp sağlamayacağı. Washington’daki yetkililer şu an için bu yönde bir karar olmadığını vurgularken, daha ziyade ticari bankaların Türkiye’yle iş yapma konusunda teşvik edilmesi üzerinde duruyorlar. 
     
Gözler bankacılıkta      Washington kaynaklarına göre, Türkiye’de mali rasyonalitesi olmayan ve ekomiye her gün milyonlarca dolar yük bindiren bankaların "satış, tasfiye ve konsolidasyon" yöntemleriyle rehabilitasyonuna yönelik yeni planlar, Derviş ile yapılacak temasların önemli odağını oluşturacak. 
     Aynı kaynaklar, IMF ve Dünya Bankası’nın Türkiye’ye ek kaynak sağlamasının da bankacılık reformunun finansmanı ile doğrudan bağlantılı olarak şekilleneceğini vurguluyorlar. 
     
Dünya Bankası’na veda ediyor      Derviş’in diğer temasları, kendisinin Ankara’da görev almasında en baştan itibaren teşvik edici rol oynayan IMF üst düzey yönetimi ile olacak. Derviş’in özellikle Washington’daki yıllarından yakın arkadaşı olan ve Türkiye’de uygulanan programın mimarlarından sayılan IMF Başkan Yardımcısı Stanley Fischer ile görüşerek, Türkiye’deki izlenimlerini ve bayram tatilinden sonra krizin aşılmasına yönelik atılacak ilk mali ve yapısal adımlarla ilgili önerilerini paylaşması bekleniyor. 
     Derviş, 1978’den beri çalıştığı Dünya Bankası’ndaki son görevi olan başkan yardımcılığını bırakması ardından, resmi istifa işlemlerini de bu gezi sırasında tamamlayacak. Dünya Bankası Başkanı James Wolfensohn ve diğer üst düzey banka yöneticileriyle hem vedalaşacak, hem de yeni görevi çerçevesinde Türkiye’yi konuşacak. 
     
Bush’un en zengin bakanı      Derviş’in görüşeceği Paul O’Neill, Bush kabinesinin en zengin bakanı. Bush’un Hazine Bakanı olarak atadığı O’Neill Alcoa’daki 100 milyon dolarlık hissesini elinde tutmaya devam ediyor. O’Neill daha önce, IMF ve Türkiye’nin krizden çıkış çabalarını destekleyeceklerini açıklamıştı. 
     


 EKONOMİ 




















</TEXT>
</DOC>
