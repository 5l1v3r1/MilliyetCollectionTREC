<DOC>
<DOCNO> 13803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko13.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "Bankalar Birliği’nin açıklaması yetersiz" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras, reel sektör ile bankacılık kesimi arasında bir haftadan beri devam eden toplantılar sonunda Bankalar Birliği’nin yaptığı açıklamayı, "bizim açımızdan yeterli dersem yanlış konuşmuş olurum" şeklinde değerlendirdi. 
     Odalar Birliği Başkanı Miras, bugün birlik merkezinde Odalar Birliği yönetim kurulu üyeleri, konsey başkanları ve büyük odaların başkanları ile birlikte bir toplantı yaptı. Miras, toplantıya girerken, gazetecilerin çeşitli konulardaki sorularını yanıtladı. Miras, Bankalar Birliği’nin yaptığı açıklamayı yeterli bulup bulmadığının sorulması üzerine, şöyle dedi 
     "Bizim açımızdan yeterli dersem yanlış konuşmuş olurum. Biz bankalara şunu önerdik. Kriz döneminde elde ettiğimiz faizleri, devlete hiç bir hak talep etmeden geri vermeye hazır olduğumuzu söyledik. Sayın Başbakan’ı ziyaretimde de istiyorsanız hemen çeki yazayım, önünüze koyayım dedim. Ama bankalarda lütfen krizden evvelki faiz hadlerine insinler. Bu konuda reel sektörün üretimini durdurmasınlar diye söyledik. Bu talebimize somut bir cevap, şu ana kadar almış değiliz. O somut cevabı almaya çalışıyoruz. Almadığımız takdirde, sizlerle beraber konuyu tekrar değerlendireceğiz." Bankalar Birliği’nden, 31 Mart’ta ödenecek kredi faizlerine dönük dün İstanbul’da reel sektör ve bankacılar arasında yapılan toplantıya ilişkin yapılan açıklamada, faiz oranlarının makul düzeyde belirlenmesi ve makul vadelerde ödenmesi hususlarının, "bankalar ile müşterileri arasında birebir görüşmelerde, karşılıklı anlayış çerçevesinde" değerlendirilebileceği belirtilmişti. 
     Bu arada Miras, bugün gazetelerde lüks tüketim mallarına vergi getirilmesine yönelik haberler bulunduğunun hatırlatılarak, bu konudaki görüşlerinin sorulması üzerine, kendilerinin de ithalatın ihracatı ikiye katlaması nedeniyle ortaya çıkan açığın nasıl telafi edilebileceğini düşündüklerini, bunun sonucunda, yerli üretim ve sanayiyi desteklemek amacıyla, lüks tüketim malarına özel tüketim vergisi konulması talebinde bulunduklarını kaydetti. 
     Miras, bu konunun hükümete verdikleri rapor içerisinde de yer aldığını belirtirken, "ama bu yerli üretimi de kapsayacaksa, o yönden konuyu tekrar arkadaşlarımla değerlendirmem lazım diye düşünüyorum" dedi. 
     




</TEXT>
</DOC>
