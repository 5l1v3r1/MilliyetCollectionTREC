<DOC>
<DOCNO> 7674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/yasam/ayas.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavarın dört tetikçisi 
</HEADLINE>
<TEXT>

Karayollarında seyreden Jeep, Mercedes, BMW ve 50 NC marka araçlar, otobüs ve kamyon şoförlerini "hız için" tahrik ettiği gerekçesiyle yakın takibe alınacak 
     TOLGA ŞARDAN Ankara 

     Emniyet Genel Müdürlüğü, karayollarındaki kazaları azaltmak için yeni bir uygulama başlattı. Şehirlerarası yollarda yapılacak denetimlerde, lüks araçlar yakın takibe alınacak. Trafikten sorumlu Emniyet Genel Müdür Yardımcısı Nihat Kurtiç, lüks araçların sürücülerinin otobüs ve kamyon şoförlerini tahrik ettiğini ve kazalara neden olduğunu açıkladı. 
     Kan gölüne dönen karayollarında artan kazalara karşın ölüm olaylarını azaltmayı başaran Emniyet Genel Müdürlüğü, Kurban Bayramı’nı da kapsayacak dönemde yeni uygulama başlattı. 
     Lüks sınıfta yer alan Mercedes, BMW, Jeep’lerin yanı sıra kamyonlara göre daha kolay taşıma yapılan 50 NC tipi küçük kamyonlar, trafik ekiplerince daha sıkı denetlenecek. Uygulama çerçevesinde bir ay süreyle ve özellikle 9 günlük bayram tatilinde kalabalık şehirlerarası karayollarında söz konusu araçlar yakın takibe alınacak. 
     
     Resmi araçlar da denetlenecek 
     Uygulamayla ilgili Milliyet’e bilgi veren Kurtiç, lüks özel araçların aşırı hız ve yol güvenliği konusunda ağır vasıtaları tahrik ettiğini söyledi. Bu nedenle il emniyet müdürlerine lüks sınıfta yer alan araçlara yönelik daha sıkı denetim yapılması için sözlü talimat verildiğini belirten Kurtiç, lüks resmi makam araçlarının da bu uygulama kapsamında denetleneceğini kaydetti. 
     
     Belediye Başkanı yakalandı 
     Uygulama kapsamında geçen hafta Denizli - Afyon karayolunda 2 cip ve 6 lüks araca "ağır vasıtaları tahrik ettikleri gerekçesiyle" ceza uygulaması yapıldığını kaydeden Kurtiç, "Aşırı hız dolayısıyla ceza yazılan Mercedes araçlardan birisi de Denizli’nin Gümüşler Belediye Başkanı’nın makam aracıdır. Ayrım yapmıyoruz. Öncelikle karayolları üzerinde yol güvenliğini almak istiyoruz" dedi. 
     
Evren de eylem yaptı      HÜSEYİN ÖZGENÇ Denizli DHA 

     7’nci Cumhurbaşkanı Kenan Evren Denizli’de düzenlenen trafik yürüyüşüne katılarak "Trafik kurallarına uyacağım, kazalara karışmayacağım" sözü verdi. Atatürk Stadyumu önündeki Kenan Evren Bulvarı’nda toplanan konvoy Vilayet’e kadar yürüdü. Yaklaşık 2 bin kişinin katıldığı yürüyüşe sivil toplum örgütleri de destek verdi. Elinde pankart da taşıyan Evren, "Denizli’deki bu yürüyüş TBMM’ye uyarı niteliğindedir. Trafik terörüne karşı tedbirlere ihtiyaç var. Bu tedbirleri de parlamento alacaktır" dedi. Trafik yasasının çıkması için İstanbul’dan Ankara’ya kadar yürüyen Boray Uras da, Evren ile birlikte yürüdü. 
     
     Takip nasıl yapılıyor 
     Karayollarında lüks araçların peşine düşen Emniyet Genel Müdürlüğü, takipleri İl Emniyet Müdürlüklerine gönderdiği radarlı sivil ekipler aracılığıyla yapıyor. Yoğunlukla Ankara - Afyon - İzmir, Ankara - Afyon - Antalya, Ankara - Eskişehir - Bursa - Balıkesir, Ankara - Çorum - Samsun hattında kullanılan 212 radarlı sivil trafik ekiplerinin takiplerinin yanı sıra, karayolunu kullanan sürücülerin şikayetleriyle suç işleyen araçları yakalayıp ceza uyguluyor. Önümüzdeki dönemde yapılacak yeni alımlarla radarlı sivil ekip araçlarının sayısı 450’yi bulacak. 
     


 YAŞAM 

















</TEXT>
</DOC>
