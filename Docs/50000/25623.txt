<DOC>
<DOCNO> 25623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur11.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur borcunu ödemeyen 6 bin esnafa, 10 gün hapis cezası 
</HEADLINE>
<TEXT>

     Bağ-Kur'a prim borcunu ödemeyen toplam 6 bin 528 esnaf ve sanatkar, aleyhlerine açılan icra ceza davaları sonucunda 10'ar günlük hapis cezasına mahkum oldu. 
     Bu yılın ilk üç ayı itibariyle hapis cezasına çarptırılan 6 bin 528 esnaf ve sanatkar, icra müdürlüklerine mal beyanında ve borçların ödenmesi konusunda taahhütte bulunmazsa 10 günlük hapis cezasını çekmek üzere cezaevine girecek. 
     Kurum tarafından, 1 Ocak-31 Mart 2001 tarihleri arasında prim borcunu ödemeyen 11 bin 762 esnaf ve sanatkar aleyhine, icra ve iflas yasasına göre ceza davaları açıldı. Bu davalar sonucunda haklarında icra takibatı başlatılan, ancak bu takibata karşın 7 gün içinde, borçlarına karşılık, icra müdürlüklerine mal beyanında ve borçların ödenmesi konusunda taahhütte bulunmayan sigortalılar, çeşitli mahkemeler tarafından 10 günlük hapis cezasına mahkum edildi. 
     Hapis cezasına mahkum olan sigortalılar, prim borçlarının ödenmesi konusunda icra müdürlüklerine taahhütte ve mal beyanında bulunmazsa 10 günlük hapis cezasını çekmek üzere cezaevine girecek. 
     İcra müdürlüklerine mal beyanında bulunan ve borçlarını ödemeyi taahhüt eden sigortalıların hapis cezaları ise uygulamadan kaldırılıyor. 
     






</TEXT>
</DOC>
