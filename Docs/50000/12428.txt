<DOC>
<DOCNO> 12428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur15.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Topkapı'da dağıtılmaya çalışan gruplar,Şehir Parkı'nda toplandılar 
</HEADLINE>
<TEXT>

     Nevruz Bayramı nedeniyle Topkapı'da toplanan ve emniyet güçlerince dağıtılmaya çalışılan gruplar, birleşerek Şehir Parkı'nda biraraya geldi. 
     Topkapı'da eski garajın bulunduğu bölümde toplandıktan sonra emniyet birimlerince uyarılarak ve önü kesilerek dağıtılmaya çalışılan gruplar, saat 12.30 sıralarında sur dibinde bulunan inşa halindeki Şehir Parkı'nda yeniden toplanmaya başladılar. Burada sayıları yaklaşık 3-4 bini bulan göstericiler, davul-zurna eşliğinde halay çekip, yaktıkları ateşin üzerinden atlayarak Nevruz Bayramı kutlamalarını sürdürdüler. Bu sırada grupta yer alan 20 yaşlarındaki bir genç, ateşin üzerinden atlamak isterken hafif şekilde yaralandı. Olayı görüntülemek isteyen gazetecilere, grup üyeleri tarafından tepki gösterildi. Çeşitli sloganlar atan ve zılgıt çeken göstericiler, ağaçlar ile surlara da pankartlar astılar. Şehir Parkı'ndaki gösterilerini bir süre daha sürdüren gruptakiler, kutlamaların sona ermesinin ardından küçük gruplar halinde farklı yönlere dağılmaya başladılar. 
     Merter yönüne doğru trafiği keserek yürüyen 200 kişilik bir grup, yol üzerindeki bir Mazda servisinin camlarını kırarak otomobillere hasar verdi. 
     Gösteriler sırasında Trafik Denetleme Şube Müdürlüğü'ne ait bir araca da, sert cisimle vurularak hasar verildiği öğrenildi. Bu arada göstericilerden bazılarının terör örgütü PKK ile elebaşı Abdullah Öcalan lehine slogan attıkları ve ellerinde örgütün sözde bayrağını temsil eden bez parçası taşıdıkları da görüldü. Gruptakilerin Topkapı Şehir Parkı'nda bıraktığı yanar vaziyetteki lastikler ise itfaiye ekipleri tarafından söndürüldü. Ağaçlar ve elektrik direklerine asılan pankart ve balonlar da, görevliler tarafından toplandı. Öte yandan göstericileri uyarıda bulunarak ve önünü keserek dağıtmaya çalışan emniyet güçlerinin, zor kullanmadığı görüldü. Emniyet güçleri, göstericilerin Şehir Parkı'nda toplanmasının ardından herhangi bir müdahalede bulunmazken, sadece katılımları önlemeye çalıştı. Ayrıca, Topkapı-Millet Caddesi yolu gösteri nedeniyle araç trafiğine kapandı. 




</TEXT>
</DOC>
