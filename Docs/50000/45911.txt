<DOC>
<DOCNO> 45911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/yazar/zbirand.html </URL>
<DATE> 2001/10/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara da IMF ile bütçe savaşı yapıyor... 
</HEADLINE>
<TEXT>

     Washington 
     Bugün ABD’nin Afganistan’a karşı başlattığı savaştan söz etmem gerekiyordu. Oysa, Washington’da Türkiye’yi çok daha yakından etkileyen bir başka savaş yaşanıyor. 2002 bütçesi için Ankara ile IMF savaşıyorlar. Ben, Afganistan savaşını başkalarına bırakıp, Türkiye’nin savaşını ele almak istiyorum. Zira, Washington’da esen rüzgarlar hiçte 
     olumlu değil. 
     Washington, Türkiye’nin Taliban’a karşı oluşturduğu cepheye verdiği destekten son derece memnun ve Türkiye’ye yardım etmek istiyor. 
     11 Eylül sonrasında ortaya çıkan yeni olumsuzluklar nedeniyle programı uygulamasının çıkmaza girdiği de biliniyor. Programın yeniden düzenlenmesi ve değişen koşullara uydurulması da 
     kabul ediliyor. 
     Bu noktaya kadar her şey Türkiye’den yana... Sorun, taze paraya gelince ortaya çıkıyor. 
     ABD, ilke olarak Türkiye’nin esktra dış finansmana gereksinmesini onaylamakla birlikte, iki noktada ısrarını sürdürüyor. 
     1. Programın temel dayanakları değişmemeli... 
     2. Devlet daha fazla tasarruf yapmalı. 
     
"Türkiye yeterince kemer sıkmıyor"      Washington, Türkiye’ye para desteğini vermek için, önce bütçesini düzeltmesini istiyor. Büyük borç yükü altında ezilen bütçeye ya gelir sağlanacak veya harcamalar kısılacak. 
     Ekonomi küçüldüğü için, vergi ile gelir arttırılamıyor. Geriye tasarruf etmek kalıyor. 
     İşte Washington’da Kemal Derviş’e verilen temel mesaj da bu "Size para bulmak için kollarımızı sıvamaya hazırız, ancak önce 2002 bütçesindeki harcamaları kısın, günün koşullarına uygun şekilde zorunlu tasarruf önlemleri alın. Devleti küçültün. Bazı kurumları kapatın..." 
     Bush yönetiminin konuyu yakından izleyen yetkilileri ile yaptığım konuşmalarda hep aynı izlenimle karşılaştım "Türk hükümeti h l gerektiği kadar kemer sıkmıyor, bundan dolayı da kamuoyundaki kuşkuları gideremiyor. Güven yaratamıyor." 
     
Kohler Size artık kişisel destek veremem      Kemal Derviş’in Washington’daki görüşmelerinin bazı ayrıntıları da yavaş yavaş basına sızmaya başladı. Görüşmelerde bulunan ABD yetkililerinin verdikleri bilgiye göre, IMF Başkanı Kohler Kemal Derviş ile konuşmasında kişisel tutumunun değiştiğini açıkça belirtmiş. Bundan önceki anlaşmada, üye ülkeleri ikna etmek için, kişisel ağırlığını Türkiye’den yana kullandığını, 19 milyar dolarlık paketin oluşturulması için özel çaba harcadığını, ancak bu defa aynı desteği veremeyeceğini, bundan böyle kararı sadece yönetim kurulundaki üye ülkelere bırakacağını söylemiş. Kohler’in kişisel ağırlığını çekmesinin altında, Türk hükümetinin h l alamadığı ve uygulamakta çekimser davrandığı kararların yattığı belirtiliyor. Görüşmelerin ayrıntısını bilen Amerikalı yetkililer, IMF Başkanı Kohler’in özellikle 2002 bütçesinin gelir-gider dengesinin yüzde 
     6.5 oranında fazlalık vermesi konusunda son derece ısrarlı olduğunu belirtiyorlar. Yani, Türkiye’nin vergi toplayarak veya tasarruf yaparak, borç ödemeleri sonrasında, bütçe gelirini yüzde 6.5 arttırması koşul sayılıyor. 
     Geçen cumartesi Washington’da bir araya gelen G-7’ler de, Türkiye’ye 2002 için ekstra para verilmesini, IMF ile anlaşma yapılmasına bağladılar. IMF’nin yeşil ışığı olmadan kimse elini cebine atmayacak. 
     Yani Ankara ile Washington arasındaki kavga 2002 bütçesinin boyutlarının ne olacağı ile ilgili. Hükümet biraz daha rahat hareket etmek istiyor. IMF ise buna yanaşmıyor. 
     
Önümüzdeki haftalar son derece önemli      Washington böylece topu Ankara’ya attı. 
     Kemal Derviş şimdi koalisyon üyelerini ikna etmek zorunda. 2002 bütçesinde dramatik kesintiler yapılamadığı taktirde, dış finansman ümidi başka bahara kalacak. Zira, Türkiye’yi ne kadar sevseler, verdiği desteği ne kadar yüceltseler dahi, ABD sağlayacağı paranın nereye gideceğini bilmek istiyor. Türk hükümetinin hayatını kolaylaştırmak, borç ertelemeleriyle üstündeki baskıları hafifletmek için para harcamaya yanaşmıyor. 
     Devletin ciddi şekilde küçültülmesi, önemli kesintiler yapılması kararları alınırsa, Türkiye Washington’u yanında bulacak. 
     Bu hafta Devlet Planlama Teşkilatı’nın 2002 bütçesiyle ilgili toplantıları burada büyük bir ilgiyle izlenecek. 
     Aslında Türkiye’ye ne kadar önem verildiği, Kemal Derviş’in Başkan Yardımcısı Cheney tarafından kabul edilmesi, Hazine’nin patronu O’Neill’i görmesi ve Savunma Bakanı Rumsfeld’ın bölge turuna son dakikada Ankara’yı da eklemesiyle açıkça ortaya çıktı. 
     Derviş burada, İsmail Cem’in bir hafta önce oluşturduğu son derece olumlu bir zeminde görüşmeler yaptı. Herkes kulağını dostça açtı ve Derviş’i dinledi. Dünyanın en zengin 7 ülke maliye bakanları toplantısı 
     G-7 gündemine Türkiye’nin zorluklarının görüşülmesini sokturdu. 
     Geriye, devletin fedakarlık yapmak üzere adım atması kalıyor. 
     Ne kadar fedakarlık, o kadar para... 
     Ne kadar ekmek, o kadar köfte... 
     
     







Altın kural... 


Mehmetçik için yetki 


Düşmanımın düşmanı dostumdur zihniyeti... 


Şiş ve kebap 


Dünyanın varoşlarında... 


50 bin öğrenciye yeni şans 


Sonra .. Ya daha sonra .. 


Karikatürden taşan ırkçılık 


Her iki cephede savaş... 


Türkiye ile Amerika, Irak için karşı karşıya 


Şükran yemeği Bin Ladin 


Türkiye’nin savaşı IMF ile 


İstifa edin kurtulun 


Savaşın faturasını biz ödüyoruz 


</TEXT>
</DOC>
