<DOC>
<DOCNO> 38269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo13.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rangers Teknik Direktörü Advocaat " Yarın şanslar eşit" 
</HEADLINE>
<TEXT>

     Glasgow Rangers Teknik Direktörü Dick Advocaat, yarın Fenerbahçe ile yapacakları Avrupa Şampiyonlar Ligi 3. ön eleme turu rövanş maç öncesinde iki takımın şansının da eşit olduğunu söyledi. 
     Çırağan Sarayı'nda düzenlediği basın toplantısında medya mensuplarının sorularını yanıtlayan Advocaat, Fenerbahçe'nin ligde İstanbulspor'a yenilmesinin yarınki maçı etkilemeyeceğini belirterek, ''O maç bir gösterge olamaz. Fenerbahçe kendi sahasında çok güçlü. Şanslar eşit. Gol atan taraf, avantaj sağlar'' dedi. 
     Fenerbahçe'nin geçen sezon Avrupa kupalarında mücadele etmemesinin önemli olmadığını vurgulayan Advocaat, şöyle konuştu ''Türkiye'de kendi sahasındaki 18 maçı da kazanmış bir takıma karşı dikkatli olmak lazım. Sonuçta Türkiye Ligi maçları da oldukça zor ve çekişmeli geçiyor. Mustafa Denizli'nin çok tecrübeli bir teknik adam. Her maça farklı kadroyla çıkması O'nu ilgilendirir. Sonuçta ne istediğini biliyor.'' 
     Advocaat, Fenerbahçe ile yarın yapacakları maçta ilk maça göre futbolcularının daha sakin olacağını ifade etti. İlk maçta kırmızı kart gören Mols'un, takımını yalnız bıraktığını hatırlatan Dick Advocaat, ''Mols'un yaptığı yanlıştı. Yanlış zamanda takımını yalnız bıraktı. Ama futbolcularım yarın daha sakin olacak'' diye konuştu. 
     
     De Boer oynayabilir 
     Hollandalı futbolcuları Ronald De Boer'un kendisini iyi hissettiğini belirten Advocaat, bu oyuncuyu yarın oynatabileceğini söyledi. Yarın sahaya süreceği 11 hakkında açıklama yapmayacağını anlatan Dick Advocaat, tedavisi süren Claudio Caniggia'nın da kendisini iyi hissederse oynayabileceğini kaydetti. Advocaat, bir gazetecinin ''Hayatınızdaki en önemli maç mı '' şeklindeki sorusu üzerine ise, ''Her maç kariyerimde önemli bir maçtır'' diye cevapladı. Türk takımlarının yarınki karşılaşmanın hakemi İtalyan Pierluigi Collina'nın yönettiği maçları kazandığının belirtilmesi üzerine Dick Advocaat, ''Yarınki maçın hakeminin Collina olmasının sonuca etki edeceğini düşünmüyorum'' dedi. Advocaat, İstanbul'da etkili olan yağışlı havanın da kendilerini etkilemeyeceğini belirterek, ''Havanın yağışlı veya güneşli olması önemli değil'' şeklinde konuştu. 
     Basın mensuplarının geçen sezon karşılaştıkları Galatasaray ile Fenerbahçe'yi karşılaştırmasını istemesi üzerine Dick Advocaat, şunları söyledi 
     'Galatasaray geçen sezon çok güçlüydü, ama oyuncularının çoğunu sattı. Ancak geçen sezon güçlü olan Fenerbahçe, bu sezon da kadrosunu koruyup, yeni transferlerle daha da güçlendi.'' Advocaat, son olarak Türkiye'de arkadaş ve dostça karşılandıkları için mutlu olduklarını ifade etti. 







</TEXT>
</DOC>
