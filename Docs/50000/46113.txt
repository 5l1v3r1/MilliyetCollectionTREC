<DOC>
<DOCNO> 46113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun02.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de biyolojik saldırı paniği...3500 kişi karantinaya alındı.... 
</HEADLINE>
<TEXT>

     ABD'de vergi dairesinde çalışan 3500 kişi, ofisteki pek çok kişiye mektup içinde yapışkan bir madde gönderilmesinin ardından, biyolojik saldırı endişesiyle karantina altına alındı. 
     ABD'nin Ohio eyaletindeki Cincinnati'de bulunan vergi dairesi kapatılırken, tehlikeli madde uzmanları, mektupla gönderilen yapışkan maddenin ne olduğunu araştırıyorlar. 
     Cincinnati Enquirer gazetesinin haberine göre, yetkililer tarafından binadan çıkarılan bir kadın, hemen geniş, fıçı benzeri bir kutunun içine sokulurken, elbiseleri çıkarıldı ve iki kat plastik bir materyalle üzeri kaplanarak St. Elizabeth hastanesine kaldırıldı. 
     Kadının halen gözlem altında olduğu belirtiliyor. 
     Yetkililer, şüpheli mektupları, özel bir kutu içinde topladılar ve bir polis arabasıyla Hamilton ilçesine aldılar. Daha sonra buradan helikopterle alınan yapışkan maddeli mektupların, bilinmeyen bir yere götürüldüğü belirtildi. 
     Ancak vergi dairesi yetkilileri, 7 eyaletteki 20 milyon kişinin vergi işlemlerinden sorumlu olan merkezin, son 5 yıl içinde 20 benzer vakayla karşılaştığını hatırlatarak, durumun zannedildiği gibi bir biyolojik saldırı olmayabileceğini belirttiler. 
     ABD, 11 Eylül terörist saldırılarının ardından, özellikle biyolojik ve kimyasal terör saldırılarına karşı güvenlik önlemlerini artırdı. Florida'da bir kişinin, 25 yıldır görülmeyen şarbon hastalığından ölmesi ve 1 kişinin de aynı hastalık nedeniyle hastaneye kaldırılması dolayısıyla, biyolojik saldırı ihtimaline karşı Federal Soruşturma Bürosu FBI yetkilileri geniş çaplı bir soruşturma yürütüyorlar. 
     
     Boğaz kuruması baş dönmesi... 

     ABD'nin başkenti Washington ve Maryland eyaletinden geçen metronun yeşil hattındaki trenlerden birinde polisle itişen silahlı bir adamın düşürdüğü kavanozdaki maddenin biyolojik saldırı materyali olduğundan endişe edilirken, metrodaki 15 kişi hastaneye kaldırıldı. 
     Hastaneye kaldırılanların boğaz kuruması ve başdönmesi şikayetinde bulundukları belirtildi. 
     Adamın hangi nedenle polisle itişmeye başladığı açıklanmazken, yere düşerek kırılan kavanozun içindeki maddenin ne olduğu araştırılıyor. 
     Pek çok kişinin hastalandığını bildirmesi üzerine itfaiyeye bağlı tehlikeli madde ekipleri, koruyucu plastik elbiseleriyle kavanozun kırıldığı yerde çalışırken, metro istasyonu kapatıldı. 
     Metro yönetimi yetkilileri, bir adamın, trende polisi görünce bıçak ve silah çektiğini ve polis memuruyla adam arasında itişmenin başladığını söylediler. Yeşil hat üzerindeki Southern Avenue durağında tren durunca, itişmenin durakta devam ettiği ve kavanozun da bu sırada yere düştüğü belirtildi. 
     Metro polisi adamı gözaltına alırken, yetkililer, olay yaratan kişinin yaralanmadığını bildirdiler. 
     11 Eylül saldırılarından sonra ABD, teröristlerin biyolojik ve 
     kimyasal silahlarla da saldırmasından endişe ediyor. 11 Eylül darbesinin arkasındaki terörist Usame Bin Ladin, ABD'nin, Afganistan'daki hedeflere askeri operasyon başlatmasının ardından El-Cezire televizyonundan yayınlanan açıklamasında, ''Biz topraklarımızda kendimizi güvenlik içinde hissedinceye kadar Amerikalılar da kendi topraklarında güvenlik içinde yaşayamayacaklar'' demişti. 
     

     
</TEXT>
</DOC>
