<DOC>
<DOCNO> 6135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur02.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı girişinde 2 gemi çarpıştı 
</HEADLINE>
<TEXT>

     İstanbul Boğazı'nın Karadeniz girişinde, Türk ve Kamboçya bandıralı 2 kuru yük gemisi çarpıştı. 
     Batma tehlikesi geçiren gemilerden birinin mürettebatı tahliye edildi. 
     Kıyı Emniyeti ve Gemi Kurtarma İşletmeleri Genel Müdürlüğü'nden edinilen bilgiye göre, Rusya'dan aldığı üreyi İskenderun Limanı'na götürmek üzere seyir halinde olan Kamboçya bandıralı ''Med Glory'' ile Marmara'dan Karadeniz'e çıkan Türk bandıralı ''Akaylar-2'' adlı kuru yük gemileri, saat 07.30 sıralarında, İstanbul Boğazı girişinin yaklaşık 11 mil açığında çarpıştı. 
     Çarpışma sonucu makine dairesi su alan ve batma tehlikesi geçiren 125 metre uzunluğundaki 6 bin 600 grostonluk ''Med Glory''nin 21 mürettebatı, olay yerine ulaşan tahlisiye botu ile kurtarılarak Rumelifeneri Tahlisiye İstasyonu'na getirildi. Türk bandıralı 90 metre uzunluğundaki 2 bin 258 grostonluk ''Akaylar-2'' adlı kuru yük gemisinin batma tehlikesi olmadığı bildirildi. 




</TEXT>
</DOC>
