<DOC>
<DOCNO> 41162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sontur06.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Marketçi, oyuncakçı, kuaför bir olup adam kaçırmaya kalkıştı 
</HEADLINE>
<TEXT>

     Ekonomik krizle birlikte düştükleri sıkıntıdan kurtulmak için çareyi yasadışı işler yapmakta arayan ve Düzce'de bir kuyumcuyu kaçırıp, soygun planlayan 5 esnafla bu kişilere silah temin eden 2 kişi, Bolu'da yakalandı. 
     Bolu Emniyet Müdürlüğü ekipleri, 6 Eylül'de yaptıkları denetimde, durumlarından şüphelendikleri F.A 30 , E.Y ve E.Ö'yü 30 , şüphe üzerine gözaltına aldı. 
     Şahıslar, sorgulamalarında, İstanbul'da esnaf olduklarını ve ekonomik krizden etkilenerek bunalıma düştüklerini, marketi olan H.K'nın organizasyonu ile soygun yapmayı planladıklarını itiraf ettiler. Bu kişiler, İstanbul'da market işleten H.K 33 ile kuaförlük yapan A.T 30 isimli kadınla D- 100 karayolu üzerindeki Polatlar Benzin İstasyonu yakınında buluşacaklarını ve soygunda kullanmak üzere bir otomobil çalacaklarını anlattılar. 
     Şahısların ifadesi üzerine polis, Bolu'ya gelen H.K ile A.T'yi, 34 BC 5474 plakalı otomobilde yakaladı. 
     Araçta, bagaja gizlenmiş 2 adet tabanca, 15 adet mermi, 1 adet elektromanyetik şok aleti, ambalaj bandı, tornavida ve çok miktarda özenle kesilmiş bez parçası bulundu. 
     Soygun planı suya düştü 
     Yakalanan 5 kişi, ifadelerinde, kuaförlük, oyuncakçı, gıda ve market üzerine işletmecilik yaptıklarını, ekonomik krizden bunalıma düştüklerini ve arkadaşları H.K'nın organizasyonu ile 15 gün önce soygun planladıklarını, Düzceli olan A.T'nin önerisi üzerine, Düzce'de kuyumculuk yapan Ö.E'ye ait kuyumcu dükkanını soymaya karar verdiklerini itiraf ettiler. 
     Şahıslar, soygun sırasında kendi otomobillerini, kendilerini ele vereceği düşüncesiyle kullanmak istemediklerini, bu nedenle Bolu'ya otomobil çalmaya geldiklerini de anlattılar. 
     İşkence planları 
     Bolu Emniyet Müdürü Uğur Gür, ''Yakalanan kişiler, ifadelerinde, Düzceli kuyumcu Ö.E'yi kaçırıp elektroşok aleti ile işkence yaparak, kuyumcu dükkanındaki kasanın şifresini ve anahtarını almak istediklerini anlattılar'' dedi. 
     Soygun planlayan esnafın olayda kullanmak üzere aldığı 2 adet silahı temin eden A.K. İstanbul'da, silahları sattığı bildirilen M.C.A. ise Adıyaman'da yakalandı. 
     İfadeleri alınan 7 kişi, organize şekilde adam kaçırıp soygun yapmaya teşebbüs suçundan savcılığa sevk edildi. 
     Kuyumcu Ö.E'nin kardeşi A.E'nin, 1996 yılında 5 kişi tarafından kaçırıldığı ve Ö.E'den fidye istendiği, ancak polisin düzenlediği operasyon sonucu kurtarıldığı ve fidyecilerin de yakalandığı öğrenildi. 







</TEXT>
</DOC>
