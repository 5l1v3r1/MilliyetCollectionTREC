<DOC>
<DOCNO> 45886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/spo15.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Tanrı’nın yeni eli      ARJANTİN, Maradona’dan sonra "Tanrı’nın yeni eli" Pochettino ile tanıştı. 1986 Dünya Kupası’nda İngiltere’ye elle attığı gol sonrası "O, Tanrı’nın eliydi" diyen Maradona’dan 15 yıl sonra, 2002 Dünya Kupası elemelerindeki Paraguay maçında Pocchetino’nun, Arjantin’in ilk golünü elle attığı TV kameralarına yansıdı. Bir yıl sonra ilk milli maçına çıkan Batistuta’nın golüyle de konuk ekip, 2 - 2’lik skorla bir puanı kaptı ve dokuz puan farkla liderliğini korudu. Jamaika’yı 2-1 yenen ABD ise üst üste 4. kez finalist oldu. 
     
Ünlü’den uyarı      SPORDAN Sorumlu Devlet Bakanı Fikret Ünlü, haltercileri doping konusunda uyardı. Kasım ayında Antalya’daki Dünya Şampiyonası’na hazırlanan milli takım kamplarını ziyaret eden Ünlü, bayanlara başarı dilerken, "Sizlerden en iyi dereceleri bekliyorum. Ama dopinge dikkat edin. Böyle şampiyon bile olsanız benim için önemli değil. Ama görüyorum ki hepiniz güzelsiniz" dedi. 
     
Ödül günü      DÜNYA ve Avrupa şampiyonaları ile Akdeniz Oyunları’nda başarılı olan 231 sporcu toplam 1.7 trilyon lira tutan ödüllerini bugün Ankara’da düzenlenecek törenle alacak. 17 bin 501 Cumhuriyet altınının dağıtılacağı ödül töreni İsmet Iraz tekvando salonunda gerçekleştirilecek. 
     
İrlanda korkuyor      DÜNYA Kupası Elemeleri 2. Grup’ta 2. sırayı alarak Asya Kıtası 3.’süyle baraj oynamaya hak kazanan İrlanda, güvenlik nedeniyle mücadelenin tarafsız sahada tek maç usülü oynanması için FIFA nezdinde girişimlere başladı. İrlanda Federasyonu, gerekçe olarak bu kıtadan çıkacak üçüncü ülke olan Özbekistan veya İran ile eşleşileceğini, bu iki ülkenin de harekat düzenlenen Afganistan’a komşu olmasının hayati tehlike içerdiğini gösterdi. 
     
Kütahya-Dardanel      TÜRKİYE Kupası’nda ilk kademe müsabakaları bugün tek maçla start alacak. Dumlupınar Stadı’nda 14.00’te Kütahyaspor - Dardanelspor karşılaşacak. Yarın ise kupada 17 müsabaka yapılacak. 
     
Tahincioğlu gururlu      TÜRKİYE Otomobil ve Motorsporları Federasyonu TOMSFED Başkanı Mümtaz Tahincioğlu, 5 Ekim’de Almanya’da yapılan toplantıda Dünya Motorsporları Konseyi’ne seçildi. İlk kez bir Türk konseyde görev alırken, Tahincioğlu 19 üye ile birlikte motorsporlarıyla ilgili kararları onaylayacak. 
     
Bayanlar süper      BOKSTA Finlandiya’daki Uluslararası Bayanlar Fenniks Kupası’nda sporcularımız 2 altın, 1 gümüş ve 3 bronz madalya kazandı. Türkiye’nin, Fransa’nın ardından takım halinde ikinciliği yakaladığı turnuvada 48 kiloda Hülya Şahin ve 67’de Mehtap Bakış altın aldı. 
     



 SPOR 
























</TEXT>
</DOC>
