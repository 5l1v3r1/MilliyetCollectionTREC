<DOC>
<DOCNO> 44405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sontur08.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Hükümeti yıkmak için büyük bir kampanya var'' 
</HEADLINE>
<TEXT>

     Başbakan Bülent Ecevit, ''Bu hükümet bir süredir tahrip edilmek isteniyor, yıkmak için büyük bir kampanya var'' dedi. 
     Ecevit, CNN Türk'te yayınlanan ''Cafe Siyaset'' programına katılarak, soruları yanıtladı. 
     Başbakan Bülent Ecevit, ABD'ye yapılan terörist saldırıların ardından verilecek karşılıkta Türkiye'nin yerinin ne olacağı sorusu üzerine, Türkiye'nin yerinin çok önemli ve ağırlıklı olacağını vurguladı. Türkiye'nin yıllardan beri bölücü ve din sömürüsüne dayalı terörün baskısı altında hırpalandığını kaydederek, uluslararası bağlamda teröre karşı tavır alınmasının Türkiye açısından büyük önem taşıdığını vurguladı. 
     ABD'nin de bu noktaya gelmesinin son derece önemli olduğuna işaret eden Başbakan Ecevit, ABD'nin ''11 Eylül Faciası'' karşısında hazırlıksız yakalandığını ifade etti. Teröre karşı yeni yöntemlerin yeni stratejilerin oluşturulması gerektiğine dikkati çeken Ecevit, bunun için her şeyden önce terörizme karşı olan bütün ülkelerin aralarında çok iyi bir diyalog ve istihbarat işbirliği oluşturmaları gerektiğini kaydetti. Türkiye'ye yönelik terörist eylemlerin bazılarının kesinlikle Avrupa'daki bazı müttefik ülkelerden yönetildiğini bildiren Başbakan Ecevit, buna örnek olarak, cezaevlerindeki ölüm oruçlarının bu ülkelerden yönlendirilmesini gösterdi. 
     ABD'deki durumun biraz daha farklı olduğunu, kendi toprakları üzerinde savaş yaşamadığını anımsatan Ecevit, gerekli istihbarat önlemlerinin alınmadığı görüşünü dile getirdi. 
     Ecevit, bir operasyon halinde Türkiye'den askeri üslerin kullanımının dışında neler istenebileceği sorusuna şu karşılığı erdi. 
     ''Kesin bir şey söyleyecek durumda değiliz. Çünkü, ABD yönetimi habersiz yakalandığı gibi bir planlama da bizim hissettiğimiz kadarıyla yapılmış değil. Dolayısıyla bize uçakların iniş ve kalkışına izin vermemizin dışında bir istek gelmiş değil. Biz ABD ile bu konuda kendi olanaklarımız elverdiğince işbirliği yapacağız. Biz ABD'den çok yakın dostluk gördük, terörle mücadele konusunda. Kaldı ki başka bakımlardan da yakın dostumuz. ABD'de terör önlenmezse bütün dünyanda önlenmesi güçleşmiş olur.'' Ecevit, üslerden toplu iniş ve kalkışlara izin verilmesi için bir hazırlık yapıldığını bildirdi. 
     ABD ile NATO bağlamında, askeri ve güvenlik alanlarında yakın işbirliğinin var olduğuna dikkati çeken Ecevit, bu işbirliğinin, terörizme karşı mücadele aşamasında da belirli ölçülerde yapılmasının doğal olacağını dile getirerek, ''Fakat onu dışında Meclis açılınca bir karar almamız gerekebilecek. Fakat önemli olan bizim ne yapacağımız değil, ABD'nin ne yapacağı...'' dedi. 
     
     Çağdışı kökten dinci rejim 

     NATO'nun 5. maddesinin oy birliği ile kabul edildiğini anımsatan Başbakan Bülent Ecevit, bazı Avrupalı dost ve müttefik ülkelerin terörizme karşı kesin tavır alacaklarından kuşkulu olduğunu söyledi. 
     Bir an önce ABD'nin Afganistan'a karşı nasıl bir tavır alacağının belli olması gerektiğini anlatan Ecevit, şöyle devam etti 
     ''Ona göre biz de kendi tavrımızı belirleyelim. Ladin, Afganistan'dan kaçmayı başarırsa, ABD operasyondan vazgeçecek mi, vazgeçmeyecek mi Benim kanımca Afganistan'a yönelik harekat devam etmeli. Ama çok dikkatli şekilde... Dışardan gelecek birlikler başarılı olmayabilir. Ama Afganistan'ın kuzeyinde bazı askeri gruplar var. Eğer bunlar arasındaki uyumsuzluklar, anlaşmazlıklar giderilip, işbirliği yapmaları sağlanmalı. Dağınık şekilde kalmamış olsalardı, bugünkü rejim kurulamamış olurdu. Bu rejim, bütün insanlık için, İslam alemi için, Orta Asya ülkeleri için ve dolayısıyla Türkiye için son derece önemli. Afganistan'daki çağdışı, kökten dinci rejim eğer yerini çağdaş bir rejime bırakmazsa, bu ülkeler ciddi tehlikelerle karşı karşıya kalacaklardır. 
     Orta Asya ülkeleri henüz demokrasi yolunda yeterli adım atmadılarsa, bunun başta gelen nedeni de Afganistan'daki çağdışı rejimden gelen tehditlerdir.'' ''Usame bin Ladin gitse bile bu projeksiyon devam etmeli mi '' sorusuna Ecevit, ''Evet devam etmeli. Bunun için gerekli askeri donanım desteği başta ABD'den olmak üzere bunlar sağlanmalıdır'' karşılığını verdi. 
     
     Türkiye için de tehdit 

     Ecevit, bir taraftan Afganistan'daki rejimi değiştirecek bir harekat sürdürülürken, ülke halkını rahatsız etmeden, gönlünü kazanmak gerektiğini söyledi. 
     Afganistan'ın zaten öteden beri çok önemli bir ülke olduğunu, bunun bilincine en erken varan ülkelerin başında Türkiye'nin geldiğini kaydeden Ecevit, ''Afganistan diye bir ülke var mı '' sorusuna, ''Çok değişik etnik gruplardan meydana gelmiş bir ülke, yapay bir ülke, ama kurulmuş bir devlet... Kimse onu bölmeye kalkışmamalı. Fakat Afganistan'daki rejim insanlık için yüzkarası denebilecek bir rejim. Bu çağdışı rejimi tek başına yürütmek istiyor olsa mesele yok. Ama çağdışı rejimi ihraç etmeye çalışıyor'' karşılığını verdi. Burada ilk hedefin Orta Asya Türk cumhuriyetleri olduğunu vurgulayan Ecevit, Orta Asya'daki İslam ülkelerini tehdit etmesinin dolaylı olarak Türkiye için de tehdit olduğunu söyledi. 
     
     Hükümete karşı kampanya 

     Son günlerdeki olaylar karşısında hükümete ''pasif kaldı'' şeklinde eleştirilerin yöneltildiğinin ifade edilmesi üzerine Ecevit, şunları söyledi 
     ''Bence bu çok büyük bir haksızlıktı. Bu hükümet bir süredir tahrip edilmek isteniyor, yıkmak için büyük bir kampanya var. Bu kampanya bu olaya da yansıtıldı. Başka bir neden göremiyorum. Yoksa en zamanında tavır alan ve boş laflarla değil, somut önerilerle tavır alan ülke Türkiye oldu. ABD de bunu olumlu karşıladı. Bu bazı köşe yazarlarının bilinen lafları. 
     Bu olay ve AB artık daha sağduyulu davranma durumunda. Bizim de Avrupa Güvenlik ve Savunma Kimliği'ni AGSK yeniden gündeme getirmemiz gerekiyor. Yani Türkiye'nin karar mekanizmalarına katılımı olmadan, AGSK'nın etkili olamayacağı belli oldu. Bunun için daha etkili tavır almamız gerekir. Zannederim bazı Avrupa ülkeleri bizi daha anlayışla karşılar.'' Ecevit, ABD'ye düzenlenen saldırının ardından Irak'ın da hedefler arasında gösterilmeye başlandığının ifade edilmesi üzerine, Afganistan'daki durum ile Irak'taki rejimin bir ilgisi bulunmadığını ifade etti. 
     
     Ekonomik zorluklarımız bir süre için biraz daha artacak 

     Türkiye'nin uluslararası alanda güvenlik ve terörle mücadele açısından çok özel bir konumda olduğunu dile getiren Ecevit, ABD'nin de bunun bilincine vardığını anlattı. Ecevit, 'Ekonomik bakımdan bazı sıkıntılar çekeceğiz. Olay, ABD ekonomisini bile sarstı. Zaten dünya ekonomileri bir daralmaya girdi. Türkiye de bunun sıkıntılarını çekiyordu. Ekonomik zorluklarımız bir süre için biraz daha artacak. 
     Umarım ki daha fazla artmaz'' dedi. 
     Ecevit, teröre karşı mücadelede Türkiye'nin ne gibi görevler üstlenebileceğinin belli olmadığını, ancak bu belli olduktan sonra ağır yükler getiriyorsa bunun karşılığını istemenin normal olduğunu söyledi. Ecevit, ''Türkiye büyük külfetler altına girerse, herhalde dostlarımız, müttefiklerimiz veya ilgili kuruluşlar bunun gereğini düşüneceklerdir, düşünmeleri de gerekir. Ama şu sırada böyle bir olasılıkla karşı karşıya değiliz, çünkü belirsizlik devam ediyor. 
     Böyle sıkıntılı bir dönemde para konusunu ön plana çıkarmayı içimize sindiremeyiz'' dedi. 
     Bu arada, canlı yayında Ecevit'in açıklamaları sürerken, eşi Rahşan Ecevit çay servisi yaptı. 
     






</TEXT>
</DOC>
