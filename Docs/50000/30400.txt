<DOC>
<DOCNO> 30400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/siyaset/asiy.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri bizi gözetlemeyecek 
</HEADLINE>
<TEXT>

Yasadışı telefon dinleme iddialarının yoğunluk kazanması üzerine, İçişleri Bakanı Yücelen, Tantan döneminde özel istihbarat ve araştırma için açılan "Haberalma Şubesi"ni kapattı 
     TOLGA ŞARDAN Ankara 

     İçişleri Bakanı Rüştü Kazım Yücelen, Emniyet İstihbarat Dairesi’nde ikinci operasyonu başlattı. Yücelen, eski bakan Sadettin Tantan döneminde özel istihbarat ve araştırma için açılan "Haberalma Şubesi"ni lağvetti. Yücelen, aynı dairenin en önemli birimi olan Teknik Şube’nin müdürünü de değiştirdi. Emniyette yasadışı telefon dinleme iddialarının yoğunluk kazanması üzerine İstihbarat Dairesi’nde operasyon yapan Yücelen, geçen hafta içinde ikinci kez düğmeye bastı. Operasyonu Milliyet’e doğrulayan Yücelen, yorum yapmadı. 
     
     Tantan açtı 
     Yıllar önce İstihbarat Dairesi bünyesinde faaliyet gösteren, Süleyman Demirel’in başbakan olmasının ardından çalışmalarına son verilmesine karşın, Tantan döneminde yeniden faaliyete geçirilen, "Özel Haberalma Şubesi", Yücelen’in onayı ile lağvedildi. 
     Yücelen, kendisine gelen şik yetlerin ardından iddiaların önüne geçmek amacıyla özel haberalma şubesinin kapatılmasına karar verdi. Daire Başkanı Sabri Uzun’un olumlu görüşünün ardından, iki yıldır faaliyet gösteren ve "özel hedeflere yönelik özel takip, araştırma ve izleme yapan" şubenin personeli, daire içindeki diğer birimlere dağıtıldı. 
     Bölücü, yıkıcı ve irticai örgütlere yönelik üç ayrı istihbarat şubesinin yanı sıra, Tantan döneminde ikinci kez faaliyete geçen söz konusu şube için özel donanımlar satın alınıp özel takip ekipleri oluşturulmuştu. 
     
     Müdür değişti 
     Daire başkanının değiştiği İstihbarat Dairesi’nden sonra, en önemli birim olarak nitelendirilen Teknik Şube’nin Müdürü de değiştirildi. Tantan döneminde göreve getirilen Şammaz Demirtaş görevden alındı. Bu göreve Bakan Yücelen’in onayı ile daha önce aynı birimlerde çalışmış olan Ömer Yılmaz atandı. 
     Bu arada telekulak iddialarını araştıran 3 kişilik müfettiş ekibi, önceki günden itibaren İstanbul Emniyet Müdürlüğü’nde çalışmaya başladı. Ankara’daki çalışmalarını bitiren özel ekip, Emniyet Müdürü Hasan Özdemir ile görüştükten sonra, İstihbarat Şubesi’ndeki teknik takip birimlerinde çalışmaya koyuldu. 
     



 SİYASET 
















</TEXT>
</DOC>
