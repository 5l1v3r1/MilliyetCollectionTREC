<DOC>
<DOCNO> 32794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/spor/spo02.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram Nisan'da 
</HEADLINE>
<TEXT>

Fenerbahçe Teknik Direktörü Mustafa Denizli, bu sezon şampiyonluğu kesinlikle mayıs ayına bırakmayacaklarını söyledi, "Taraftarlarımıza zaferi çok erken yaşatacağız" dedi 
     YUSUF KOBAL 

     Maç sahada kazanılır’ 
     SARI - Lacivertli takımın tecrübeli hocası, ligde maçların fikstür ile değil sahada kazanıldığını söyledi ve "Oyuncularım bunu akıllarından çıkarmamalı" dedi. Mustafa Denizli, bu yıl şampiyonluğu nisan ayında kucaklayabileceklerini de belirtti ve "Geçen sezon ki gibi işi mayısa bırakmayacağız. Taraftarımıza bayramı erken yaşatacağız" ifadelerini kullandı. 
     
     Oyun yapısı değişecek’ 
     GÖZTEPE ile oynayacakları hazırlık maçından sonra fizik ve kafa olarak hazır hale geleceklerini de söyleyen Denizli, "Bu sezon oyun yapısı detay olarak değişecek. Takımda statik pozisyonda futbolcu bulunmayacak. Artık maçlarda oyun kurgusunu ön planda tutacağız" diye konuştu. Tecrübeli teknik adam, Geremi’nin mali boyutunun altından kalkmanın zorluğunu da sözlerine ekledi. 
     
     "Şimdilik takviye yok’ 
     HAKAN Şükür’ün Fenerbahçe’de oynamak istemesini olumlu bir davranış ve sevimli bir hareket olarak nitelendiren Mustafa Denizli, "Ancak bunun gerçek olup olmadığını araştırmalıyız" yorumunu yaptı. Oktay’ın durumunun da şimdilik fulu gözüktüğünü kaydeden Denizli, "Şimdilik takviye yok. İlgilendiğimiz futbolcular Fenerbahçe’nin malı olduğu gün yanımıza gelirler" dedi. 
     
Fenerbahçe’de 19.07 kutlaması      SARI - Lacivertli taraftarlar tarafından Dünya Fenerbahçeliler Günü’ ilan edilen 19 Temmuz’u Almanya kampında futbolcular pasta keserek kutlayacak. İstanbul’da da taraftar dernekleri çeşitli etkinlikler organize edecekler. Bu arada İsmail adı takılan Johnson’a Mustafa Denizli’den veto geldi. Deneyimli teknik adam doktor İsmail Başöz’ü kastedip "Bir takımda iki İsmail olmaz" diyerek Ganalı oyuncunun ismini Sami olarak değiştirdi. 
     
Özdemir’den Oktay müjdesi      ASBAŞKAN Nihat Özdemir, Las Palmas’ın oyuncusu olan Oktay’ı Şampiyonlar Ligi maç kadrosuna dahil edeceklerini söyledi. Özdemir, takımlarının Şampiyonlar Ligi’nde Oktaylı bir kadro ile mücadele edeceğini ileri sürdü. İspanyol kulübü ile bonservis konusunda anlaşmak için zemin arayan Fenerbahçe alacağına karşılık Oktay’ı transfer edip üstüne bir miktar da para ödemeye razı olacak. 
     
Rüştü şaşırttı      SAKATLIĞI nedeniyle önceki gün MR’ı çekilen kaleci Rüştü, üç gün izinli olmasına rağmen dünkü koşulara katıldı. Milli kaleci, Teknik Direktör Denizli ve kulüp doktoru İsmail Başöz’ün önerisiyle sabah yapılan çalışmada takımdaki yerini aldı. Deneyimli oyuncunun Şampiyonlar Ligi ön eleme maçına iyi hazırlanabilmek için işi sıkı tuttuğu belirtildi. 
     



 SPOR 
























</TEXT>
</DOC>
