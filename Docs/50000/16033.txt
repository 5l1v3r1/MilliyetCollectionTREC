<DOC>
<DOCNO> 16033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/spor/ysen.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahim durum 
</HEADLINE>
<TEXT>

     ERDOĞAN ŞENAY 

     Fenerbahçe’nin 18 yıllık bir hasretten sonra yakaladığı Türkiye Kupası finalini Gençlerbirliği’ne kaybetmesi teknik anlamda öyle kolay hazmedilir bir sonuç değildir bizce... 
     Denizli dostumla açıkça konuşmalıyız... Evet, kupada finalist olmak da bir maharet sayılabilir... Ancak Gençler’e hem ligde üç puan yitirip, hem de kupa finalinde devrilip, gitmek Fenerbahçe’de sorgulanması gereken birçok teknik meseleleri gündeme getirmektedir... Önce şunu kabul etmeliyiz ki, Fenerbahçe on biri, sonradan oyuna girenler de dahil, sonucu kurtarmak adına hiçbir ekstra emek temposunu yaratacak fizik gücüne ve yarışmacının içinden gelecek kazanma arzularına sahip değillerdir... Adanaspor’u dört golle yenerken bile rakip takımın sahada Sarı - Lacivertli oyunculardan çok daha çalışkan görünmeleri hayli düşündürücü ve Denizli maçındaki hezimetin habercisi olmuştur adeta... Takımın savunma kurgusundaki Mirkovicler ve Mustafa Doğan, rakiplerin ani gelişleri karşısında büyük bir paniğe kapılmaktadırlar son haftalarda... Ayrıca kadame anlayışları, rakibi karşılarken görev paylaşımları hatalarla doludur... Arkalarında Rüştü gibi bir "abide kaleci" olmasa, bence Fenerbahçe’nin defanstaki foyaları daha erken haftalarda ortaya çıkabilir ve Fenerbahçe şu anda ligin tepesinde de olamayabilirdi. 
     Orta saha dersek, başka bir alem... Johnson ve Revivo’nun dışındaki bütün isimler bal üretmeyen yorgun arılar gibi vızıltılı ataklara çıkmakta, koşuşur görünmekte, ama gol kapılarını açacak anahtar paslar üretme konusunda hiçbir "özel maharete" sahip görünmemektedirler... Abdullah Kayseri’de golü önleme aczi bir yana, koruduğu kulvardan Gençlerbirliği maden bulmuşcasına faydalanmış ve sol kanadı kendi koridoru gibi kullanarak, Fenerbahçe savunmasını alt üst etmeyi başarmıştır... Gol adamları Rapajic, Andersson ve Serhat da tanınmaz bir durgunluğun ve beceriksizliğin ölçüleri içinde sıkışıp, kalmış görüntüsü vermektedirler... Kayseri’de Balic çok çalışıp, iyi de oynamış, ancak 40 - 50 metreden denediği vuruşlarla Fenerbahçe’nin hücum plansızlığını ilan etmiştir adeta futboldan anlayan gözlemcilere... 
     Sevgili Denizli, hiç kusura bakma. İnan ki kaybolan kupadan sonra ligdeki "zorlu haftalar" adına bütün Fenerbahçeliler korkular içindedir ve çok da haklıdırlar... Yönetimin maddi, manevi uğraşları, senin amansız çalışmaların ve keder içindeki Fenerbahçe seyircisinin haklı şampiyonluk beklentilerinin boşluğa düşmesini istemiyorsan eğer, bence son dört maçın kasetlerini forma giymiş bütün futbolculara birkaç kez seyrettir, bakalım benim anlatmaya çalıştığım çarpıklıklara onlar da katılacaklar mı Yoksa daha da ileriye giderek, bilançonun ne kadar "VAHİM DURUM" olduğunu mu gözlemleyeceklerdir 
     


 SPOR 


























</TEXT>
</DOC>
