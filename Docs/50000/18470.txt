<DOC>
<DOCNO> 18470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/siyaset/siy00.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YARGILANMAYACAK 
</HEADLINE>
<TEXT>

Liderler, zirvede anlaştı Bakan Ersümer, Yüce Divan’a gönderilmeyecek 
     HAKAN ŞANLITÜRK ÖNDER YILMAZ Ankara 

     Enerji ve Tabii Kaynaklar Bakanı Cumhur Ersümer’in istifa etmesi kararıyla sonuçlanan liderler zirvesinde, ANAP lideri Mesut Yılmaz’ın eski bakan için "Yüce Divan"a göndermeme garantisi aldığı bildirildi. Bahçeli’nin istifada kararlı geldiği zirvede, Yılmaz’ın revizyon talebine MHP lideri soğuk baktı. 
     Ersümer’in kaderi dünkü liderler zirvesinde netleşti. Zirveye Ersümer’in istifasını cebine koyarak giren Yılmaz’ın Yüce Divan garantisi aldığı kaydedildi. "Ersümer’e sahip çıkma" pazarlığı sırasında zirveye bir de hukukçu çağrıldığı belirtildi. Zirvede Yılmaz’ın iddianameye kaynaklık eden bilirkişileri eleştirdiği ve bunları Bahçeli’ye aktardığı ifade edildi. 
     Liderler yaptıkları değerlendirmenin ardından Meclis’te Ersümer için verilen soruşturma önergesinin reddedilmesi konusunda mutabakata vardı. Alınan bilgiye göre, Meclis’te soruşturma açılıp açılmaması oylanırken, ortaklar buna destek vermeyecek. Yılmaz ile Ersümer’in "Yüce Divan’a" gitme yönünde oy kullanacakları ancak DSP, MHP ve ANAP milletvekillerinin reddetmesiyle Yüce Divan yolunun kapanmasının sağlanacağı öne sürüldü. 
     
Yapılan siyasi linçtir’      Yılmaz, zirvede Ersümer’i savunurken, "Yapılan siyasi linçtir. Arkadaşımızın kusuru yoktur. Bu noktadan sonra istifa etmesine itirazımız yok. Ancak bundan sonra böyle şeylerle karşılaşmamak ve başka bakanların başına da aynı akıbetin gelmemesi için dikkatli olmalıyız" dedi. 
     Zirvede MHP lideri Bahçeli, Türkiye’nin siyasi krizi kaldıramayacağını belirterek, "Toplumun duyarlılıklarını dikkate almalıyız. Hükümet olarak atacağımız adımları halka anlatamayacak noktaya gelmemeliyiz" diye konuştu. 
     Zirvede Yılmaz’ın revizyon ve bakan sayısının azaltılması yönünde talepte bulunduğu, ancak bu önerinin Bahçeli tarafından soğuk karşılandığı da kaydedildi. Bahçeli’nin, "MHP’li bakanlar açısından bir değişikliğe gerek yok" dediği öğrenildi. Yılmaz’ın Ersümer için "Recep Önal" formülü önerdiği ancak benimsenmediği de iddia edildi. Bahçeli’nin, MHP’li bakan ve milletvekillerine ANAP’ın hassas ve "alıngan" bir dönemde olduğunu, bu nedenle "görüş beyan edilmemesi" gerektiğini söylediği öğrenildi. 
     
Arkadaşları tutamam’      Alınan bilgiye göre, zirvede Yılmaz’ın "Deliller ortada, elle tutulur bir tarafı yok" sözlerine MHP lideri, "İddianameyi inceledik, savcıların belirledikleri bulgular var. Yargı süreci açılmalı, Sayın Ersümer aklanarak gelsin" diye karşılık verdi. 
     Yılmaz’ın, Ersümer konusunun hükümetin duruşunu etkilememesi gerektiği yönündeki sözleri üzerine Bahçeli, "Sayın Ersümer kabinede kalırsa sıkıntı yaşanır" diye konuştu. Bahçeli, Ersümer’in istifa etmemesi halinde MHP grubunu tutmakta zorlanacağını da belirtti. 
     
Desteklemeyiz’      ANAP liderinin Meclis soruşturma komisyonu kurulması halinde iki ay boyunca Ersümer’in tartışılacağı ve ANAP’a yönelik karalama kampanyası başlatılacağına ilişkin sözlerine Ecevit destek vererek, "Sayın Yılmaz haklı. Muhalefet yüklenecektir" dedi. MHP lideri ise, Ersümer’in istifasının kamuoyunu rahatlatacağını belirterek, "Bu aşamadan sonra muhalefetin soruşturma önergelerine destek vermeyiz. Ancak dava sürecine göre siz de gereğini yaparsınız" sözleriyle ANAP’ın soruşturma önergesi vermesi gerektiğini vurguladı. 
     
Hükümet uyum içinde’ANKARA Milliyet 
     Başbakan Bülent Ecevit, Enerji ve Tabii Kaynaklar Bakanı Cumhur Ersümer'in istifasının kabul edildiğini belirterek, "Kendisine hizmetleri için teşekkür ederim. Hükümet uyum içinde" dedi. Ecevit, Ersümer ile ilgili tartışmaların hükümet içinde bir soruna neden olmadığını bildirdi. 
     Ersümer'in dünkü basın toplantısında istifasını Mesut Yılmaz'a verdiğini bildirmesinin ardından Ecevit, yaptığı açıklamada şu görüşleri dile getirdi "Sayın Cumhur Ersümer, Enerji ve Tabii Kaynaklar Bakanlığı'ndan istifasını verdi. DGM Savcısı, Sayın Ersümer'in yargılanması için bir girişimde bulunmamıştır. Ona rağmen Sayın Ersümer, yalnız bakanlıktan istifa ile yetinmemiştir aynı zamanda hakkında dava açılması istemi durumunda, dokunulmazlığının kaldırılmasını isteyeceğini de açıklamıştır. Sayın Ersümer, bu iki kararı ile kendine güvenini göstermiştir. Bakanlığında verdiği hizmetler dolayısıyla Sayın Bakan'a teşekkür ederim. Bundan sonraki çalışmalarında da başarılar dilerim." 
     
Gensoru düştü, soruşturma bir ay içindeELÇİN ERGÜN Ankara 
     Cumhur Ersümer’in Enerji Bakanlığı’ndan istifası, DYP’nin hakkında verdiği gensoru önergesini düşürdü. 
     FP’nin önceki gün verdiği ve Ersümer’e Yüce Divan’da yargılanma yolunu açacak olan soruşturma önergesi ise içtüzük gereği bir ay içinde görüşülecek. Ancak, zirvedeki hükümet ortaklarının soruşturma önergesi aleyhinde oy kullanma kararı, bakanın yargılanmasını engelliyor. 
     TBMM’de yapılacak oylamada koalisyon ortaklarının soruşturmanın açılmaması yönünde oy kullanmaları halinde, Ersümer, DGM’deki mahkemede sadece isminin iddianamede yer almasıyla kalmış olacak. Cumhur Ersümer, o dönemde bakan olması sebebiyle, Anayasa’nın 100. maddesi gereği sanık sıfatıyla yargılanamıyor. 
     
TEPKİLER      KUTAN İsabetli ama yetersiz 
     FP Genel Başkanı Recai Kutan, Enerji ve Tabii Kaynaklar Bakanı Cumhur Ersümer'in istifasını isabetli bulduğunu belirterek, "Ancak biz hükümetin toptan istifasını istiyoruz. Endişemiz bir tek Ersümer'in değişmesiyle yollarına devam etmeleridir" dedi. 
     
     HAYIRLI OLSUN 
     Yaşar Okuyan Çalışma ve Sosyal Güvenlik Bakanı Arkadaşımızın açıklamaları, gerçekleri yansıtıyor. İddianamede yer alan bilirkişi raporlarıyla ilgili bildiklerini kamuyla paylaşıyor. Hayırlı olsun. 
     
     KORUMADILAR 
     Turhan Güven DYP Grup Başkanvekili Daha önce iddianameyi gayri ciddi bulduğunu ifade eden ANAP yöneticilerinin, Ersümer'i sonuna kadar korumaları gerekirdi. İstifasının kabul edilmiş olması, Ersümer feda mı edildi, yoksa onlar bu işi yaptığına kani mi oldular sorusunu akla getiriyor. 
     
     HÜKÜMET İSTİFA 
     Ufuk Söylemez DYP Genel Başkan Yardımcısı Geç kaldı. Ecevit'in, hükümette uyum olduğunu söylemesi gülünçtür. Hükümet istifa etmelidir. 
     



 SİYASET 














</TEXT>
</DOC>
