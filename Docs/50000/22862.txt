<DOC>
<DOCNO> 22862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/guncel/agun.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
O artık, bizim Cathy Yenge’ 
</HEADLINE>
<TEXT>

Bayan Derviş, Gaziantep'te halkın arasına karıştı Çocukların elini sıktı, ikram edilen cevizli sucukları yedi. Antepliler de Catherine Derviş'e 'Cathy Yenge' diye bağırarak tezahürat yaptı 
     EZELHAN ÜSTÜNKAYA Gaziantep 

     Ekonomiden sorumlu Devlet Bakanı Kemal Derviş'in eşi Catherine Derviş, Gaziantepliler'in gönüllerini fethetti. Bakırcılar çarşısında halkın arasına karışan Bayan Derviş'e Antepliler, "Cathy yenge", "Cathy" diye seslenerek sevgi gösterisinde bulundu. 
     Bayan Derviş'in Gaziantep gezisi, dün sabah 07.05'de başladı. Derviş çifti, burç ormanındaki hayvanat bahçesinde kahvaltı yaptı. 
     
Kadın korumalarla gezdi      Kahvaltının ardından Kemal Derviş işadamları ve sanayicilerle ekonomik program ve bölge sorunlarına ilişkin görüşmeler yaparken, eşi de şehri gezmeyi tercih etti. Catherine Derviş'e gezisi boyunca Celal Doğan'ın eşi Aysel Doğan eşlik ederken, kadın korumalar da yanlarından bir an olsun ayrılmadı. 
     
"It's very beatiful"      Belkıs harabelerinden çıkan mozaiklerin bulunduğu müzeyi ziyaret eden Catherine Derviş, gazetecilerin yoğun ilgisinden bunaldı. Derviş bir ara Aysel Doğan'a dönerek, "Her gün böyle" diye yakındı. Tercüman aracılığıyla ayrıntılı bilgi alan Derviş, "Gipsy girl" Çingene kız mozaiğini çok beğendi ve "It's very beautiful" çok güzel dedi. 
     
Antika takılarla ilgilendi      Antika saç iğneleri ve bileziklere özel ilgi gösteren Bayan Derviş, bazı parçaları göstererek "Bunlar orijinal mi " diye sordu. Catherine Derviş daha sonra müzenin deposuna inerek dünyaca ünlü Mars heykelini inceledi. Müze Müdürü, Derviş'e ipek üzerine gümüş işlemeli mavi masa örtüsü hediye etti. 
     
Zeynep bebeği sevdi      Sani Konukoğlu Tıp Merkezi'ni de ziyaret eden Bayan Derviş, yeni doğan bebekleri sevdi. Catherine Derviş özellikle 6.5 aylık ve 870 gram doğan Zeynep Berna isimli bebekle yakından ilgilendi. Bayan Derviş, üç aydır hastanede tedavi altında olan parmak çocuğu, "She's perfect" diye sevdi. 
     
Cathy’nin tercihi gümüş      Antikaya düşkünlüğüyle bilinen ve kandil koleksiyonu olan Catherine Derviş, tarihi bakırcılar çarşısında da bir süre dolaştı. Fiyatı 60 milyon liradan başlayan kandil ve fenerlere özel ilgi gösteren Bayan Derviş, gümüş kolye, gümüş tepsi ve tespih satın aldı. Cathy çarşıyı dolaşırken, kendisine ikram edilen Antep fıstığı ve cevizli sucuğu yedi. Cevizli sucuğu ilk defa yediğini söyleyen Cathy, "Acıyı da severim" dedi. 
     
Mrs. Derviş, ne demek ’      Sokak çocuklarının kaldığı ve asker eşlerinin öğretmenlik yaptığı Güven Evi ve İlkadım Evi'ne giderek çocuklarla Türkçe sohbet eden Derviş, kendisini alkış ve çığlıklar karşılayan çocuklara, "Merhaba nasılsınız" diye seslendi. Çocuklarla hatıra fotoğrafı çektiren Derviş'e, gazetecilerin, "Mrs. Derviş" demesi üzerine çocuklar, "O da ne demek" diye sordu. Derviş çiftinin kaldığı Tuğcan Oteli önündeki protesto gösterileri nedeniyle de polis otel önünde yoğun güvenlik önlemi aldı. 
     
Cathy muhabirleri çok zorlandı      Catherine Derviş, Gaziantep gezisinde gazetecilerle adeta köşe kapmaca oynadı. Bayan Derviş'i izlemekle görevli gazeteciler, birbirlerine, "Cathy muhabirleri" diye takıldı. Gazetecilere demeç vermekten kaçınan ve röportaj taleplerini reddeden Bayan Derviş, ziyaret ettiği yerlere gazetecilerin alınmasını istemedi. Catherine Derviş, gazetecilerin sorularını gülümseyerek "Gaziantep çok güzel" diye yanıtlamakla yetindi. "Türkçe öğreniyor musunuz " sorularına da Bayan Derviş "Evet" yanıtını verdi. 
     



 GÜNCEL 


















</TEXT>
</DOC>
