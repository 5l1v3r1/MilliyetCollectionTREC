<DOC>
<DOCNO> 28347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko07.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft yine mahkemelik 
</HEADLINE>
<TEXT>

     EKONOMİ SERVİSİ 

     ABD hükümet yetkilileri Microsoft’a, piyasaya sürdüğü yeni ürünü Windows XP ile ilgili olarak yeni bir dava açmaya hazırlanıyor. Rekabet koşullarını ortadan kaldırdığı ve tekel oluşturduğu gerekçesiyle şirket hakkında ABD’nin birkaç değişik eyaletinin oluşturduğu bir grubun Adalet Bakanlığı’na başvurduğu bildirildi. 
     Öte yandan Connecticut Eyaleti Başsavcısı Richard Blumenthal ve Iowa Başsavcısı Tom Miller, yaptıkları açıklamada Microsoft’un önümüzdeki dönemde Windows XP yazılım programı ile tekel oluşturmak konusunda ciddi planları olduğunu iddia ettiler ve bu konuda güçlü delilleri olduğunu ileri sürdüler. Miller, "Microsoft, rekabeti farklı ve yeni bir platforma taşımak istiyor ve gücünün önemli bir bölümünü bunun için harcıyor" diye konuştu. 
     
     Rakipler harekete geçti 
     Bu hafta Vermont’ta toplanacak olan eyaletlerin, yıllık hukuk konferansında muhtemel ikinci davanın açılıp açılmaması konusu tartışılacak. Ayrıca Microsoft’un rakipleri olan ve aralarında Oracle, Sun Microsystems, Netscape, AOL Time Warner yetkililerinin de bulunduğu bir grubun çarşamba günü bir araya gelerek Adalet Bakanlığı’nı dava açma konusunda teşvik etmek üzere bir açıklama yapması bekleniyor. 
     
     



 EKONOMİ 






























</TEXT>
</DOC>
