<DOC>
<DOCNO> 42077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/spo03.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon derbiyi bekliyor 
</HEADLINE>
<TEXT>

Mondragon, büyük derbide kendisini kanıtlayacağını söyledi 
     GALATASARAY’IN, Lazio galibiyetinde, başrolü oynayan Kolombiyalı file bekçisi, suskunluğunu MİLLİYET’e bozdu. İstanbul’a gelmeden önce, adaptasyon süresinin uzayacağından korktuğunu söyleyen Mondragon, "Ancak arkadaşlarımın ve taraftarların inanılmaz desteği ile 2.5 ayda kendimi buldum" dedi. G.Saray defansının, Türkiye’nin en iyisi olduğunu belirten ünlü kaleci, "Savunmayla bir uyum sorunum yok" diye konuştu. 
     SARI-KIRMIZILI takıma transfer olduğunda önce Fenerbahçe rekabetini işittiğini belirten Mondragon şöyle devam etti "Bu nedenle Fenerbahçe ile oynayacağımız maçın önemini biliyorum. Açıkcası sabırsızlıkla bekliyorum. O sınavda daha da iyi olacağım". Galatasaraylı kaleci, Türkiye Ligi’nde kalitenin de çok yüksek olduğunu vurguladı, "Teknik, hız ve mücadele birleşmiş" dedi. Mondragon, Kerem’in yetenekli, Milli Takım kalesini koruyarak kendisini kanıtlayan Rüştü’nün de usta olduğunu da ekledi. 
     
8 maçta 8 gol yedi LİG G.Antep - G.Saray 1 - 1 G.Saray - Denizli 1 - 0 Ç.Rize - G.Saray 3 - 6 G.Saray - Antalya 2 - 1      
AVRUPA Vllaznia - G.Saray 1 - 4 G.Saray - Levski Sofya 2 - 1 Levski Sofya - G.Saray 1 - 1 G.Saray - Lazio 1 - 0      
     
Altaylı’dan yaylım ateş      GALATASARAY İkinci Başkanı Divan Kurulu’nda Başkan Mehmet Cansun’un da aralarında bulunduğu eski yönetimi ağır dille suçladı. Altaylı, stat projesinde, "kazıklandıklarını" iddia ederek, "360 milyon dolarlık Atatürk Havalimanı dış hatlar terminali projesi 3 milyon dolara çiziliyor. Biz 82 milyon dolarlık stat için 12 milyon dolar ödedik. 5 milyon daha istiyorlar. Ortada proje bile yok" dedi. 
     ALTAYLI’NIN bu konuşmaları Divan Kurulu’nda şok etkisi yarattı. Eski bakanlardan Mükerrem Taşçıoğlu, bu açıklamalardan dolayı çok üzgün olduğunu belirterek, "Biz ne kadar aldatılmışız. Buna acıyorum" ifadelerini kullandı. Başkan Mehmet Cansun, Fatih Altaylı’nın sözlerini, "Kendisinin kimseyi suçladığını sanmıyorum. Dürüst, namuslu ve iyi bir Galatasaraylı olarak konuştu" şeklinde yorumladı. 
     
Kral’ı andık      FUTBOLUMUZUN unutulmaz ismi ve gazetemizin yazarı Metin Oktay, ölümünün 10. yılında kabri başında anıldı. Kozlu Mezarlığı’nda törene Galatasaray Başkanı Mehmet Cansun, futbol şubesi üyesi Abdurrahim Albayrak, Şişli Belediye Başkanı Mustafa Sarıgül, Oktay’ın eşi Servet Oktay ile oğlu Rıfat Oktay, Galatasaray Genç Futbol Takımı Antrenörü Yasin Özdenak katıldı. 
     
Gündüz çalışması      GALATASARAY, Malatyaspor maçı hazırlıklarına dün yaptığı çalışma ile devam etti. Lucescu futbolcularını saat 16.30’da tesislerde idmana çıkarırken, "Sizi bu saatte çalıştırıyorum, çünkü maç 15.30’da oynanacak. Herkes Lazio maçının sarhoşluğundan kurtulsun ve Malatya’yı düşünsün" dedi. Antrenmana hafif sakatlığı olan Sergen ve Serkan katılmadı. Futbolcular hep birlikte grip aşısı oldular. 
     
Teminat sıkıntısı      JARDEL’İN transferi nedeniyle Sporting Lizbon’dan teminat mektubu alan Sarı-Kırmızılı kulüp, bu mektubu paraya çeviremedi. Türkiye’deki bankaların Lizbon’un teminatını kabul etmemesi üzerine, yurt dışında banka arayışları başladı. 
     



 SPOR 

























</TEXT>
</DOC>
