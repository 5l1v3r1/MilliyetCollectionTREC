<DOC>
<DOCNO> 13690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/dunya/adun.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'a kriz mesajı 
</HEADLINE>
<TEXT>

     YASEMİN ÇONGAR Washington 

     Dışişleri Bakanı İsmail Cem, ABD yönetiminin kurmaylarıyla, "diplomatik gündemi yoğun" temaslar yaparken, Türkiye’deki iktisadi kriz konusunda da mesaj veriyor. Cem, ABD’de adeta "başbakan" ağırlığı taşıyan, nüfuzlu Başkan Yardımcısı Dick Cheney ile bugün buluşacak ve "Türkiye’nin iktisadi krizden çıkması için destek olmaları" mesajını iletecek. Cem bu mesajı, "Kriz derinleşir ve uzarsa, bölgemizdeki istikrara katkımız ister istemez zora girer" uyarısıyla bütünleştirecek. 
     Öte yandan, Washington’daki beklenti, son dönemde çeşitli kollardan Ankara’ya "siyasi ve iktisadi reform" mesajı ileten Bush yönetiminin, konuyu Cem’e açarak, aynı telkinde bulunacağı yönünde. Bu konu gündeme geldiğinde, Cem’in yapması beklenen değerlendirme ise, "Kalıcı iktisadi sıkıntının varlığı, Türkiye’nin çevresindeki coğrafyada etkinlik zorluğu yaratır. Krizle cebelleşme dönemi uzarsa, Ortadoğu, Kafkaslar ve Balkanlar’da katkımız zorlaşır. Bu ABD çıkarlarına zarar verir" diye formüle ediliyor. 
     
Görüşme trafiği      Bush yönetimine göre, ikili görüşmelerin diğer ağırlık konuları, Irak, Avrupa Güvenlik ve Savunma Politikası, Balkanlar, Kafkasya ve genel güvenlik meseleleri olacak. 
     Cem bugün Cheney ile görüşmek için ikinci kez Beyaz Saray’a çıkacak, ardından ABD’li muadili Colin Powell ve Savunma Bakanı Donald Rumsfeld’le buluşacak. 
     
Cem’in Kıbrıs gafı      Washington Enstitüsü adlı fikir kuruluşunda önceki gün bir konuşma yapan Dışişleri Bakanı Cem, soruları yanıtladı. Dinleyiciler arasında bulunan Kıbrıs Rum Yönetimi Büyükelçisi’nin, Kıbrıs’ın AB adaylığı konusundaki yorumunu da dinleyen Cem, bayan büyükelçiyle farklı görüşte olduğunu dile getirdi. Ancak Cem, kendi yaklaşımını anlatırken Büyükelçi’den, "Kıbrıs Büyükelçisi" diye söz edip "Rum Yönetimi" demeyi unutunca, salonda bir kıpırdanma yaşandı. Ancak herkes çok geçmeden, bunun "politika değişikliği değil, bir dil sürçmesi" olduğunun farkına vardı. 
     


 DÜNYA 











</TEXT>
</DOC>
