<DOC>
<DOCNO> 2619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko08.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Kopenhag kriterlerine komplo yaklaşımı reformların önünü tıkıyor" 
</HEADLINE>
<TEXT>

     Türk Sanayicileri ve İşadamları Derneği TÜSİAD , siyasi alanda Kopenhag kriterlerine Türkiye'nin uyum perspektifinin, Ulusal Program'da eksiksiz olarak yer alması gerektiğini bildirdi. 
     TÜSİAD Basın Bürosu'ndan konuya ilişkin olarak yapılan açıklamada, Türkiye'nin, Helsinki Zirvesi'nde AB'ye üye adayı olarak resmen ilan edilmesiyle başlayan süreçte siyasi, ekonomik ve diğer üyelik kriterleri kapsamında belirlenen yükümlülükleri yerine getirmesinin beklendiği ifade edildi. 
     Türkiye'nin AB adaylık süreci için bir ana referans noktası olması beklenen Ulusal Program'ın koalisyon liderleri ve Bakanlar Kurulu'nun yapacağı çalışmalarla önümüzdeki ay netleşeceği vurgulanan TÜSİAD açıklamasında, Katılım Ortaklığı Belgesi KOB ile ilgili uygulamaların ve mali yardımların çerçevesi belirlendikten sonra Ulusal Program'a son şeklinin verilerek, AB tarafına iletilmesinin doğru bir yaklaşım olacağı kaydedildi. 
     Açıklamada, şu görüşlere yer verildi 
     'Diğer aday ülkeler gibi tam üyelik müzakerelerini başlatabilmemiz açısından önkoşul olan siyasi kıstaslar konusunda KOB, evrensel insan hakları ilkelerini ve AB'deki ortak demokratik standartları tanımlamakta ve Türkiye'nin bu ilke ve standartlara uyum sağlamasını istemektedir. AB'nin bu konudaki yaklaşımı, Türkiye'nin bugünkü üniter devlet yapısı, anayasal düzeni ve yurttaşlık kavramı sınırları içerisindedir. Reform taleplerinin odak noktasını yasal düzenimizdeki bireysel özgürlükleri ve kültürel kimliklerin ifadesini yasaklayıcı mevcut yasal düzenlemeler oluşturmaktadır. AB, bunun ötesinde bir taleple gelmemekte, kendi içindeki anlayış ve uygulama farklarını da dikkate alarak asgari müşterekler temelinde bir yaklaşım sergilemektedir. 
     Bu gerçekler gözönüne alındığında, Kopenhag kriterlerinin bizi zayıflatmak için düzenlenmiş bir komplo olduğu yaklaşımı, Türkiye'deki siyasi reformların önünü tıkamaktan başka bir işe yaramamaktadır.'' Türkiye'nin Kopenhag kriterleri ilan edilmeden çok önce tartışmaya başladığı siyasi reformların, ülkemizde toplumsal ilişkilerin daha sağlıklı bir zemine oturması için gerekli olduğu vurgulanan açıklamada, şöyle denildi 
     'Bu anlayış ve siyasi reform sürecinin bir uzantısı olarak, siyasi alanda Kopenhang kriterlerine Türkiye'nin uyum perspektifi Ulusal Program'da eksiksiz olarak yer almalıdır. Hükümet'in 2001 yılının ilk yarısında bu konuda ciddi adımlar atarak Türkiye'nin Kıbrıs, Ege sorunları ve AB savunma boyutu gibi konulardaki haklı konumunu daha güçlü olarak gündeme yerleştirebileceğine inanıyoruz.'' 




</TEXT>
</DOC>
