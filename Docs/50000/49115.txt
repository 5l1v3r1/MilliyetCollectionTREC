<DOC>
<DOCNO> 49115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/soneko04.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Çağlayan "Vergi ödeyen şirket 4 yılda batar" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, yüzde 18'lik KDV oranında yapılması önerilen 5 puanlık indirimin piyasaları canlandıracağını düşündüğünü belirterek, ''bence bunun en azından 3 ay denenmesi gerekir'' dedi. 
     Çağlayan, Ekonomi Muhabirleri Derneği EMD üyeleriyle, dernek merkezinde ''Reel Sektörün Sorunları'' konulu bir sohbet toplantısı yaptı. 
     Katma Değer Vergisi'nin KDV vergi gelirleri içinde en kolay ve önemli vergi geliri olduğunu ifade eden ASO Başkanı Çağlayan, böyle bir ortamda bunun tamamen kalkmasının mümkün olamayacağını söyledi. 
     Hükümetinde kendisinin de tedirginliğinin bu dönemde yapılması düşünülen indirimin tüketimi artırıcı etkisinin olup olmayacağı konusu olduğunu belirten Çağlayan, şöyle devam etti 
     ''Tabii sorun sadece KDV konusu değil. Bugün insanlar ya paraları olmadığı için ya da yarının ne olacağının belli olmadığı için paralarını harcamaktan korkuyorlar. Söylenilen olumlu-olumsuz herşey piyasaları anında etkiliyor. Ama bence şu ortamda KDV'de yapılacak indirim fiyatlara yansır ve piyasalar hareketlenir. En azından 3 ay deneyelim. Olumlu bir şeyler olursa devam edilir ya da vazgeçilir.'' Gazetecilerin, ''pahalı bir deneme olmaz mı '' sorusuna Çağlayan, ''pahalıya mal olacağını sanmıyorum'' yanıtını verdi. 
     Maliye Bakanı ile yaptığı görüşmeye de değinen Çağlayan, Bakan'a ''eflasyon muhasebesi''nin olmayışından kaynaklanan sorunların yaşandığını, birçok firmanın zor durumda kaldığını ve bunun giderilmesi gerektiğini söylediğini anlattı. 
     Türkiye'de yaşanan ekonomik krizden birçok firmanın olumsuz etkilendiğini ve zor durumda kaldığını anlatan Çağlayan, ''Ama bu krizler bize çok şeyler de öğretiyor. Verimliliği, tasarufu, plan yapmayı... gibi öğretti'' dedi. 
     ''Kriz bizi terbiye etti'' diye konuşan Çağlayan, bunun da çok iyi bir gelişme olduğunu söyledi. 
     Geçmişte bazı sektörlerin yüksek karlarla mallarını sattığını anlatan Çağlayan, şunları söyledi 
     ''Sektörlerde artık eski karlar yok. Şimdi eskisi gibi kısa zamanda zengin olma hayalleri ortadan kalktı. Bundan sonra daha verimli ve planlı çalışırsan belli bir süre sonra bir yerlere gelirsin. Ama artık 2 senede 5 senede zengin olma hayalleri yok.'' Gazetecilerin ''Mali Milat'' konusunu sormaları üzerine Çağlayan, mali milatın 2003 yılı 1 Ocak'ta gündeme geleceğini hatırlattı. 
     Arzusunun Mali Milat'ın kaldırılması olduğunu ifade eden Çağlayan, kaldırılmaması durumunda da bir ''sıfır noktası'' ile geriye kesinlikli bir dönüş yapılmayacağının insanlara taahhüt edilmesi gerektiğini kaydetti. 
     Çağlayan, ''Kaldırılmazsa da sıfır noktasının tespit edilip, geçmişte yaşanan sıkıntıları izole edecek değişikliği yapıp bunun olmasıdır'' diye konuştu. 
     Tek başına enflasyon muhasebesi ya da mali milatın bir anlam ifade etmediğine işaret eden Çağlayan, sıfır noktasından sonra vergi kaybına neden olan şeylerin tümüyle ortadan kaldırılması gerektiğini bildirdi. 
     Kayıtdışının kayıt altına alınmasının yanı sıra vergide adalet olması gerektiğini de vurgulayan Çağlayan, ''Bugün ülkemizde bir şirket tüm vergilerini doğrudan ve eksiksiz öderse o şirketin 3-4 yıl sonra ayakta kalması mümkün olmaz'' diye konuştu. 
     Çağlayan, gazetecilerin, odaların seçimlere başladığını hatırlatmaları üzerine, kendi seçimlerine daha zamanın olduğunu ve henüz bir takvim hazırlamadıklarını söyledi. 
     Zaman zaman söylenildiğinin aksine siyasete girme gibi bir düşüncesinin bulunmadığını ifade eden Çağlayan, Odalar Birliği Başkanlığı ile ilgili konulardaki soruları, şöyle yanıtladı 
     ''Benim için Odalar Birliği başkanlığı bir şereftir, bir onurdur. 
     Ve kendi çizgimdeki yolumun son noktasıdır. Ama herşey de bu demek değildir. Ben başkanlığa talibin demek yeterli değil. O zamanki şartları görmek lazım. Ben kendi düşüncelerimle, kriterlerimle bu işi yapabileceğime inanıyorsam yani klasik bir laf var görevden kaçmam diye ben görevden kaçmam.'' Gazetecilerin ''Odalar Başkanlığı'na aday olacak mısınız '' sorularına Çağlayan, Odalar Birliği başkanının ASO'dan çıkmasını çok istediğini söyledi. 
     Odaların ödenmeyen aidatlarıyla ilgili de Çağlayan, büyük küçük her şirket için yıllak aidatın 48 milyon lira olduğunu belirtirken, bu noktada bir sıkıntılarının bulunmadığımı ama ''munzam aidatı'' konusunda sıkıntılarının bulunduğunu kaydetti. 
     Şirketlerinin karlarının ''tavan ve taban tespit edilerek'' binde 8'i oranında bir munzam aidatı alındığı ifade eden Çağlayan, ''bu bizi 
     üyelerimizle karşı karşıya getiriyor. Zaman zaman üyelerimizi icraya vermek durumunda kalıyoruz'' dedi. 
     Çağlayan, sigortada, vergide vesaire yapılan aflar gibi bu konuda da bir ''af'' çıkarılması gerektiğini bildirdi. 
     Yeni ihale yasa taslağı ile ilgili görüşlerini de dile getiren Çağlayan, Türkiye'de müteahhitlik mesleğinin bir tanımı olmadığını ve en kolay şeyin müteahhitlik olduğunu belirterek, bu durumun değiştirilmesi gerektiğini söyledi. 
     Gazetecilerin, ''ihale yasası yabancı sermaye damgalı bir kamu alım-satımı ortaya çıkarır mı '' soruları üzerine Çağlayan, ''bizim hakkımızı koruyacak tedbirlerin alınması gerekir'' yanıtını verdi. 
     






</TEXT>
</DOC>
