<DOC>
<DOCNO> 43474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur08.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü "Ladin'in Türkiye'ye giriş kaydı yok" 
</HEADLINE>
<TEXT>

     Emniyet Genel Müdür Yardımcısı ve Genel Müdürlük Sözcüsü Feyzullah Arslan, terörist Usame Bin Ladin'in Türkiye'ye giriş yaptığına dair emniyet kayıtlarında herhangi bir bilginin yer almadığını belirterek, Ladin'in 178 interpol ülkesinde olduğu gibi Türkiye'de de arandığını söyledi. 
     Emniyet Genel Müdürlüğü'nce basının doğru bilgi alması, polis-halk ilişkisinin geliştirilmesi amacıyla oluşturulan Emniyet Genel Müdürlüğü Sözcülüğü'ne atanan Feyzullah Arslan, ilk basın toplantısını bugün yaptı. 
     Arslan, Emniyet Genel Müdürlüğü'nün, huzur ve güvenliği sağlarken şeffaf davranacağını ifade ederek, ''Bilgiye zamanında ve doğru biçimde ulaşmanız için gayret göstereceğiz'' dedi. Arslan, Polis Meslek Yüksek Okulu sınav sonuçlarının belli olduğunu, bu sınavda başarı gösteren 4500 erkek ve 500 kadın polis adayının önümüzdeki günlerde eğitime alınacaklarını kaydetti. Feyzullah Arslan, İzmir'de 21-29 Eylül tarihleri arasında 9 Eylül Üniversitesi ve Almanya Giessen Justus-Liebig Üniversitesi hukuk fakülteleri ile Emniyet Genel Müdürlüğü'nün işbirliğinde ''Organize Suçlulukla Mücadele Olanakları ve Sınırları'' uluslararası toplantısının gerçekleştirileceğini bildirdi. 
     Toplantıya İçişleri Bakanı Rüştü Kazım Yücelen ve Adalet Bakanı Hikmet Sami Türk'ün de katılacağını belirten Arslan, toplantıda organize suçlarla mücadele, kara paranın aklanmasının önlenmesi, yolsuzluk, telefon dinleme ve tanık korunması konularının ele alınacağını kaydetti. 
     İnterpol Genel Kurulu'nun 24-28 Eylül tarihleri arasında Macaristan'ın Başkenti Budapeşte'de gerçekleştirileceğini anımsatan Arslan, toplantıya Emniyet Genel Müdürü Kemal Önal'ın başkanlığında bir heyetin katılacağını bildirdi. Arslan, toplantıda, ABD'deki terör eyleminin özel gündem maddesi olarak belirlendiğini ifade ederek, ''Delegasyonumuz, terörizmle mücadelede 20 yıldır 30 bin insanını kaybeden bir ülke olarak edindiği tecrübeden hareketle, terörizmin global bir tanıma kavuşturulması, uluslararası alanda daha etkin bir işbirliği ve mücadele anlayışının tesis edilmesinin gerekliliğini vurgulayacaktır'' diye konuştu. 
     Gazetecilerin sorularını da yanıtlayan Arslan, Almanya'dan 50 Türk'ün terör olayları dolayısıyla sınırdışı edilip edilmediğini soran bir gazeteciye, ''Sınırdışı edildikleri doğrudur, ancak bu kişilerin terörle bir ilgisi yok. Adi suç veya Almanya'daki yaşama uyum sağlayamamadan dolayı gerçekleştirilen bir durumdur. Bizde de zaman zaman uygulanıyor'' karşılığını verdi. Bir başka gazetecinin, Anıtkabir'e bombalı saldırı yapılacağına dair bir gazetede yer alan haberi hatırlatması üzerine de Arslan, kendisine bu konuda bilgi gelmediğini belirtti. Dışişleri Bakanlığı'nın konuyu doğruladığının belirtilmesi üzerine ise Arslan, ''Olabilir, ancak bana bilgi ulaşmadı'' dedi. ABD'de meydana gelen terörist saldırıları gerçekleştirdiği iddia edilen Usame Bin Ladin'in Türkiye'ye giriş yaptığına dair iddiaları hatırlatan bir gazeteciye ise Arslan, şu karşılığı verdi 
     'Emniyet kayıtlarına göre, Ladin'in Türkiye'ye giriş kaydı yok. Sadece uçak isminin Ladin'e benzerliği söz konusu. Bin Ladin isimli ABD mahreçli, ABD havayollarına kayıtlı bir uçağın geldiği söyleniyor. Bu da açıklandı zaten.'' 
     Ladin'in 178 interpol ülkesinde arandığını, Türkiye'nin de bu kapsamda olduğunu vurgulayan Arslan, ABD'deki eylemlere katıldığı açıklanan 19 kişi ile ilgili Türkiye'de şu ana kadar herhangi bir saptamanın olmadığını kaydetti. ABD'deki terör olaylarından sonra, Avrupa'da bulunan Dursun Karataş gibi terör eylemi zanlılarının Türkiye'ye iadesi konusunda bir girişimin olup olmadığının sorulması üzerine de Arslan, bu girişimlerin daima yapıldığını, İnterpol toplantısında da konunun yeniden gündeme getirileceğini bilirdi. İstanbul'da Albayraklar soruşturması ve Balıkesir Erdek'te bir ölüm olayı ile ilgili işkence iddialarının hatırlatılması üzerine de Arslan, Emniyet Genel Müdürlüğü personelinin insan haklarına saygılı görev yapma durumunda olduğunu, buna uymayanların gereken cezayı göreceklerini söyledi. 
     






</TEXT>
</DOC>
