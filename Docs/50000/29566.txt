<DOC>
<DOCNO> 29566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/eko03.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergi 4 dakikada geçti 
</HEADLINE>
<TEXT>

Vatandaşlardan yurtdışı çıkışlarda 50 dolar, bankalara vadeli hesap açtırmada 1 milyon lira alınmasını öngören ek vergi yasası rekor hızla Meclis Genel Kurulu’nda kabul edildi 
     ANKARA Milliyet 

     TBMM Genel Kurulu’nda yurtdışına çıkışlarda 50 dolar harç, bankalardaki vadeli hesaplardan da 1 milyon lira özel işlem vergisi alınmasını içeren yasa tasarısı rekor hızla kabul edildi. 
     Gelir Sağlayıcı Önlemler Yasası’na göre KKTC hariç yurtdışına çıkış yapan Türk vatandaşları, yasanın yürürlüğe girmesini izleyen ay başından itibaren 50 dolar "harç" ödeyecek. Bakanlar Kurulu, harç miktarını bir misli artırmaya, yasal oranlara kadar indirmeye ve muaf tutulacakları belirlemeye yetkili olacak. 
     
     TÜRSAB Eşkıyalık 
     Bu arada, 50 dolarlık harç turizmcileri çileden çıkardı. Türkiye Seyahat Acentaları Birliği TÜRSAB Başkanı Başaran Ulusoy, "yol kesme parası" olarak nitelendirdiği uygulamanın yeni yeni düzelmeye başlayan sektörün önünü keseceğini vurguladı. Ulusoy, düzenlediği basın toplantısında, "Bu uygulama 125 milyon dolar gelir getirecek ama, yurtdışından gelecek turist sayısı da 2002’de yüzde 30 düşer. Türkiye GATT anlaşması gereği bu tür parayı şart koşamaz" dedi. 
     
     Bakan Çağdışı 
     Turizm Bakanı Erkan Mumcu da "Türk insanının dünyayla ilişkisini kesmek çağdaş bir tutum değil" diye konuştu. 
     Aynı yasayla vadeli mevduata da ek vergi geldi. "Vadeli mevduat ve vadeli döviz tevdiat hesabı ile özel finans kurumlarında açılan katılma hesabı sahiplerinden, her vade sonunda, her bir hesap için bankalar ve özel finans kurumlarınca 1 milyon lira Özel İşlem Vergisi tahsil" edilecek. Vergi 2003 sonuna kadar yürürlükte kalacak. 
     
     Meclis tatil için yasa rekoru kırdı 
     TBMM’de yasa çıkarma rekoru kırıldı. Kapatılan FP’li milletvekillerinin ardından dün de DYP’nin Genel Kurul’u terketmesi üzerine hükümet, muhalefetsiz Genel Kurul’da 11 tasarıyı yasalaştırdı. TBMM 80 günlük tatile çıktı. 
     54 maddelik memur sendikaları yasası dört saat, 31 maddelik "Sınavsız üniversite" 80 dakika, 17 maddelik AB mevzuatıyla ilgili tasarı 20 dakika, hayali ihraçatçılara ceza 4.5 dakika ve ek vergi 4 dakikada, 12 maddelik Hazine arazileri satışı yasası 25 dakika, Hazine’nin tarım arazileri satışı tasarısı 7 dakika, yapı denetimi tasarısı 30 dakikada yasalaştı. TBMM’nin bu yasama yılında ise toplam 117 tasarı ve teklif yasallaşmış oldu. 
     



 EKONOMİ 































</TEXT>
</DOC>
