<DOC>
<DOCNO> 18698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur18.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt "Kongre yerine müzik şöleni yapıyorlar" 
</HEADLINE>
<TEXT>

     DSP 5. Olağan Büyük Kurultayı'nda Genel Başkan Adayı, Aydın Milletvekili Sema Pişkinsüt'ün konuşma talebi delegelerin oyuna sunuldu. Oylama sonucunda Pişkinsüt'ün konuşma talebi, bir delege dışında reddedildi. 
     DSP Genel Sekreteri Zeki Sezer, ASKİ Spor Salonu'nda yapılan kongrede, partinin çalışma raporunu okudu. 
     Raporun okunmasının ardından, Kongre Divan Başkanlığı'na verilen önerge ile rapor üzerine söz alacakların konuşma süresi 5 dakika ile sınırlandırıldı. Rapor üzerine, aralarında Ankara, Bursa ve Antalya il başkanlarının da bulunduğu 5 kişi söz aldı. Bunun üzerine, verilen yeterlilik önergesi ile konuşmalar tamamlandı. Rapor, delegelerin oybirliği ile ibra edildi. 
     Daha sonra Genel Başkan Adayı, Aydın Milletvekili Sema Pişkinsüt, Divan Başkanlığı'na bir önerge vererek, konuşma ve ''güvenliğinin sağlanmasını'' talep etti. Divan Başkanı Ramazan Gürsoy, bu talep üzerine, kongrede herkesin güvenliğinin sağlandığını söyledi. 
     Divan Başkanı Ramazan Gürsoy'un parti tüzüğünün ilgili maddesine göre, genel başkan adayı olarak Pişkinsüt'ün konuşmasının mümkün olmadığını ancak bunu delegelerin oyuna sunmak istediğini belirtti.Oylama sonunda sadece bir kişi, Pişkinsüt'ün konuşması yönünde oy kullandı. Delegelerin, Pişkinsüt'ün konuşmaması yönünde oy kullanmaları üzerine, tribünlerde bulunan partililer, Pişkinsüt'ün konuşma isteğine destek vererek ''salon istiyor'' diyerek, karara tepki gösterdiler. 
     Bu arada genel başkan adayı Pişkinsüt, gazetecilere yaptığı açıklamada, delegelerin konuşma isteğini geri çevirmesine tepki göstererek, ''Söz hakkı oylanamaz, söz hakkı demokrasinin kendisidir. Burada demokrasi oylanmış ve kaybetmiştir'' diye konuştu. 
     Pişkinsüt, kurultayda 2 bine yakın güvenlik görevlisinin bulunduğunu, buna karşın kendine ve oğluna yönelik saldırı olduğunu belirterek, ''Barış güvercinlerinin uçurulduğu bu ortamda bu tür davranışlardan üzüntü duydum'' dedi. 
     Gazetecilerin soruları üzerine, partisinden istifa etmeyeceğini ve adaylığının sürdüğünü bildiren Pişkinsüt, kongrenin iptali istemi için başvuruyu daha sonra değerlendireceğini söyledi. Kendisine ve oğluna yapılan saldırıyla ilgili olarak savcılığa başvurmayacağını, olayın kamuoyu tarafından bilinmesinin yeterli olacağını vurgulayan Pişkinsüt, ''Yüzde 66'sı açlık sınırında olan bir ülkede kongre yerine müzik şöleni yapıyorlar. Bunu kamuoyunun takdirine bırakıyorum'' diye kaydetti. 







</TEXT>
</DOC>
