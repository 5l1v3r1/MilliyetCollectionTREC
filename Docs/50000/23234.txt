<DOC>
<DOCNO> 23234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur28.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Işıkara, tezkere alan oğluna gitti, askere konferans verdi 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Işıkara, terhis olan oğlunu karşılamak üzere geldiği İzmit'te, askerlere bir de konferans verdi. 
     Ahmet Mete Işıkara ve eşi Aysel Işıkara, oğulları Cengiz'i 15 aydır vatani görevini yaptığı Kocaeli İl Jandarma Alay Komutanlığı'ndan teslim aldı. Oğlunun terhisinden dolayı çok mutlu olduğunu belirten Işıkıra, ''Cengiz'i teslim ettiğim gün yaşadığım heyecan ve mutluluğu bugün yeniden tattım. Onun İzmit'te askerlik yapması, bize moral verdi. Çünkü, İzmit deprem riski en az bölgelerden biri haline geldi'' dedi. 
     Alay Komutanı Albay Aydın Kurudal'ın isteği üzerine, subay ve astsubaylara depremle ilgili konferans verdiğini de bildiren Işıkara, ''Türkiye'nin bir deprem bölgesi olduğunun unutulmaması gerektiğini, hayatlarını, her an deprem olacakmış gibi hazır, hiçbir zaman deprem olmayacakmış gibi rahat sürdürmelerini önerdim'' diye konuştu. 
     Bir gazetecinin Tsunami konusundaki görüşünü sorması üzerine de, ''Tsunami, daha çok okyanus ve açık denizlerde görülür. Marmara Denizi kapalı bir deniz olduğu için Tsunami ihtimali olanaksız gibi gözüküyor. Ancak 30-40 metrelik dalgaların yaratacağı sarsıntı da, 2 veya 2.5 şiddetindeki depreme eşittir'' dedi. 
     Işıkara ailesi, daha sonra kendilerine ait otomobille İznik'e gitti. 







</TEXT>
</DOC>
