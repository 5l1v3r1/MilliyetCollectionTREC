<DOC>
<DOCNO> 32010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/yazar/dundar.html </URL>
<DATE> 2001/07/14/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Tarihin ışıltısı 
</HEADLINE>
<TEXT>

     "Foyası meydana çıkmak" deyiminin anlamını bilir misiniz 
     Mücevher ustası, bir elması yuvasına mıhlarken, ışısın diye yuvanın zeminine gümüş rengi "foya" aslı folye olsa gerek koyar. Zamanla alttaki foya bozulunca elmas o göz alıcı parıltısını kaybeder ve söner. "Foyası meydana çıkmış"tır artık... 
     Son depremde Topkapı Sarayı Hazine Dairesi'nin foyası da öyle çıktı meydana... 
     Fatih Sultan Mehmet tarafından 550 yıl önce köşk olarak yaptırılan ve Yavuz Sultan Selim'in mührü, Kanuni'nin kılıcı, Kaşıkçı Elması gibi birbirinden değerli nadide saray eşyalarına ev sahipliği yapan bu binanın ahşap kubbeleri sonradan beton kaplanmış, bu yüzden depremde riskli hale gelmişti. Ciddi bir sarsıntıda çatı çökebilir ve narin vitrinler içinde sergilenen eşsiz hazine tamamen yok olabilirdi. 
     Ayrıca bütün iyi niyetli çabalara rağmen 60 yıldır ciddi bir restorasyon görmeyen bu saray - müze ışıltısını kaybetmişti. 
     
     Mücevher sektöründe kısa zamanda parlayan Gilan'ın Yönetim Kurulu Başkanı Muharrem Geylani bir gün Hazine'yi gezerken bir tahtı inceleyen iki turistin konuşmasına tanık oldu. Turistlerden biri diğerine, gülümseyerek "Bak o zaman da bu mendiller kullanılıyormuş" diyordu. 
     "- Dikkatli bakınca tahtın hemen yanı başına sıkıştırılmış bir kağıt mendil fark ettim" diyor Geylani, "Yılda 2 milyon kişinin gezdiği ve eşsiz eşyaların sergilendiği müzenin bu haline çok üzüldüm ve restorasyon projesine talip oldum." 
     1999'da kolları sıvayan Gilan ekibi 8 ay dünyanın Louvre, Metropolitan gibi büyük müzelerini inceleyerek proje hazırlamış, inşaatı 6 ayda tamamlanmış ve ortaya gurur verici bir eser çıkmış. 
     
     Bir defa Hazine Dairesi'nde değerli eşyaların sergilendiği üniteler, çökme riski olan ortadaki bölümden alınıp depreme karşı en dayanıklı görünen nişlerin altındaki vitrinlere taşınmış. Alüminyum çerçeveli bu vitrinler de çelik duvarlar ve darbeye dayanıklı, 11 santimetrelik camlarla korumaya alınmış. İçindeki eşyalar zemine raptedilmiş. Böylece depremde zarar görmemeleri garanti altına alınmış. 
     Vitrin içlerine fiber optik ışıklar yerleştirilmiş. Işık kaynağı dışarıda olduğundan eşyaların ısıdan zarar görmesi engellenmiş. 
     Kalorifer petekleri sökülüp yerden ısıtma sistemi kurulmuş. Yer döşemeleri yenilenmiş. Nişlerin üzerindeki nakışlar nakkaşlarca onarılmış. 
     Sergilenen eser sayısı 2000'den 200'e indirilerek hem bir sarsıntıda nesnelerin birbirine zarar vermesi önlenmiş, hem de seçme eserler nefis bir ışık altında daha iyi algılanabilir hale sokulmuş. 
     Şimdi 4. odaya girdiğinizde 86 karatlık Kaşıkçı Elması'nın 49 pırlantası, ışık huzmeleri altında yeryüzüne düşmüş birer yıldız gibi parıldayarak gözünüzü alıyor. 
     Büyüleniyorsunuz. 
     
     1964'ten beri Topkapı'da çalışan ve depremden beri evine gitmeyip buradaki lojmanında yatan sarayın Müze Müdürü Filiz Çağman, nihayet Kültür Bakanlığı'ndan sonra özel sektörün de "Geçmişi geleceğe taşıma" projesine destek vermeye başlamasından dolayı mutlu. Artık bir ömürdür gözü gibi baktığı ve depremde başına bir iş gelecek diye uykularının kaçtığı Hazine koruma altında... 
     Ama iş bitmedi. Topkapı'nın diğer bölümleri de yenilenme ve depreme karşı korunma ihtiyacında... Şimdi yine sponsor desteğiyle mutfaktaki 15 bin porselen için güvenli bir depo kurulacak, "Saray mutfakları" sergisi açılacak. Harem'in duvar çinileri elden geçirilecek. 
     Asıl düş ise, 700 bin metrekarelik bir alanda kurulu sarayın sınırlarını genişletip, bu yarımadayı dev bir açık hava müzesine dönüştürmek. 
     Fedakar müzecilerin bu çabaları, ülkenin kültür mirasına sahip çıkacak özel sektör kuruluşlarının desteğini bekliyor. 
     Bu konuda adına yakışır bir öncülük yapan Gilan'ı kutluyor ve diğer firmalara örnek olmasını diliyorum. 
     Krizden bunalıyorsanız eşinizi, dostunuzu, çoluk çocuğunuzu toplayıp gidin Topkapı Sarayı'na... 
     Surların dışında hayat zorlaştıkça, belki de aradığınız morali ve övüncü surların içinde, tarihin ışıltılı mücevherleri arasında bulacaksınız. 
     
     







MHP ve Derviş 


Tuhaf ilişki 


Sultanbeyli satılık İLÇE 


Eğitimin dumanı 


Aranıyor Güven... 


Tarihin ışıltısı 


Türkiye garip bir ülke 


Söylem mi, eylem mi 


"Benim için ağlama Arjantin " 


Yanlışı yapan kim 


Öğrenci okulunu anlatıyor... 


MHP'siz model 


Ailenizden kaç kişi tutuklandı 


İş ilanına 3912 başvuru 


</TEXT>
</DOC>
