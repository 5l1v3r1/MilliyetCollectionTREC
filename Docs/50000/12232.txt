<DOC>
<DOCNO> 12232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko14.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada ilk seans böyle geçti... 
</HEADLINE>
<TEXT>

     İMKB Ulusal-100 Endeksi, dünkü kapanışa göre 294.86 puan artışla 1. seansı 8,817.27 puandan tamamladı. 
     Hisse senetleri ortalama yüzde 3.46 oranında değer kazandı. 
     Borsa, günün ilk seansında dünkü kayıplarını telafi etti. Seans, 8,556 puan seviyesinde alış ağırlıklı açıldı. Seansın başlarındaki hızlı alımlarla Endeks, 8,795 puana kadar yükseldi. Ancak, hızlı çıkış kar satışlarını getirdi ve piyasa, 8,650 puan seviyelerinde yatay seyre girdi. İlk bir saatlik bölüm 8,673 puanla geçildi. 
     İkinci yarıda özellikle lokomotif hisseler olarak bilinen Yapı Kredi Bankası ve İş Bankası C'nin sürüklediği piyasa, yeniden çıkışa geçti. En yüksek 8,852 puana kadar ulaşan Ulusal-100 Endeks, seansı 8,817.27 puandan tamamladı. Kapanışta mali endeks 467.76 puanlık artışla 11,869.70 puana, sanayi endeksi 200.67 puanlık artışla 6,847.59 puana, hizmetler endeksi de 110.22 puanlık artışla 6,051.60 puana yükseldi. 
     Böylece mali grup hisseler, önceki kapanışa göre ortalama yüzde 4.10, sanayi grubu hisseler yüzde 3.02, hizmet grubu hisseler de yüzde 1.86 oranında değer kazandı. 
     1. seansta işlem gören toplam 298 hisse senedinden 249'u değer kazandı. 17 hisse senedi değer kaybederken, 32 hissenin fiyatında ise bir değişiklik olmadı. 
     Seansta 136 trilyon 628 milyar 829 milyon liralık işlem hacmi oluştu. 1. seansta Yapı Kredi Bankası, Akbank, Koç Holding, Tüpraş ve Sabancı Holding en yoğun işlem gören hisseler oldular. 




</TEXT>
</DOC>
