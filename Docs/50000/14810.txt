<DOC>
<DOCNO> 14810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur11.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Öksüz, Derviş'e zeytin dalı uzattı 
</HEADLINE>
<TEXT>

     Ulaştırma Bakanı Enis Öksüz, ekonomiden sorumlu Devlet Bakanı Kemal Derviş'le arasında hiçbir sorun bulunmadığını belirterek, ''Devlet idaresinde kavga, küskünlük olmaz''dedi. 
     Bakan Öksüz, düzenlediği basın toplantısında İnternet Haftası etkinlikleriyle ilgili bilgi verdi. 
     Gazetecilerin ülke gündemine ilişkin sorularını da yanıtlayan Öksüz, bir gazetecinin özelleştirme konusunda Devlet Bakanı Kemal Derviş'le herhangi bir sorunları bulunup bulunmadığı yolundaki sorusu üzerine, şunları kaydetti 
     ''Bakan Derviş'le aramızda hiçbir sorun yok. Devlet idaresinde kavga, küskünlük olmaz. Sansasyonel ortamlar, polemiğe giren açıklamalar, problemler bizi mutlu etmez, sorunları çözmez.'' 
     Her iki bakanlığın komisyonlarının çalışmalarını sürdürdüğünü ifade eden Öksüz, Ulaştırma Bakanlığı'nın özelleştirmeyle ilgili yasa tasarılarını TBMM'ye gönderdiğini, bundan sonraki gelişmelerin TBMM'de sonuçlandırılacağını söyledi. 
     
     
     



</TEXT>
</DOC>
