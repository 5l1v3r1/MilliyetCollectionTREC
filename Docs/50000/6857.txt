<DOC>
<DOCNO> 6857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sondun01.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kurmayları arasında görüş ayrılıkları 
</HEADLINE>
<TEXT>

     ABD'de yeni Başkan George Bush, görevinde birinci ayını doldurmaya hazırlanırken, kurmayları arasında görüş ayrılıkları da su yüzüne çıkmaya başladı. 
     Washington'daki siyasi gözlemcilere göre, en önemli rahatsızlık, Dışişleri Bakanı Colin Powell ile ''başkan gibi davranarak bütün önemli kararları verme konusunda ısrarlı'' olduğu belirtilen Başkan Yardımcısı Dick Cheney arasında meydana geldi. 
     Gözlemciler, Irak ve Avrupa Güvenlik ve Savunma Kimliği AGSK girişimi konusunda da Cheney ile Powell arasında önemli görüş ayrılıkları bulunduğunu vurguladılar. Buna göre, kabinedeki en yakın ''adamı'' konumundaki Savunma Bakanı Donald Rumsfeld ile ikili bir grup oluşturan Cheney, Irak lideri Saddam Hüseyin'in devrilmesi gerektiğini düşünürken, Dışişleri Bakanı Powell, Bağdat'a uygulanan yaptırımların etkili şekilde uygulanmasının şimdilik yeterli olduğunu savunuyor. 
     Ayrıca, Cheney ve Rumsfeld, Türkiye'yi de kaygılandıran AGSK konusunda Avrupa Birliği'ne karşı sert bir tutum benimserken Powell, koşullu olarak ABD'nin AGSK'yı destekleyebileceğini dile getiriyor. Gözlemciler, geçmiş yönetimler döneminde Başkan'ın ulusal güvenlik danışmanı tarafından yönetilen, dış politika ve savunma stratejilerinin belirlendiği kabine toplantılarına da Cheney'in başkanlık etmekte ısrarlı davrandığını belirtiyorlar. 
     Bu davranışıyla, Bush'un ulusal güvenlik danışmanlığına getirdiği ilk siyah kadın olan Condoleezza Rice'ı ''ezen'' Cheney'in tutumunun, bir başka siyah politikacı Powell'da huzursuzluk yarattığı ifade ediliyor. 
     Bazı gözlemcilerce ülkenin yönetimini yardımcısı Cheney'e ''havale etmekle'' suçlanan Bush'un ise, kurmayları arasında meydana gelen bölünmeleri şimdilik izlemekle yetindiği belirtiliyor. 




</TEXT>
</DOC>
