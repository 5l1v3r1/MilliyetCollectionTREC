<DOC>
<DOCNO> 20594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/ekonomi/eko05.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros Avrupa’ya açılıyor 
</HEADLINE>
<TEXT>

18 Mayıs’ta açılacak Ramstore Sofya, Türkiye’nin Bulgaristan’daki en büyük yatırımı olacak 
     EKONOMİ SERVİSİ 

     Migros, yurtdışına Ramstore’lar ile yaptığı atılımını Doğu’da Rusya, Kazakistan, Azerbaycan gibi ülkelerden sonra ilk kez Batı’da Bulgaristan ile başlatıyor. 
     2000 yılında temeli atılan ve tamamı Migros Türk’ün yatırımı olan Ramstore Sofya, 18 Mayıs’ta hizmete açılacak. 
     Migros Türk’ten yapılan açıklamaya göre, Ramstore Sofya’nın açılışının, Koç Holding Yönetim Kurulu Başkanı Rahmi Koç, Bulgaristan Başbakanı Ivan Kostov, Türkiye Sofya Büyükelçisi Tahsin Burcuoğlu ve Sofya Belediye Başkanı Stefan Sofinyanski tarafından yapılması bekleniyor. 
     Migros, Ramstore Sofya ile Türkiye’nin Bulgaristan’da yaptığı en büyük yatırımı gerçekleştiriyor. Ramstore Sofya, Bulgaristan’ın başkenti Sofya’da toplu konut yerleşim bölgeleri ile şehir merkezini birleştiren en büyük tren ve metro istasyonlarının arasındaki ana kavşakta, Zapaden Park bölgesinde bulunuyor. 
     
     İhracat için yeni pazar 
     Sofya’da 15 bin metrekare kapalı alana sahip olan Ramstore’un içinde fast food restoran, banka ve pek çok yan birim bulunuyor. Birçok Türk ürünü Ramstore kanalıyla Sofyalılara sunulurken, ürünlerin yüzde 30’unun Türkiye’den sağlanacağı belirtildi. Ramstore Sofya, Batı’da Batılı perakendecilerle rekabet edecek. 
     



 EKONOMİ 




















</TEXT>
</DOC>
