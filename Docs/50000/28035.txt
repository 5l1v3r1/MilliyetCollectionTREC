<DOC>
<DOCNO> 28035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun06.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistinli eylemcileri tasfiye politikasına geri dönüyor 
</HEADLINE>
<TEXT>

     İsrail'de Başbakan Ariel Şaron başkanlığında toplanan güvenlik kabinesi, Filistinli eylemcilere karşı ''tasfiye'' politikasına dönme kararı aldı. 
     Basında çıkan haberlerde, Şaron başkanlığında yapılan güvenlik kabinesi toplantısında Filistinli eylemcilerin tasfiye edilmesi politikasına geri dönülmesinin kararlaştırıldığı belirtildi. Haberlerde, bu kararla orduya, saldırı düzenleyen Filistinli eylemcilere yönelik ''kararlı operasyonlar'' düzenlemek için yeşil ışık yakıldığı kaydedildi. Kabine toplantısının bitiminde, İsrail'in 13 Haziran'da yürürlüğe giren ateşkese bağlı kalacağı belirtilirken, sivil ve askerlere yönelik saldırılara karşılık verme hakkının saklı tutulduğu belirtildi. 
     Bu arada İsrail ordu sözcüsü, Gazze Şeridi'ndeki iki bölgede İsrail askerlerine ateş açıldığını, Mısır sınırı yakınındaki askerlere de 3 el bombası atıldığını bildirdi. Olaylarda ölen ya da yaralanan olmadığını kaydeden sözcü, Gazze Şeridi'ndeki İsrail askerlerinin kurduğu barikata düzenlenen havan toplu saldırıda maddi hasar meydana geldiğini belirtti. Sözcü, ayrıca İsrail topraklarındaki bir çiftliğe Filistinlilerin büyük kalibreli havan topu mermisi attığını, bu saldırının da can kaybına yol açmadığını, ancak araçların camlarının kırıldığını söyledi. Öte yandan Filistinli görgü tanıkları, İsraille olan idari sınır yakınındaki Nazlet İsa kasabasında sokağa çıkma yasağı uygulanmaya başladığını söylediler. 
     
     
     






</TEXT>
</DOC>
