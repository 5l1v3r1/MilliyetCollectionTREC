<DOC>
<DOCNO> 15277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur04.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
11 yaşındaki kız çocuğu ölü bulununca halk dinlenme tesisini ateşe verdi 
</HEADLINE>
<TEXT>

     Balıkesir'in Susurluk ilçesinde 11 yaşındaki kız çocuğunun bir evde ölü bulunması üzerine toplanan Susurluklular, daha sonra İzmir-İstanbul karayolunu trafiğe kapatarak bir dinlenme tesisini tahrip edip ateşe verdi. 
     İlköğretim okulu 4. sınıf öğrencisi 11 yaşındaki Avşar Çaldıran, önceki gün kaybolduktan sonra, dün Sultaniye Mahallesi'nde Recep İpek'e ait tek katlı evde ölü bulundu. 
     Olayın ilçede duyulması üzerine gece saatlerinde, çocuğun ölü bulunduğu evin çevresinde toplanan Susurluklular, olaya tepki göstererek yürüyüşe geçti. İzmir-İstanbul karayolunu bir süre trafiğe kapatan kalabalık, daha sonra çocuğun bulunduğu evin sahibi Recep İpek'in çalıştığı Şahinler Dinlenme Tesisleri'ne gelerek, masa, sandalye ve camları kırdılar. Dinlenme tesisini ateşe veren kalabalığa Susurluk emniyeti müdahale etmekte zorlanınca, Balıkesir'den takviye kuvvet geldi. Sabah saat 04.00'e kadar devam eden olaylarda, ölen ya da yaralanan olmazken, kalabalık teskin edilerek dağıtıldı. Bu arada, Recep İpek'in kayıp olduğu, bulunması için çalışmaların sürdürüldüğü belirtildi. 




</TEXT>
</DOC>
