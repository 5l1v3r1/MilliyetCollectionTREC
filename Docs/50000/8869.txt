<DOC>
<DOCNO> 8869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sondun13.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
D-8 zirvesi sona erdi 
</HEADLINE>
<TEXT>

     Gelişmekte Olan Ülkeler Ekonomik İşbirliği Grubu'nun D-8 üçüncü devlet ve hükümet başkanları zirvesi, Kahire Bildirisi'nin imzalanmasıyla sona erdi. 
     Dünya ekonomisinin ve D-8 grubunun çalışmalarının değerlendirildiği bildiride, ağırlıklı olarak küreselleşmenin gelişmekte olan ülkeler üzerindeki olumsuz etkilerinin azaltılması gerektiği vurgulandı. 
     Bildiride, uluslararası finans sisteminin, gelişmekte olan ülkeler aleyhine etkilerinin azaltılması için, yeniden düzenlenmesinin gerekliliği dile getirildi. Gelişmiş ülkelerin, küreselleşme avantajlarından gelişmekte olan ülkelere oranla çok daha fazla yararlandıklarının altı çizilen bildiride, gelişmekte olan ve yoksul ülkelerin dış borç yüklerinin azlatılması, bu ülkelere verilen kredilerin artırılması ve Dünya Ticaret Örgütü'nün daha çok ülkenin katılımıyla geniş bir platform haline getirilmesi istendi. 
     Bildirinin D-8 çalışmalarının değerlendirildiği ikinci bölümünde ise, grubun projeleri arasında yer alan uluslararası pazarlama ve ticaret şirketinin kuruluş çalışmalarına hız verilmesi, Türkiye'nin üstlendiği tarım uçağı projesi için de üye ülkelerin fizibilite raporlarını kısa zamanda tamamlamaları çağrısında bulunuldu. D-8 komisyonu, tarım uçağının ticari üretime geçebilmesi için gerekli çalışmaları yapmakla görevlendirildi. Bildiride ayrıca, üye ülkelerin İran'ın geliştirdiği bilgi ağı projesine daha fazla destek vermeleri istendi. Bu arada, zirve beklenenden önce sona erdi. Zirvenin TSİ 16.00'da sonuçlanmasıyla Cumhurbaşkanı Ahmet Necdet Sezer ve beraberindeki Türk heyeti, programlarını değiştirerek planlanandan iki saat önce Kahire'den ayrıldı. 



</TEXT>
</DOC>
