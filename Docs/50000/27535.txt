<DOC>
<DOCNO> 27535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur07.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM Başkanı Toker "Sınavın iptali söz konusu değil" 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Dr. Fethi Toker, ''Diyarbakır'daki olayın, sınav sırasında meydana geldiğinin anlaşıldığını'' belirterek, bunun sınavın iptal edilmesini gerektirecek bir olay olmadığı söyledi. 
     Diyarbakır Emniyet Müdürü Atilla Çınar da soru kitapçığının çalınmasının söz konusu olmadığını vurguladı. 
     Çınar, sınav sırasında meydana gelen olayla ilgili bilgi verirken, sınav sırasında sahtekarlık yaptıkları belirlenen 3 kişinin yakalanarak gözlem altına alındığını bildirdi. 
     Olayda, soru kitapçığı çalmanın sözkonusu olmadığını vurgulayan Çınar, şöyle konuştu 
     ''Yakaladığımız 3 kişiden biri diğerlerini 3 bin Mark karşılığında size soruların yanıtlarını vereceğim diye kandırmış. Saat 11.00'de kulağınıza alıcıları takın demiş. Sınavdan çıktıktan sonra saat 11.00 sıralarında soruların cevaplarını vermeye çalışmış. Diğer 2 kişi, sadece fizikten 3 sorunun cevabını alabildiklerini söylüyorlar. Daha sonra yakalandılar. Soru kitapçığı çalma kesinlikle sözkonusu değil.'' Çınar, bu kişilerin sorgularının sürdüğünü bildirdi. 
     ÖSYM Başkanı Fethi Toker, olayın sınavın iptal edilmesini gerektirmediğini vurguladı. Toker, ''Diyarbakır'daki olayın sınav esnasında meydana geldiği anlaşılıyor, sınavı etkileyecek bir olay değil. Sınavın iptal edilmesi söz konusu değil'' dedi. 
     

</TEXT>
</DOC>
