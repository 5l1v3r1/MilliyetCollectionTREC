<DOC>
<DOCNO> 33293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/spor/spo02.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe tek yumruk 1 - 0 
</HEADLINE>
<TEXT>

Sarı - Lacivertli takım Almanya’daki ikinci hazırlık maçında Uerdingen’i tek golle geçti, Denizli 21 futbolcuya görev verdi 
     FENERBAHÇE Almanya’daki ikinci hazırlık maçında üçüncü lig takımlarından Uerdingen’i 1 - 0 yendi. Teknik Direktör Denizli Almanya kampına götürdüğü 21 futbolcusuna da forma verdi. Sarı - Lacivertliler baştan sona üstün oynadıkları maçta 23. dakikada penaltıdan Lazetiç’in attığı golle galibiyete ulaştı. Serhat’ın kafa vuruşu ise direkte patladı. Bu arada bir pozisyonda Denizli, Lazetiç’in ayağına kasten basılması üzerine sahaya girerek olayı protesto etti. 
     
     Maçın karnesi 
     HAKEMLER Ronald Judeshees , Guido Scheerers , Mane Wittmann 
     UERDİNGEN Martin Peiser Dk.82 - Vriesde , Janota , Koenen - Schmugge , Erdal , Bradasch Orhan Dk.55 , Maass Balea Dk.46 , Sauerland Abdullahi Dk.75 - Fiore Evers Dk.65 , Krohm Teixira Dk.46 
     FENERBAHÇE Rüştü Recep Dk.46 Oğuz Dk.69 - Uche Mustafa Dk.46 , Ümit , Mirkoviç Serkan Dk.46 - Mert Ali Güneş Dk.46 , Lazetiç Ceyhun Dk.46 , Ogün Revivo Dk.46 , Ali Akdeniz Abdullah Dk.46 - Serhat , Andersson Yusuf Dk.46 , Rapajiç Johnson Dk.46 
     GOL Lazetiç Dk.23 penaltıdan 
     
ANALİZ      ANDERSSON Hantal bir görünüm veriyor. Yılların yükü omuzlarına binmiş gibi. Geç açılır iyi açılır deniliyor. Hazırlık maçlarında havasını bulması mümkün değil. Ama onu ayakta alkışlayanların, yine onu ayakta protesto etmemesi için ikinci baharını erken bulması gerekiyor. 
     LAZETİÇ Bildiğimiz gibi. Kimi zaman patlak lastik misali, kimi zaman da rakibi ezen silindir. Ama iş yapacak son pasları yine atamıyor. Takımın en hızlısı unvanını elinden alamazlar. 
     CEYHUN Denizli onu kerhen transfer ettirdi denildi ama takım için en kritik bölgede görev vererek kollektif beceriye katkı yapmasını istiyor. Ancak Ceyhun henüz ön plana çıkacak kişilik sergileyemedi. Daha atak oynamalı. 
     ALİ AKDENİZ Çalışan, hızlı, teknik ve zeki bir oyuncu. Ancak takıma uyum aşamasını tamamlayamadı. Formaya el koyması için daha girişken olması gerekiyor. Alanında Abdullah gibi bir kurt ve diğer bölgelerde bol seçenek olduğunu unutmamalı. Savunma yönünü de güçlendirmeli. 
     ÜMİT ÖZAT Güven veriyor. Az hata ile oynuyor. Takımın en iyi çalışanı. Hırs ve umut dolu. Fenerbahçe’yi benimsedi. Yeri garanti gibi. En büyük sorunu yanında oynayacak iki arkadaşının istikrarı ne zaman sağlayacak olması. 
     
     Detektif Denizli 
Fenerbahçe’nin hocası, neredeyse tüm zamanını rakipleri hakkında bilgi toplamakla geçiriyor 
     SARI - Lacivertli ekibin teknik patronu, Şampiyonlar Ligi ön elemesinde karşılaşacakları muhtemel rakiplerini izlemek üzere Slovenya’ya gidiyor. Kura çekiminden sonra gecesini gündüzünü Maribor ve Glasgow Rangers hakkında bilgi toplamakla geçiren Mustafa Denizli iki takımı yakından tanımaya çalışıyor. 
     ÖZELLİKLE internet aracılığıyla rakiplerini incelemeye başlayan Denizli, çarşamba akşamı oynanacak karşılaşmada iki takım hakkında yeterli bilgiye ulaşamadığı takdirde Glasgow’da oynanacak rövanş maçını da izleyecek. Mustafa Denizli, bu karşılaşmaya gitmediği takdirde yardımcısı Oğuz Çetin’i gönderecek. 
     
Ve Geremi Arsenal’e gitti      REAL Madrid 2. Başkanı Sanz Garcia, Baliç’in dönmesinin mümkün olmadığını, Geremi’yi ise Arsenal’a sattıklarını açıkladı. Göcek’te tatil yapan Garcia, "Geçen sezon Fenerbahçe’ye kiraladığımız Baliç’i yıl boyu takip ettik. Yeterli bulmadık. Madrid’e dönmesi mümkün değil. Geremi’yi ise Arsenal’a verdik" dedi. 
     
Göztepe maçının stadı değişti      GÖZTEPE ile Almanya’da oynanacak hazırlık maçının stadı değişti. Daha önce 30 bin mark stad kirası istenmesi üzerine Fenerbahçe, karşılaşmayı iptal aşamasına getirmişti. Göztepeli yetkililerin de araya girmesiyle maç Meinz kentinden Weisbaden’e alındı. İki takım da gelirden daha fazla pay almak koşuluyla maçı stat ücreti ödemeden oynamayı kararlaştırdı. 
     



 SPOR 























</TEXT>
</DOC>
