<DOC>
<DOCNO> 9999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur03.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Önümüzdeki 3-4 hafta çok önemli" 
</HEADLINE>
<TEXT>

     Devlet Bakanı Kemal Derviş, ekonomideki en büyük sıkıntının ''önümüzdeki 3-4 hafta'' olduğunu belirterek, ''Bu 3-4 haftayı çıkartırsak, bence yolumuz açılacak'' dedi. 
     Bakan Derviş ile Dışişleri Bakanı İsmail Cem'in Çırağan Oteli'nde yaptıkları görüşme, saat 11.30'da sona erdi. 
     Basına kapalı olarak gerçekleştirilen görüşmenin ardından çıkışta gazetecilere bir açıklama yapan Derviş, ''Sayın bakanım İsmail Cem'den çok değerli bilgiler aldım. Çok yardımcı oldular. Benim için çok önemli birlikte çalışmak, İsmail beyin deneyiminden, bilgisinden yararlanmak'' diye konuştu. 
     Dışişleri Bakanı Cem de, ''Birlikte çok güzel bir değerlendirmemiz oldu. Hepimiz, kendisine her konuda elimizden gelen her katkıyı yapmaya hazırız ve yapacağız. Bunları da bakanla görüştük'' dedi. 
     Daha sonra gazetecilerin sorularını yanıtlayan Bakan Derviş, ''Ekonomideki en büyük sıkıntı sizce ne '' şeklindeki soruya, ''Önümüzdeki 3-4 hafta. Bu 3-4 haftayı çıkartırsak, bence yolumuz açılacak'' karşılığını verdi. 
     Derviş, bir gazetecinin, ''Çözüleceğine inanıyorsunuz yani'' sözleri üzerine de, ''İnanıyoruz. Ama hep birlikte çalışmamız lazım. Sizin de yardım etmeniz lazım'' dedi. 
     Dün bir televizyondaki haber programında yayınlanan ''dudak okuma yöntemine'' ilişkin soruyu da Derviş, ''O yöntemi biraz düzeltirseniz iyi olur. Çünkü tamamen yanlış. Ya dudaklarımda bir şey var, ya sizin yönteminizde...'' diye yanıtladı. Derviş, ''Böyle bir şey söylemediniz mi '' sorusu üzerine de, ''Hayır, katiyen'' dedi. Devlet Bakanı Kemal Derviş daha sonra, otelin lobisinde kendilerini izleyen turist çiftle tokalaştı. Bayan turist ise Derviş'i yanağından öptü. 
     Derviş Dışişleri Bakanı Cem'le görüşmesinin ardından İstanbul'dan ayrılıp Ankara'ya gitti. 
     
     



</TEXT>
</DOC>
