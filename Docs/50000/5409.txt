<DOC>
<DOCNO> 5409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/siyaset/siy01.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli, milletvekillerine sahip çıktı, DYP ve FP'ye ateş püskürdü 
</HEADLINE>
<TEXT>
Ahlak yoksunu siyasetçiler var 
     ANKARA Milliyet 

     Başbakan Yardımcısı Devlet Bahçeli, DYP Şanlıurfa Milletvekili Mehmet Fevzi Şıhanlıoğlu'nun ölümünden sonra MHP'yi hedef alan açıklamalar yapan DYP Genel Başkanı Tansu Çiller'e ateş püskürdü. Bahçeli, Çiller'i Şıhanlıoğlu'nun ölümünü istismar etmek ve şov yapmakla suçladı. 
     Partisinin Merkez Yürütme Kurulu MYK toplantısı öncesi konuşan Bahçeli, DYP'li milletvekilinin "tartışma ve kargaşa ortamında fenalaşarak kalp krizi geçirdiğini" vurguladı. 
     Olayın üzüntü verici olduğunu belirten ve Şıhanlıoğlu'nun ailesine başsağlığı dileyen Bahçeli şunları söyledi 
     "Şıhanlıoğlu'nun ölümüyle MHP'ye yönelik karalama kampanyası başlatıldı. DYP ve FP bilinçli gerilim ve tahrik siyaseti izledi. Basiret ve ahlak yoksunu siyasi zihniyetin sahipleri her gelişmeyi ve değeri sonuna kadar istismar etmeyi alışkanlık haline getirmişlerdir. Salı gecesi yaşanan acı olayı da sonuna kadar kullanmaktan kaçınmamışlardır. " 
     
Siyaset bezirganları      DYP ve FP'yi, "siyaset bezirganları" olarak nitelendiren ve "trajikomik oyun" oynamakla suçlayan Bahçeli, sözlerini şöyle sürdürdü 
     "Daha dün kendi verdikleri araştırma önergelerinin arkasında durmak yerine Meclis'i terk etmeyi tercih edenlerin bugün denetim hakkına hararetle sahip çıkma iddialarının hiçbir tutarlı tarafı yoktur. Her ağzına geleni söylemenin siyaset sanatıyla bağdaşmayacağını, tahrikçi ve kışkırtıcı üsluplarla demokrasi kahramanı olunamayacağını acı da olsa bir kez daha öğreneceklerdir." 
     
Maskeli leydi ölü siyaseti yapıyor      MHP yanlısı Ortadoğu gazetesi Çiller'in milletvekillerini kışkırtarak şiddeti körüklediğini iddia etti 
ANKARA Milliyet 
     DYP Şanlıurfa Milletvekili Fevzi Şıhanlıoğlu'nun ölümü ve olayla ilgili iki MHP'li milletvekilinin tutuksuz yargılanmaya başlamasının ardından DYP - MHP arasında tırmanan gerginlik MHP yanlısı yayın yapan Ortadoğu gazetesine de yansıdı. 
     Gazete dünkü sayısında DYP Genel Başkanı Tansu Çiller'i hedef alarak "Maskeli Leydi" manşetine yer verdi. Gazete "Olası seçimde barajı dahi aşamayacağı telaşına kapılan DYP Lideri Çiller Şıhanlıoğlu'nun cenazesinden bile siyasi rant sağlamanın peşine düştü" diye belirtti. 
     Çiller'i eleştiren gazete yazılarını da birinci sayfasından gösteren Ortadoğu’da, DYP Lideri’nin bu olayda da milletvekillerini kışkırtarak şiddeti körüklediği iddası yer aldı. Gazete, Çiller'in cenazede çekilmiş fotoğrafının altında ise "DYP lideri Tansu Çiller, ölüm üzerine siyaset yapıyor" yorumuna yer verdi. 
     


 SİYASET 

















</TEXT>
</DOC>
