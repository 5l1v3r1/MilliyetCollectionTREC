<DOC>
<DOCNO> 18844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo11.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Ankara'daki olaylardan Ankaragücü'nü sorumlu tutuyor 
</HEADLINE>
<TEXT>

     İkinci Futbol Ligi Yükselme Grubu'nda Şekerspor'u deplasmanda 3-1 yenen Göztepe, galibiyet sevincini doyasıya yaşayamadı ve Ankaragücü taraftarlarının uyguladığı şiddetten yakındı. 
     Maç öncesinde her iki takım taraftarları arasında çıkan ve iki taraftarın yaralanmasıyla sona eren kavganın ardından, maç sırasında da sarı-kırmızılı ekibe yöneltilen küfürler, Göztepe yönetiminin tepkisine yol açtı. 
     Kulüp genel kaptanı Bülent Maro, Ankaragücü yönetimiyle aralarında bir problem olmadığını, ancak yıllar önce İzmir'de oynanan Ankaragücü-Sakaryaspor kupa finalinde Göztepeli seyircilerin Sakaryaspor'u destekledikleri için böyle bir husumet doğduğunu ifade ederken, ''Çok küfür işittiğimiz Ankaragücü taraftarını kınıyoruz'' dedi. 
     Maç sonunda Ankaragücü Başkanı Cemal Aydın ile görüştüklerini de kaydeden Maro, başkanın maç öncesi taraftarlarıyla görüştüğünü söylemesine karşın, bu tip gerginliklerin iyi olmadığını bildirdi. Maro, sözlerini şöyle sürdürdü 
     ''Ankaragücü Kulübü bize tesislerini açtı ve 4 gün boyunca otobüsünü verdi. Kendilerine çok teşekkür ediyoruz. Seneye büyük olasılıkla Ankaragücü ile Süper Lig'de oynayacağız. Eğer bu gerilim sürerse, her iki kulüp açısından hoş olmayan gelişmelere tanık oluruz.'' 
     Öte yandan ligde 35 puana ulaşmayı hedeflediklerini belirten Maro, Diyarbakırspor ve İstanbul Büyükşehir Belediyespor ile İzmir'de oynayacakları maçlardan en az 4 puan hedeflediklerini bildirdi. 







</TEXT>
</DOC>
