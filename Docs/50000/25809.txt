<DOC>
<DOCNO> 25809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur09.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuaförler, eşcinsel kuaförlü Marshall reklamına taktı 
</HEADLINE>
<TEXT>

     Ünlü oyuncu Haluk Bilginer'in ''eşcinsel tiplemesiyle'' kadın kuaförünü canlandırdığı Marshall boya reklamı, bu meslek sahiplerini kızdırdı. 
     Kuaförlerin ''eşcinsel gibi gösterildiği'' gerekçesiyle tepki çeken reklam için Ankara Esnaf ve Sanatkarlar Odaları Birliği, RTÜK'e başvurarak, reklamın yayından kaldırılmasını istedi. 
     Ankara Kuaförler Odası yöneticileri, Ankara Esnaf ve Sanatkarlar Odaları Birliği'ne bir yazı göndererek, 21 Mayıs tarihinden itibaren televizyon kanallarında gösterilen Marshall boya reklamında ''Türkiye'deki kuaförlük meslek dalı mensuplarını rencide edecek şekilde, mesleği yapanların eşcinsel gibi gösterildiğini'' belirterek, bunu ''esefle karşıladıklarını'' bildirdi. 
     Oda yöneticileri, reklam konusunda üyelerden de yoğun tepki geldiğini kaydederek, reklamın yayından kaldırılmasını istedi. Ankara Esnaf ve Sanatkarlar Odaları Birliği de ''eşcinsel kuaför'' tiplemesi bulunan reklamın kaldırılması için Radyo ve Televizyon Üst Kurulu'na başvurdu. 
     Birlik başvuru yazısında reklamın, 3984 Sayılı Radyo ve Televizyonların Kuruluş ve Yayınları Hakkında Kanun'un 4. maddesindeki ''Kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan yayın yasaklarına'' aykırı olduğunu belirterek, reklamın yasaklanmasını ve cezai işlem uygulanmasını istedi. 
     Öte yandan Marshall boya reklamı konusunda RTÜK'ün şikayet hattı Alo 178'e de çok sayıda şikayet geldi. 
     Bazı izleyiciler reklamı ''ahlaksız'' bulduğunu belirterek, kaldırılmasını isterken, bir izleyici ''Homoseksüelliği iyi bir şey gibi gösteren reklamın çocuklar için zararlı olduğunu'' söyledi. 
     Bir başka izleyici reklamın Türk örf ve adetlerine aykırı olduğunu belirtirken, diğer bir izleyici ise ''eşcinselliğe özendiren reklamın kuaförleri aşağıladığını'' kaydederek, reklamın yasaklanmasını istedi. 
     
     
     







</TEXT>
</DOC>
