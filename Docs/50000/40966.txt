<DOC>
<DOCNO> 40966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/soneko11.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "Hükümet dolarizeden vazgeçsin" 
</HEADLINE>
<TEXT>

     Sağlık ve Sosyal Hizmet Çalışanları Sendikası Sağlık-Sen Başkanı Ahmet Aksu ve beraberindekiler, Ankara Ticaret Odası ATO Başkanı Sinan Aygün'ü ziyaret ederek, TL'ye itibar kampanyasına destek verdiler. 
     ATO Başkanı Aygün, ziyaret sırasında yaptığı konuşmada, Derviş görev başladığında 1 milyon 100 bin lira olan dolar fiyatının 1 milyon 500 bin lirayı gördüğünü, enflasyonda bir azalma olmadığını söyledi. Ekonomide yüzde 8'lik küçülmenin ise her vatandaşın cebinden 240 dolar çıkması anlamına geldiğini ifade eden aygün, ''bu ortamda Derviş, yıl sonunda sözde güçlü ekonomiye geçileceğini söylüyor. Bu güçlü ekonomiye geçiş değildir. Kriz geçmiş değildir üçüncü krizi bekleyeme lüzum yok, çünkü kriz devam ediyor'' dedi. Türk insanının onurlu ve şerefli insan olduğunu söyleyen Aygün, geçtiğimiz günlerde 2 üyelerinin intihar ettiğini hatırlatarak, ''Sosyal patlama diyorlar. Bireysel patlamalar oluyor. Onurlu şerefli insanlarız o yüzden bunları kaldıramıyoruz'' şeklinde konuştu. Şu ana kadar 505 sivil toplum kuruluşunun kampanyaya destek verdiğini bildiren Aygün, bu noktada işin hükümete düştüğünü vurguladı. 
     Memur maaşı TL olarak verilirken, elektrik, su ve doğalgaz fiyatının dövize endekslendiğini belirten Aygün, ''vicdan bunun neresinde. Hükümet dolarize olmuştur. Biz hükümete bir dilekçe sunduk. İçinde 14 tane madde var. Eğer hükümet bunu isterse bir haftada yapar'' dedi. 15 Eylül'e kadar bekleyeceklerini, bu değişikliklerin yapılmaması halinde kampanyaya en büyük taş koyanın hükümet olacağını savunan Aygün, ''bu tarihten sonra ben Ankara'daki bütün pankartları indirteceğim. Ondan sonra meydanlarda mı konuşuruz, basında mı konuşuruz. Hükümetin dolarizeden vazgeçmesi lazım'' şeklinde konuştu. 







</TEXT>
</DOC>
