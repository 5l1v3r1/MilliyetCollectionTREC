<DOC>
<DOCNO> 10942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/spo03.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi’nin şansı kalmadı 
</HEADLINE>
<TEXT>
İŞTE RAPORLAR 
Galatasaray - Gençlerbirliği maçının iki gözlemcisi Erdal Güleç ile Necmi Temizel, Rumen yıldızın bütün hareketlerini yazdılar 
     CEMAL ERSEN 

     GALATASARAY’IN 2 - 1 kazandığı Gençlerbirliği maçında, Hagi’nin hakem Erol Ersoy’a karşı gerçekleştirdiği tüm eylemler, iki gözlemci Erdal Güleç ve Necmi Temizel tarafından rapor edildi. Güleç ile Temizel’in, MHK Asbaşkanı ve Hakem Atama Komitesi Başkanı Sabri Çelik’e ulaştırdıkları, MİLLİYET’in de ele geçirdiği rapor sonucu, Rumen yıldız futbol tarihimizin en büyük cezasını alacak. 
     ERDAL Güleç ve Necmi Temizel, Hagi’nin hareketlerini, raporlarına şöyle yansıttılar "Kontrol edilmesi güç bir saldırganlık içine giren Hagi, 32. dakikada ikinci sarı kart sonrası Ersoy’un üzerine yürüdü, hakaret edip vurmaya yeltendi, önce ayağına bastı, ardından Ümit Kavala’yı itip üzerine düşürmeye çalıştı, tekme savurdu, ancak isabet etmedi." 
     İKİ gözlemci, Galatasaraylı diğer futbolcular ve Antrenör Eser Özaltındere tarafından saha dışına çıkarılmaya çalışılan Hagi’nin, ellerinden kurtularak tekrar Erol Ersoy’a yöneldiğini, önce tükürdüğünü, ardından hakaret ettiğini de rapora eklediler. Ayrıca Temizel, Rumen futbolcunun Şeref Tribünü’nde protokole yönelik el - kol hareketleri yapıp, küfür ettiğini de kayda geçirdi. 
     HAGİ bugün Disiplin Kurulu’na sevk edilecek. Rumen yıldız büyük olasılıkla, hakeme karşı hareketleri nedeniyle talimatın "Müessir Fiil" başlıklı 25. maddesine göre bir ile üç yıl arası, Şeref Tribünü’ne hakareti yüzünden de 45. madde gereği üç ay cezaya çarptırılacak. Ancak bu sezon sabıkası olmadığı için yüzde 50 indirim sonucu cezası 15 aydan 7.5 aya inebilecek. 
     
     Talimat açık 
     MÜESSİR FİİL MADDE 25 
     Müessir fiil, hakem, gözlemci, temsilci, saha komiserlerine karşı işlendiğinde en az 1 yıldan 3 yıla kadar süre ile hak mahrumiyeti cezası verilir. 
     
     KABA, MÜSTEHZİ VE KÜÇÜK DÜŞÜRÜCÜ HAREKETLER - MADDE 45 
     Futbol müsabakasından önce, müsabaka sırasında ve müsabakadan sonra görevli hakemlere ve teşkilat mensuplarına ve sporculara, teşekkül yöneticilerine, seyircilere kaba, müstezhi ve küçük düşürücü söz sarf eden veya bu kabil hareketlerde bulunanlar üç aya kadar müsabakalardan men veya o kadar süre hak mahrumiyeti cezası ile cezalandırılırlar. 
     
O insan değil      ERHAN TELLİ 

     Hagi hakem Erol Ersoy’u yine ağır bir dille suçladı. Rumen futbolcu, "Provokasyonla bizim takımı bitirmek istedi" dedi 
     
     Başka bir şey’ 
     GALATASARAY’IN Rumen futbolcusu Hagi, dün bir basın toplantısı düzenledi, hakem Erol Ersoy’u yine suçladı. Hagi, "O hakem değil. İnsan da değil. Siyahlar giyinmiş, başka bir şey" dedi. Ersoy’un kendilerini provoke ettiğini ileri süren Hagi, "Nedenini anlayamadığım şekilde sarı kart gördüm. Hakem kartı beni sinirlendirmek için gösterdi. Ondan sonra sahadaki kişi artık Hagi değildi" diye konuştu. 
     
     Görevini iyi yaptı’ 
     HAGİ, Ersoy’un dört yıldır yönettiği maçların hatırlanmasını da istedi ve "Takımımızla, özellikle benimle daha önce de problemleri oldu. Herhalde Hagi’yi dışarıya atmakla bir ilki gerçekleştirip, büyük hakem olmak istedi. Tebrik ederim. Görevini iyi yaptı. Maç başlamadan Bugün nasıl davranacağına dikkat et’ dedi. Kırmızı kartı gördükten sonraki olaylardan dolayı çok üzgünüm. Özür dilerim" dedi. 
     
     Bizi bitirmek istedi’ 
     BUGÜNE kadar sadece futbol oynamayı düşündüğünü belirten Hagi, "Ama o hakem provakasyon yaparak bizi bitirmek istedi. Yetkililer nasıl oluyor da Galatasaray’ın istemediği bir hakemi gönderiyor. Uzun bir kariyerimden sonra böyle provoke edildiğim için gece uyuyamadım. O insan değil, hakem de değil. Adını burada koyup bir hata daha yapmak istemiyorum" ifadelerini kullandı. 
     
G.Saray savaş açtı      HALİL ÖZER 

     SARI - Kırmızılı kulübün yönetimi öfkeli. Merkez Hakem Komitesi’ne karşı kampanya başlatmayı kararlaştıran yöneticiler, Bülent Yavuz’un görevi bırakması için tüm olanaklarını kullanacaklar. Başkan Faruk Süren de hakem hatalarıyla ilgili olarak Futbol Federasyonu Başkanı Haluk Ulusoy’la görüşüp, yardım isteyecek. Süren, "Bugüne kadar tam 8 puanımız gaspedildi. Bunun hesabını soracağız" dedi. 
     YÖNETİM, "suçsuz olduğu gerekçesiyle" Hagi’ye ceza da vermeyecek. Hakem Erol Ersoy, UEFA’ya da şikayet edilecek. Yöneticiler, Galatasaray’ın şampiyon olmaması için sezon başından bu yana genel bir organizasyon içine girildiğini ileri sürdüler. Burak Elmas, "Çünkü biz bazılarının ayağına fena bastık" ifadesini kullandı. Ali Dürüst ise bu olayların gelişinin belli olduğunu vurgularken "Rüzgar ektiler, fırtına biçtiler" diye konuştu. 
     
     Paris’e gidiyorlar 
     GALATASARAY, Şampiyonlar Ligi’nde Paris Saint Germain ile yarın oynayacağı maç için bugün Fransa’ya gidecek. Çeyrek finali garantileyen Sarı - Kırmızılı takım, formalite niteliğindeki bu maçın son çalışmasını da bugün yapacak. Futbolcular Paris’te eski yöneticilerden Adnan Polat’ın vereceği bir davete de katılacaklar. 
     
     Hasan’a ameliyat 
     SARI - Kırmızılı takımın başarılı futbolcusu Hasan, Gençlerbirliği maçından sonra dişindeki şiddetli ağrı nedeniyle Carousel Acıbadem Hastanesi’nde ameliyata alındı. Başarılı bir operasyonla sorunu giderilen Hasan Şaş’ın ağrıları nedeniyle bir süredir güçlükle forma giyebildiği belirtildi. Genç oyuncunun PSG maçında oynamasının şüpheli olduğu öğrenildi. 
     
     Ersoy tatile 
     NECMİ Temizel ile Erdal Güleç, hakem Erol Ersoy’u başarısız buldular 6 ile 6.5 notlarını verdiler. Ersoy bu raporların sonucu, MHK’nin vereceği karar doğrultusunda dört ile altı hafta arası maç alamayacak. İlk yarıdaki Fenerbahçe - Galatasaray maçından sonra da dört hafta dinlendirilen Ersoy, bir kez daha kızağa alınacak. 
     


 SPOR 


























</TEXT>
</DOC>
