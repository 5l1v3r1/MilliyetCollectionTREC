<DOC>
<DOCNO> 27455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sondun05.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un mutlu günü..Kızı Chelsea Stanford'dan mezun oldu 
</HEADLINE>
<TEXT>

     ABD'nin eski Başkanı Bill Clinton ile eski First Lady New York Senatörü Hillary Clinton'ın kızı Chelsea,Stanford Üniversitesi'nden mezun oldu. 
     21 yaşındaki Chelsea, onur listesine girdiği California'daki Stanford Üniversitesi'nden mezun oluşunun ardından, arkadaşlarıyla birlikte mezuniyetini kutladı. Chelsea, başarılı bir öğrenci olarak, dereceye giren 1768 öğrenciye katılırken, sırasının gelmesini beklediği sandalyede çıplak ayakla oturdu. Tarih bölümünden mezun olan Chelsea'nin, 150 sayfalık tezini, babasının görev yaptığı dönemde büyük önem atfettiği Kuzey İrlanda barış anlaşmasına ayırdığı belirtildi. 
     Babasının ayak izlerini takip etmeyi planlayan Chelsea, sonbaharda İngiltere'de Oxford Üniversitesi'ne katılacak. Clintonlar, kızlarının mezuniyetine ilişkin yaptıkları yazılı açıklamada, ''Chelsea'nin Stanford'da aldığı eğitim ve dostluk için minnettarız. Bu özel gününde kızımızla gurur duyuyoruz'' ifadelerine yer verdi. Chelsea, henüz 13 yaşındayken, Beyaz Saray'a gelmiş ve Clintonlar,küçük kızlarını basından uzak büyütmeye çalışmışlardı. Stanford'a, arkasında medya ordusu ve sırt çantasını taşıyan gizli servis ajanlarıyla 1997 yılında gelen Chelsea'nin yurttaki odası, kurşun geçirmez camla kaplanmıştı. Okul yönetimi, üniversite gazetesinde, Chelsea Clinton hakkında yazı yazılmasına yasak getirmişti. Hatta, Chelsea hakkında yazı yazmanın yasak olmasını eleştiren bir yazısı yüzünden, bir öğrenci gazetedeki işinden kovulmuştu. 







</TEXT>
</DOC>
