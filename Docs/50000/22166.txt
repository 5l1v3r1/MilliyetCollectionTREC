<DOC>
<DOCNO> 22166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur21.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü Abanoz "Biri yalan söylüyor" 
</HEADLINE>
<TEXT>

     DHKP C örgütüne yönelik operasyonlarda, yakalanan 9 militanın biri komiser 3 polisin şehit edilmesi, 6 polisin yaralanması olaylarına karıştığı açıklandı. 
     Konu ile ilgili bilgi veren İstanbul Emniyet Müdürü Kazım Abanoz, bir basın mensubunun, Mali Şube Müdürü Ayhan Mimaroğlu'nun tayiniyle ilgili sorularını ise sinirli bir şekilde yanıtladı. Abanoz, kararnamenin, kendisi tarafından valilikte olduğunun belirtildiğini, Valinin de İstanbul Emniyet Müdürlüğü'nde olduğunu söylediğinin hatırlatılması üzerine, "Bir taraf bu konuda yalan söylüyor ama ben yalan söylemem" dedi. Abanoz, bu konuyla ilgili başka soru yanıtlamadı. 
     Abanoz, Terörle Mücadele Şube Müdürlüğü'nde yaptığı açıklamada, 1 Nisan'da Bahçelievler'de resmi polis aracının taranarak polis memurları Kürşat Çağıran ile Mehmet Sekman'ın şehit edilmesinden sonra, DHKP C'nin Ümraniye'deki hücre evine düzenlenen operasyonda, komiser Tevfik Fikret Erciyas'ın şehit olduğunu burada ve daha sonraki operasyonlarda 9 kişinin yakalandığını bildirdi. 
     Abanoz, militanların sorguları ve balistik inceleme sonucu silahların 20 Şubat 1999'da Gazi Mahallesi'nde polis aracına ateş açılarak 5 memurun yaralanması, 7 Ocak 2001 Kağıthane Gürsel Mahallesi'nde de, polis aracına silahlı saldırıda bulunularak bir polisin yaralanması eylemlerinde kullanıldığının anlaşıldığını açıkladı. 
     Bahçelievler'deki olayda tetikçi olduğu öne sürülen Hasan Tahsin Akgün'ün, babası Cem Selçuk Akgün'ün de 1999 yılında ABD İstanbul Konsolosluğu'na yapılan lavlı saldırıda yeraldığı ve polisle girdiği çatışmada öldürüldüğü öğrenildi. 
     







</TEXT>
</DOC>
