<DOC>
<DOCNO> 7499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/siyaset/siy04.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’nin vitrini’ çatladı 
</HEADLINE>
<TEXT>

Yaşanan son kriz sanatçı partililerin kafasını karıştırdı. Halil Ergün partiden ayrılırken, Necef Uğurlu muhalefeti ilkesizlikle suçladı 
     ESRA KURT İstanbul 

     CHP’de Genel Başkan Deniz Baykal ile muhalif kesim arasında yaşanan "sağa kayma" tartışması, partili sanatçıların da farklı tepkilerini beraberinde getirdi. CHP’den iki dönem Beyoğlu Belediye Başkan adayı olan Halil Ergün, üyeliğini yenilemeyerek partiden ayrıldı. 
     Tiyatro sanatçısı Necef Uğurlu ise, "CHP, Anadolu solu’ kavramıyla, yükselen bir trende geçti. Partide bunu hazmedemeyen, kemikleşmiş gruplar olabilir" dedi. 
     Ahmet Uğurlu ise, ilkeli muhalefetten yana olduğunu dile getirerek, "Ben, Baykal’a karşı ilkesiz bir tavır görüyorum. Bu, Bu partinin tek sahibi biziz’ diye görme sevdasıdır. Bu parti, kimsenin özel mülkiyetinde değil" açıklamasını yaptı. 
     CHP’li bazı sanatçılar da şu yorumlarda bulundu 
     Parti Meclisi PM üyesi Aykut Oray Partinin "kavga" imajı vermesi yanlış. Arthur Miller’ın "Cadı Kazanı" oyunundaki gibi, CHP’yi, cadı kazanı yapmak istiyorlar. 
     PM üyesi Berhan Şimşek CHP’de gelinen noktada, mutluluk verici bir tablo görülmüyor. Yaşamın hiç bir alanında, hiç bir şeyi kırarak bütünleştiremeyiz. Benim siyaset yapma gereğim, ülkemin olumsuz gidişine müdahalede bulunmaktı. 
     Aktör Halil Ergün Bugün, Türkiye’nin yeni siyasal açılımlara ihtiyacı var. Ülkenin meseleleri bence doğru tartışılmıyor. Ben "Körler sağırlar, birbirini ağırlar" noktasında siyaset yapıldığını düşünüyorum. 
     PM eski üyesi Bedri Baykam Siyaset "modern sanat" değildir. Bu nedenle "Halk beni anlamadı, ne yapayım" denilemez. Siyasette iktidar olmak isteyen bir partinin, böyle bir şey söylemeye hiç hakkı yoktur. CHP gerçek kimliğine dönmelidir. 
     Yönetmen Mustafa Altıoklar Parti, yenilenen dünyaya yeni söylemler getirmeyi beceremedi. Bu becereksizliği sonucu da, çağın ve toplumun arkasında kalan bir parti haline dönüştü. Bir zamanlar yeniliklerle önde koşan parti, şimdi hala devletçiliği savunuyor. 
     


 SİYASET 


















</TEXT>
</DOC>
