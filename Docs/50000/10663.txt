<DOC>
<DOCNO> 10663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/guncel/agun.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fincanın içindeki CİN Mİ acaba 
</HEADLINE>
<TEXT>

'Ölülerle konuşulabilir' iddiasına medyumlar temkinli yaklaştı. Medyum Memiş, 'Ruh denen şey cindir' derken, Metin Kiraz TELEPATİ OLABİLİR’ dedi 
     ŞÜKRAN ÖZÇAKMAK İstanbul 

     Amerikalı uzmanlar, beş ünlü medyum ve gönüllü deneklerle yaptıkları araştırma sonunda ölülerin ruhlarıyla iletişim kurulabileceğini resmen onaylayınca renkli bir tartışma doğdu. Arizonalı bilim adamları, ruhlarla gerçekten iletişim kurulduğunu kanıtladıklarını söylese de bizim medyumlar yapılan çalışmayı fazla bilimsel bulmadı. Ruh mu, cin mi yoksa beyin gücü mü İşte medyumların birbirinden ilginç görüşleri 
     
Giovanni Scognamillo Kara büyücü      Ruh çağrılamaz 
     Ruh çağırma diye bir şey olmaz. Daha önce ABD'de, Rusya'da da bunun bilimsel araştırmaları yapıldı denildi ancak bu iddiaların bilimselliği yeterli değil. Bütün faktörler değerlendirilerek, konusunda uzman çok sayıda bilim adamıyla ciddi bir araştırma yapılması gerekir. İnsanlar inanmak istediği şeye inanır. Gizem, sır, uzay konularında araştırmalar yaptığım için benim adımı da kara büyücüye çıkardılar. 
     
Astrolog Rezzan Kiraz      Ruhların ayak izlerini görüntüleyenler var 
     Bilimsel araştırmaysa doğrudur. Ruh, bir enerji, bilimsel irtibattır. Ortak şuurla bilimsel bilgi alanına ulaşıyorsunuz. Frekanslarınız tutuyorsa, insandan geri varlık sizinle irtibata geçiyor. Beyin gücünün ve şuuraltı duyuların harekete geçmesi de söz konusu. Daha önceki çalışmalarda, ruhların ayak izlerinin fotoğrafının çekildiğini duymuştum. İşi bilmeyen birinin ruh çağırması çok yanlış. Ruh çağırmayı cinlerle karıştıranlar, cinleri tepeme çıkarıyor. 
     
Astrolog Metin Kiraz      Gelen ne bilmiyoruz 
     1965 yılından beri bu konuyu inceliyorum. Sayısız seanslara katıldım. İnanılmaz olaylara şahit oldum. Parapsikologlar buna, beyin enerjisi diyor. Seanslarda gelen ruha, 'Sen nesin' dedik. 'Ben siz oluyorum' dedi. Bilincin derin alanlarından gelen bir bilgi akışı var. Bu ruh mudur henüz bilinmiyor. Telepati kesin var. 
     
Medyum Memiş      Taklitçi cinler var 
     Onların ruh diye nitelendirdiği şeyin aslı cindir. Öldükten sonra ruhların geri gelmesi ancak kıyamet gününde mümkündür. Cinler, ruh çağıranlarla dalga geçiyor. Ama iyi niyetli cinler var ki onlar geçmişle ilgili bilgi verir, ölü insanların seslerini taklit edebilir. Ben 18 yıldır cinlerle irtibata geçip geçmişle ilgili bilgiler veriyorum. Tüm dünya ruh çağırma adı altında bu gerçeği kabul ediyor. 
     


 GÜNCEL 



















</TEXT>
</DOC>
