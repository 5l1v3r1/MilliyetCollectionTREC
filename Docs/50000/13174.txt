<DOC>
<DOCNO> 13174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur10.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan tekrar yargı önünde, talimatla ifadesi alınacak 
</HEADLINE>
<TEXT>

     Abdullah Öcalan'ın, "12 Eylül 1980'den önce Şanlıurfa ve çevresinde işledikleri suçlarla ilgili olarak" idam istemiyle yargılandığı davada, talimatla ifadesinin alınmasına karar verildi. 
     Öcalan'ın, eski eşi Kesire Öcalan ile örgütün sözde üst düzey sorumluları Cemil Bayık ve Murat Karayılan'ın da aralarında bulunduğu 101 sanığın yargılanmalarına Ankara 8. Ağır Ceza Mahkemesi'nde devam edildi. Duruşmaya Öcalan'ın avukatı İrfan Dündar, sanıklar Ramazan Balpetek ve Mustafa Uzun'un avukatı Necati Siyahkan ile sanık Selahattin Eyyübü Karakeçili'nin avukatı Vedat Aytaç katıldı. 
     Mahkeme Başkanı Hikmet Uyar, Öcalan'ın hükümlü bulunduğu İmralı'da savunmasının alınması için Mudanya Asliye Ceza Mahkemesi'ne talimat yazılmasına karar verildiğini bildirdi. 
     Öcalan hakkında verilen gıyabi tutuklama kararının da geri alınmasının kararlaştırıldığını kaydeden Uyar, sanıklar Numan Uçar, Kesire Yıldırım, Baki Uludağ, Murat Karayılan, Necip Işık, Mustafa Dağ, Mehmet Dilli ve Ayhan Adilay'ın gıyabi tutukluluk hallerinin devamına ve yakalanmaları konusunda Cumhuriyet Savcılığı'na yazılan müzekkere sonuçlarının beklenmesinin kararlaştırıldığını belirtti. Mahkeme heyeti, dosyadaki diğer eksikliklerin de giderilmesine karar vererek, duruşmayı erteledi. 




</TEXT>
</DOC>
