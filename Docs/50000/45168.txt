<DOC>
<DOCNO> 45168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/siyaset/siy01.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Gelenler olabilir 
</HEADLINE>
<TEXT>

ANAP lideri, "Bize katılmak isteyen var. Bünyemiz kabul ederse sıcak bakıyoruz" dedi 
     HAKAN ŞANLITÜRK Ankara 

     Başbakan Yardımcısı Mesut Yılmaz, partisinin dün yapılan Başkanlık Divanı toplantısında, ANAP’a katılmak isteyen milletvekilleri olduğunu iddia etti. Yılmaz, "Bize gelenler olabilir. Bünyemizin kabul edeceği isimlere sıcak bakıyoruz" dedi. 
     İstifa eden milletvekillerini de "dayanıksız" diye tanımlayan Yılmaz, önümüzdeki günlerde ANAP’tan birkaç milletvekilinin daha ayrılabileceğini ifade etti. İstifalarla ilgili "Siyasi ufku şahsi menfaatleriyle sınırlı olanların ayrılması partiye zarar vermez" diyen Yılmaz, bu milletvekillerinin Türkiye’nin problemlerini kamuflaj olarak kullandığını savundu. 
     Telaş edilecek bir durum olmadığını belirten Yılmaz, "Bazıları, şahsi meseleleri nedeniyle problem çıkarıyorlar. Elimden geleni yapıyorum. Buna rağmen gitmek isteyen olursa yapacak bir şey yok" diye konuştu. 
     DYP’ye geçen Eyüp Aşık’ın bu tavrıyla büyük tepki aldığını savunan Yılmaz, dün istifa eden asker arkadaşı Mehmet Ali İrtemçelik’le telefonla görüştüğünü de anlattı. Yılmaz, İrtemçelik’in kendisine hükümeti eleştireceğini, Ecevit’i de çekilmeye davet edeceğini söylediği ve bu konuda kararlı olması üzerine partiden ayrılmasını tavsiye ettiğini belirtti. 
     



 SİYASET 















</TEXT>
</DOC>
