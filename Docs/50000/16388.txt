<DOC>
<DOCNO> 16388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/yasam/yas02.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bin milde DEVRİ LEM 
</HEADLINE>
<TEXT>

Okyanusta izinsiz ava çıkan minicik bir balıkçı teknesi, koca donanma gemilerini iki kıta arasında tam 7 bin kilometre peşinde yüzdürdü’... 
     DIŞ HABERLER SERVİSİ 

     Güney Atlantik Okyanusu sularında izinsiz avlandığı belirlenen küçük bir balıkçı teknesi, Avustralya ve Güney Afrika donanmalarına ait gemilerin yürüttüğü 10 günlük nefes kesici bir kovalamacayla ancak ele geçirilebildi. 
     Togo bandıralı 40 metrelik South Tommy’ adlı balıkçı teknesi, önce Şili’nin Patagonya bölgesi açıklarında avlandı. Ardından rotasını Avustralya’ya çevirdi ve iki hafta kadar önce karasularına girdi. 
     
     Beyaz altın’ peşindeydiler 
     Kovalamaca da burada başladı. Dişbalığı’ adında, nesli tükenen ve yüksek değeri nedeniyle balıkçıların beyaz altın’ dediği bir balık türünün peşinde olan avcılarda, Güney Atlantik sularında avlanma ruhsatı bulunmuyordu. Avustralya donanmasına ait sahil güvenlik gemileri de hemen peşlerine düştü. Kısa sürede South Tommy’yi yakalayan donanma gemileri, balıkçı teknesine yanaştı ve Avustralya’da kıyıya demirletmek üzere eşlik etmeye başladı. 
     Tam karaya yaklaşmışlardı ki, balıkçı teknesi aniden donanmayı yanılttı, burnunu batıya kıvırdı, motorlarına tam yol verdi ve Afrika’ya yöneldi. Aynı çeviklikle South Tommy’nin peşine düşen Avustralya gemisi ise, 4 bin millik yaklaşık 7 bin kilometre bir takibin kendilerini beklediğinden habersizdi. 
     
     G. Afrika gemileri de yetmedi 
     İki gemi arasındaki mesafe, zaman zaman bin metre gibi okyanus için az denecek bir orana düşse de, balıkçı teknesi bir türlü yakalanamadı. 
     Ümit Burnu’na gelindiğinde Avustralyalılar Güney Afrika donanmasından yardım istedi. G. Afrika donanmasının da desteğiyle, okyanuslarda zikzaglarla süren kovalamaca, 7 bin kilometre sonra, South Tommy’nin Hint Okyanusu’nda yakalanmasıyla geçen perşembe sona erdi. İspanyol kaptan ve 44 kişilik mürettebatı gözaltına alındı. Gemide de 500 bin dolarlık dişbalığı ele geçirildi. 
     


 YAŞAM 
















</TEXT>
</DOC>
