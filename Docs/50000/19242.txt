<DOC>
<DOCNO> 19242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur26.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Telekom'da güvenlik için için altın hisse öngörüyor 
</HEADLINE>
<TEXT>

     Devlet Bakanı Kemal Derviş, Telekom yasasında ''altın hisseyi'' öngördüklerini, altın hisse ile Türkiye'nin her türlü güvenlik ihtiyacının görüleceğini bildirdi. Derviş, bu konuda çok hassas olduklarını vurguladı. 
     ABD dönüşü, Frankfurt'ta Deutschebank Yönetim Kurulu Başkanı Rolf Breuer ve Merkez Bankası Başkan Yardımcısı Jürgen Stark ile görüşen Derviş, temasları sonrası düzenlediği basın toplantısında açıklamalarda bulundu, soruları yanıtladı. 
     Bakan Derviş, bir gazetecinin ''İki gündür Genelkurmay'dan bazı yetkililer, hükümetten bazı yetkililer ile konuşuyorlar. Özellikle Telekom'un özelleştirilmesi konusunda yabancıların payının yüzde 45'in üzerine çıkmaması istenmiş'' şeklindeki sözleri üzerine, şöyle konuştu 
     ''Ben çıkan bu tür haberlerle şey yapmıyorum. Yasada altın hisseyi öngörüyoruz. Altın hisse ile Türkiye'nin her türlü güvenlik ihtiyacı görülecek. Bu konuda çok hassasız. Bu konuda sanıyorum hem fikiriz. Özelleştirmeye karşı olmakla ilgili herhangi şekilde bir istek, direkt bir şey gelmedi. Özelleştirme iyi şartlar, dürüst bir şekilde ve şeffaf şekilde olursa, Türkiye'nin gücüne güç katar. Dolayısıyla güçlü bir ekonomi, güçlü bir Türkiye demektir. Savunma ile ilgili gereksinimleri altın hissenin içine koyarak bu hisse ile karşılarız.'' 
     Bakan Derviş bu arada, bugünkü aşamada ekonomide bunalımdan çıkmak üzere olunduğunu, esas svindirici olayların yazdan itibaren görüleceğini belirtti. 
     Piyasalara güven geldiğini, bunun ekonomik programa güven duyulması ve dış kaynak geleceğinin anlaşılmasından kaynaklandığına da işaret eden Derviş, faizlerdeki düşüşü olumlu olarak niteledi. Derviş, ancak faizlerin daha da düşmesi gerektiğini kaydetti. 
     







</TEXT>
</DOC>
