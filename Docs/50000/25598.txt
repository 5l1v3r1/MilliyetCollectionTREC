<DOC>
<DOCNO> 25598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo05.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA finalinde Iverson-O'Neal düellosu nefesleri kesti... 
</HEADLINE>
<TEXT>

     ABD Profesyonel Basketbol Ligi'nde NBA play-off final serisi ilk maçında, deplasmanda geçen sezonun şampiyonu Los Angeles Lakers'ı 107-101 yenen Philadelphia 76'ers, rakibi önünde 1-0 öne geçti. 
     Los Angeles'ta 19 bin seyirci önünde yapılan ve büyük bir çekişmeye sahne olan maçta ilk yarıyı, konuk ekip 56-50 önde kapadı. İkinci yarıda da çekişme sürdü ve normal süre 94-94 eşitlikle tamamlandı. 
     Uzatmada Allen Iverson'ın üst üste gelen 7 sayısıyla üstünlük kuran 76'ers, maçtan 107-101'lik skorla galip ayrılmayı başardı. 
     Lakers böylece ligde 67 gün ve 19 maç sonra ilk yenilgisini alırken, tüm play-off mücadelesini yenilgisiz kapama iddiasını da gerçekleştiremedi. 
     Karşılaşmanın 2 yıldızından biri olan bu sezonun ''en değerli oyuncusu'' ve ligin sayı kralı Philadelphia 76ers'dan Allen Iverson, 30'u ilk yarıda ve 7'si de uzatmada olmak üzere 48 sayı kaydederken, 6 da assist gerçekleştirdi ve galibiyetin tek başına mimarı oldu. Konuk ekipte ayrıca Kongolu pivot Dikembe Mutombo, 13 sayı, 16 ribaunt ve 5 blok, Eric Snow, 13 sayı, 4 ribaunt ve 5 asist, Matt Geiger de 10 sayıyla Iverson'a eşlik ettiler. 
     Los Angeles Lakers'da ise ünlü pivot Shaquille O'Neal, 44 sayı, 20 ribaunt ve 5 asistlik performans göstermesine karşın takımını yenilgiden kurtaramazken, Rick Fox, 19 sayı, 7 ribaunt ve 5 asist, Kobe Bryant da 15 sayı ve 5 asistle oynadılar. 
     Karşılaşmada 48 sayı kaydeden Allen Iverson, 3. kez üst üste 40 sayı barajını geçerken, Shaquille O'Neal da bu sezon 3. kez bir maçta 40 sayı ve 20 ribaunt barajlarını geçmiş oldu. 
     Ayrıca NBA Ligi play-off finalleri tarihinde ilk kez bir maçta karşılıklı takımlardan oyuncular 40 sayıdan fazla kaydettiler. 
     2 takım arasındaki 2. maç, 9 Haziran Cumartesi günü yine Los Angeles'ta yapılacak. 






</TEXT>
</DOC>
