<DOC>
<DOCNO> 27779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/ekonomi/eko08a.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’daki aracıların taliplileri belli oldu 
</HEADLINE>
<TEXT>

Yabancıların yanı sıra Ülker Grubu, Yurt Menkul’e, Evgin Menkul Yaşar Yatırım’a talip 
     SONGÜL HATISARU 

     Sümerbank çatısında toplanan bankaların aracı kurumlarına teklif verenler belli oldu. Aracılara üç yabancı finans kurumu, iki yerli ve bir yabancı ortaklı kurum talip oldu. 
     Raymond James Ege Yatırım’a, Dundas Ünlü Co. K Yatırım’a, Evgin Menkul Değerler Yaşar Yatırım’a, Amerikalı yatırım şirketi Trans Global Financial Corparation ise Sümer Yatırım’a talip. Standart Of London ise Ulusal Yatırım’a, Ülker Grubu Yurt Menkul Değerler’e talip oldu. 
     
     Ülker finansı sevdi 
     Geçtiğimiz günlerde Faisal Finans’ı bünyesine alan Ülker Grubu, şirketin adını Family Finans olarak değiştirerek finans sektörüne ilk adımını atmişti. Şimdi de Yurt Menkul Değerler’e teklif veren grubun finans sektöründe büyüme kararı aldığı belirtiliyor. 
     
     Karar ay sonunda 
     Fon’un aracıların satışıyla ilgili olarak ay sonuna kadar çalışmalarını tamamlaması ve kararını vermesi bekleniyor. Fon Yönetimi’nin, Sümerbank’ın sermaye piyasası faaliyetleri için aracılardan birisini satmayıp kendi bünyesinde tutabileceği de belirtildi. Öte yandan Fon bünyesindeki aracı kurumlardan İktisat Yatırım’a da Merrill Lynch’in teklif verdiği biliniyor. Sümerbank bünyesindeki aracı kurumların sayıca önemli bir müşteri portföyü bulunuyor. Ege Yatırım’ın 15 Haziran verilerine göre 3 bin 969, Ulusal Yatırım’ın 587, Yaşar Yatırım’ın 11 bin 868, K Yatırım’ın bin 167 bakiyeli müşterisi bulunuyor. İktisat Yatırım’ın ise sözkonusu dönemde 7 bin 896 bakiyeli müşterisi bulunuyor. 
     



 EKONOMİ 
























</TEXT>
</DOC>
