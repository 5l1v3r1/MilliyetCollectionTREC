<DOC>
<DOCNO> 13402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/spor/spo05.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim kafa koparacak 
</HEADLINE>
<TEXT>

Milan ile anlaşan ünlü hoca, yeni sezonda Boban, Bierhoff, Costacurta gibi isimleri yollayacak, Fransız Henry ve Portekizli Rui Costa’yı alacak 
     ERHAN TELLİ 

     GALATASARAY’IN, Milan’la oynadığı Şampiyonlar Ligi maçının ardından, İtalyan ekibiyle İstanbul’a getirilen sözleşmeyi imzalayan Fatih Terim büyük bir operasyona hazırlanıyor. Milanlı yönetici Maldini ile yeni sezonun kadrosunu oluşturan Terim, içlerinde Hırvat Boban, Alman Bierhoff ve İtalyan milli Costacurta gibi isimlerin de yer aldığı 10 oyuncuyu gönderecek. 
     MİLAN Başkanı Berlusconi’nin, "Bizi eski günlerimize döndür" dediği Fatih Terim, öncelikle Arsenal’ın Fransız forveti Henry’nin alınmasını istedi. Terim, Berlusconi’ye Fiorentinalı Rui Costa ile kesin anlaşmaya vardığını da bildirdi. Emre’nin, Inter’e gitmesine üzülen Fatih Terim’in, Milan’la yaptığı anlaşmayı sezon sonuna doğru açıklayacağı ifade edildi. 
     
Milan’a soruşturma      İTALYAN La Repubblica gazetesi, 1991’den 1997’ye kadar olan süreçte sahte bütçe gösterdiği iddiasıyla Milan’ın mahkemeye verildiğini yazdı. İtalyan federasyonunun kurallarına göre, bir kulübün Birinci Lig’de yer alabilmesi için bütçeye giren ve çıkan paraların eşit olması gerekiyor. Ancak iddianamede, Milan’dan çıkan paranın astronomik rakamlara ulaştığı bildiriliyor. 
     


 SPOR 























</TEXT>
</DOC>
