<DOC>
<DOCNO> 37316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/ekonomi/eko05.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde 14 milyar dolarlık kayıp 
</HEADLINE>
<TEXT>

Bakan Derviş’e sunulan raporda, ekonomik krizin otomotiv sektöründe yarattığı darboğazın 14 milyar dolarlık kayba yol açacağı bildirildi 
     ANKARA Milliyet 

     Otomotiv sanayiindeki pazar daralması nedeniyle Türkiye’nin bu yıl 6.7 milyar dolar üretim, 1.3 milyar dolar ihracat, 4 milyar dolar katma değer, 700 milyon dolar yatırım ve 1.7 milyar dolar da vergi kaybı olacağı bildirildi. 
     Türkiye Odalar ve Borsalar Birliği’nde TOBB yapılan otomotiv ve yan sanayii sektör kurulu toplantısında sunulan raporda, sektörün, kasım ve şubat krizlerine bağlı olarak tarihinin en ciddi çöküşünü yaşadığı belirtildi. 
     İhracatın üretimdeki payı altı ayda yüzde 72 artarken, otomotiv sanayii belirli modellerin ihracatına bağımlı hale geldi. Otomobil üretimi yüzde 31 geriledi. İhracat dikkate alınmazsa, iç pazara yönelik üretim yüzde 84 azalarak, son 12 yılın en düşük değerlerine indi. İhracatın, yılsonunda 3.5 milyar dolara ulaşacağı tahmin edildi. 
     Raporda, "Daralan içsatışlar sonucu yalnız ihracatla sanayinin yaşamını sürdürülebilmesi olanaksız. İç talebin uygun politikalarla istikrarlı bir düzeyde tutulması zorunludur. Aksi halde ihracat düzeyinin korunması olanaksız " denildi. 
     



 EKONOMİ 

















</TEXT>
</DOC>
