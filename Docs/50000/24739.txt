<DOC>
<DOCNO> 24739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/guncel/gun01.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İyimserlere göre 22 YIL KALDI 
</HEADLINE>
<TEXT>

TARİH TEKERRÜR EDERSE BÜYÜK DEPREM 2023’TE Beklenen büyüklük 7.2 kırılma noktası Körfez çıkışı-Adalar-Çekmece hattı, aylardan mayıs ya da ağustos 
     ÖNAY YILMAZ İstanbul 

     Marmara Denizi'nin ortasında meydana gelen 1509 ve 1766 depremleri arasında 257 yıllık bir süre olması nedeniyle beklenen büyük Marmara depremine en iyimser tahminle 22 yıl kaldı. 
     
1766’nın ikizi bekleniyor      Boğaziçi Üniversitesi Deprem Mühendisliği Bölüm Başkanı Prof. Dr. Mustafa Erdik ve arkadaşlarının yaptığı tahmini araştırmada, 1766 mayıs ayında meydana gelen 7.2 büyüklüğündeki depremin, Körfez çıkışı - Adalar - Çekmece, 1766'nın ağustos ayında meydana gelen 7.6 büyüklüğündeki depremin ise Tekirdağ - Saroz hattını kırdığı saptandı. 
     
Göstergeler doğruluyor      Marmara Denizi'nin ortasında 1766'da meydana gelen iki büyük depremin ardından 235 yıllık süre geride bırakıldı. Geriye 22 yıllık bir süre kaldı. Depremin Adalar - Çekmece hattında meydana geleceği tahmin ediliyor. Göstergeler de bunu doğrular nitelikte. Çünkü son araştırmalar sismik aktivitenin Adalar'ın güneyinde yani Orta Marmara çukurluğunda olduğunu, Çekmece açıklarında bir dirençle karşılaşıldığını ortaya koyuyor. 
     
Sonuçlar laboratuvardan çıkacak      Çalışmalarını Körfez'de sürdüren Urania, deniz dibinden kesitler almaya başladı. Daha sonra Orta Marmara ve Tekirdağ çukurluklarında çalışmalarını sürdürecek olan Urania, bu ay sonunda çalışmalarını tamamlayacak. Sonuçlar laboratuvara gönderilerek, tarihsel depremler belirlenecek. 
     
3 gemi daha araştıracak      Çıkacak olan sonuçların Prof. Erdik ve arkadaşlarının tahmini sonuçlarıyla kesişip kesişmeyeceği merak ediliyor. Eğer kesişirse önümüzde en iyimser tahminle 22 yıllık bir süre kalmış olacak. 
     Urania gemisinden sonra Marmara'ya 2002 yılına kadar 3 Fransız gemisi daha gelerek bu çalışmalara son noktayı koyacak. 
     
İtalyan Urania tarihi araştırıyor      Birkaç gün önce ülkemize gelerek deprem tahminlerini kesinleştirecek üçüncü yabancı gemi olan İtalyan gemisi Urania, Marmara'da çalışmalarını sürdürüyor. Urania'nın, tarihsel depremlerin zamanlarını, yerlerini ve büyüklüklerini ay sonuna kadar belirlemesi planlanıyor. Urania gemisinin sonuçları Prof. Erdik ve arkadaşlarının sonuçlarıyla örtüşürse ve bilimsel verilere göre depremlerin tekrarlanma sürelerinin çakıştığı göz önüne alınırsa, Marmara'daki büyük depreme 22 yıl kalıyor. 
     
Tarihsel depremler      1509 Büyüklüğü 7.6 kırılma hattı Gölcük-Armutlu-Orta Marmara çukurluğu. 
     1719 Büyüklüğü 7.6 kırılma hattı Gölcük-Çınarcık-Armutlu. 
     1754 Büyüklüğü 7 kırılma hattı Gölcük-Çınarcık-Yalova 
     1766 mayıs Büyüklüğü 7.2 hattı, Körfez-Adalar-Çekmece 
     1766 ağustos Büyüklüğü 7.6 kırılma hattı Tekirdağ-Saroz 
     1894 Büyüklüğü 7 kırılma hattı Körfez-Yalova-Çınarcık. 
     



 GÜNCEL 














</TEXT>
</DOC>
