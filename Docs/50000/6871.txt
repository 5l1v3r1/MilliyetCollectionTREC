<DOC>
<DOCNO> 6871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/soneko04.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding'den borsaya açıklama "Yıkılmadık ayaktayız" 
</HEADLINE>
<TEXT>

     İhlas Finans'ın faaliyet izninin BDDK kararıyla kaldırılması üzerine borsadaki işlem sırası kapatılan İhlas Holding A.Ş, İhlas Finans Kurumu'nun iştiraklerinden sadece biri olduğunu, diğer faaliyetleri ile iştirak faaliyetlerinin devam ettiğini bildirdi. 
     Borsa Başkanlığı'nca talep edilmesi üzerine Holding tarafından İMKB'ye gönderilen açıklamada, holding bünyesindeki şirketler ve iştirakleri ile bunlarla ilgili mali bilgilere yer verildi. Şirketin tüzel kişiliğinin çeşitli iştirakleri bulunduğu ve bunlar vasıtasıyla muhtelif faaliyetlerde bulunulduğu gibi inşaat, sağlık, eğitim gibi sahalarda da bizzat faaliyet gösterildiği belirtilen açıklamada, ''İhlas Finans Kurumu, iştiraklerimizden sadece bir tanesi olup, diğer faaliyetlerimiz ve iştiraklerimiz faaliyetlerine devam etmektedirler. İhlas Finans Kurumu A.Ş'nin ödenmiş sermayesi 10 trilyon lira olup, bu sermayedeki payımızın nominal bedeli 5 trilyon 27 milyar liradır'' denildi. 
     Tasfiye prosedürü gereği, İhlas Finans Kurumu A.Ş'nin tasfiyesi sonucunda kalan bedelden hissedarların hisse tutarlarının ödeneceği hatırlatılan şirket açıklamasında, 31 Aralık 2000 tarihli bilanço tarihinden sonra meydana gelen bu olayla ilgili daha sonra açıklama yapılacağı, 31 Mart 2001 tarihli bilançoda ise sahip oldukları hisselerin maliyet bedeli olan 5 trilyon 33 milyar lira için gerekli karşılığın ayrılacağı kaydedildi. 
     "Şirketimizin şirketimiz veya şirketimizin içinde bulunduğu grupta yer alan diğer tüm gerçek veya tüzel kişilerin borçları nedeniyle İhlas Finans Kurumu'na vermiş olduğu herhangi bir garanti, taahhüt, rehin, ipotek, teminat, kefalet, avans, ciro ve aval ve benzeri yükümlülükleri bulunmamaktadır'' denilen açıklamada, şu bilgilere yer verildi 
     "Şirketimizin 9 Şubat 2001 tarihi itibariyle İhlas Finans Kurumu nezdinde hiçbir nakdi kredisi bulunmamaktadır. Aynı tarih itibariyle İhlas Finans Kurumu A.Ş'deki mevduatlarımız 13.8 milyar lira, 11.578,17 ABD Doları, 7.424,22 Mark, 3.750 İsviçre Frangı, 3,46 Sterlin, 1,39 Euro ve 0,52 Fransız Frangı'dır. 
     İhlas Finans Kurumu A.Ş.'nin mevcut durumu dolayısıyla şirketimiz aleyhine girişilen dava, haciz, ihtiyati haciz-tedbir, rehin veya ipoteğin paraya çevrilmesi gibi herhangi bir hukuki girişime dair resmi bir tebligat alınmamıştır. Şirketimiz daha önce de belirttiği gibi bağlı ortaklıklarımızdan İhlas Matbaacılık, Gazetecilik Yayımcılık Sanayi ve Ticaret A.Ş.'nde sahip olduğu 14 trilyon 983 milyar 333 milyon 333 bin 334 lira nominal değerli hisseleri temsil eden nama yazılı muvakkat ilmuhaberleri, bu ilmuhaberler ile sınırlı olmak üzere İhlas Finans Kurumu'na borcu olan bayilerin borçlarının 400 milyon ABD Dolarlık kısmı için rehin olarak verilmiştir. İhlas Finans Kurumu A.Ş'nin tasfiye süreci için de kurum fon kullandırdığı bayi ve diğer müşterilerinden alacaklarının tahsilatını yapacak ve mudilerine borçlarını ödeyecektir. 
     Bu süreç içinde kurumun bayilerden herhangi bir alacağı kalırsa bu tutar için şirketimizin rehin olarak verdiği hisseler ile alakalı rehin gündeme gelecektir.'' 
     Holdingin ortaklık yapısıyla ilgili bilgilerin de açıklandığı tabloda, Enver Ören ile oğlu Ahmet Mücahid Ören'in hisselerin yüzde 51'ine sahip oldukları, hisselerin yüzde 45.35'inin ise halka açık olduğu kaydedildi. 




</TEXT>
</DOC>
