<DOC>
<DOCNO> 12959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/siyaset/siy04.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe, Sezer’i bekliyor 
</HEADLINE>
<TEXT>

Bir AB ülkesine ilk resmi ziyaretini yapacak olan Cumhurbaşkanı Hollanda’da saray protokolü ile ağırlanacak 
     ÜMİT BEKTAŞ ANKARA 

     Laleler ülkesi Hollanda’nın kraliçesi Beatrix her yıl sadece iki devlet başkanını ülkesine davet eder. Yıllardır değişmeyen bu gelenek yüzündendir ki, yapılan davetler daha başından büyük bir önem kazanır. Kraliçe, geleneği bu yıl da bozmazken, 2001’in ilk davetini Türkiye’ye yaptı. Cumhurbaşkanı Ahmet Necdet Sezer 3 - 5 Nisan tarihleri arasında Hollanda’ya gidiyor. 
     Sezer’in gezisi sadece Kraliçe’nin davet etmesi açısından önemli değil. Bu, çok sayıda Türk gurbetçisinin yaşadığı Hollanda’ya bir Türk Cumhurbaşkanı’nın ilk resmi ziyareti olacağı gibi Sezer’in de bir AB ülkesine yaptığı ilk resmi ziyaret niteliğini taşıyacak. 
     
Saray protokolü      Cumhurbaşkanı ve eşi Semra Sezer, Hollanda’da saray protokolü kurallarıyla ağırlanacak. Bu ülkeye gelişinde askeri bir havaalanını kullanacak olan Cumhurbaşkanı, "devlet ziyareti" gereği, Kraliçe ve eşi tarafından askeri törenle karşılanacak. Sezer çifti, Hollanda’da Kraliçe’nin vereceği iki yemeğe katılacak. 
     Sezer, Hollanda’da, Kraliçe ile yapacağı görüşmenin ardından Başbakan, Meclis Başkanı, ekonomik konseyi oluşturan sendikacılar ve iş adamlarıyla da görüşme fırsatı bulacak. Sezer, Başbakan Kok’la Türkiye’nin AB’ye üyeliği ve ekonomik programların desteklenmesi konularını görüşme fırsatı bulacak. 
     
PKK gölgesi      Sezer çifti, Hollanda’da sadece resmi temaslarda bulunmayacak. Sezer ve eşi 3 günlük programları sırasında kanalları ile ünlü Amsterdam’da bot turu yapacak, Hollanda’nın ünlü müzelerinden Rex’i gezecek. Cumhurbaşkanı ayrıca Hollanda hükümetinin desteklediği ve Hollanda’da yaşayan Türk çocuklarının eğitim sistemine daha rahat uyum sağlamayı amaçlayan bir proje uygulayan okulu da Kraliçe Beatrix ile birlikte inceleme fırsatı bulacak. 
     Hollanda gezisinin Türkiye açısından önem taşıyan bir başka yanı ise güvenlik. Bu ülkede yoğun olarak faaliyet gösteren PKK’nın Sezer’in temasları sırasında protesto gösterisi yapmasına kesin gözüyle bakılıyor. 
     


 SİYASET 

















</TEXT>
</DOC>
