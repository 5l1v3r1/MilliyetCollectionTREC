<DOC>
<DOCNO> 11267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/siyaset/siy01.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır tanımayan siyasetçi 
</HEADLINE>
<TEXT>

Fransa Yeşillerinin adayı Camilla Cabral, Bülent Ersoy hayranı çıktı. Siyasi transseksüel, daha çok genelev açın’ dedi 
     MİNE G.KIRIKKANAT Paris 

     Fransa yerel seçimlerinde Paris’teki 17. Bölge’de Yeşiller Partisi’nin iki numaralı aday olan "siyasi transeksüel" Camille Cabral, Türkiye hayranı çıktı. 
     Milliyet muhabirini seçim bürosunda kabul eden Brezilya asıllı dermatolog Cabral, "Türk olmasaydınız asla röportaj vermezdim" diye başladığı sözlerini, ilginç tespitlerle sürdürdü. Türkçede sözcüklerin, diğer Avrupa dillerinde olduğu gibi erkek - dişi feminin - maskulin olarak ayrılmadığını kaydeden Cabral, "Dilinizde cinsel ırkçılık yok. Onun için Türkçe’yi çok seviyorum" dedi. 
     
Sisi’yle tanışmalıyım      Üç yıl önce, "İstanbul’daki kardeşleri"yle birlikte Beyoğlu’nda taciz edilen transeksüellerin hakları için mücadele verdiklerini dile getiren Cabral şöyle konuştu 
     "Türk kardeşim Sisi de sosyal sorunlarla ilgileniyormuş, onunla çok tanışmak isterim. Ayrıca Bülent Ersoy’un Paris konserlerini hiç kaçırmıyorum. Kendisine hayranım. İyi ki politika yapmıyor, çünkü hakkında pek çok şey bildiği bazı politikacıların başı derde girerdi." 
     1991’de, "Sınır Tanımayan Doktorlar" örgütünden Sibel Bilal adlı bir Türk kadının yardımıyla, Paris’te fahişelik yapan transeksüellere sağlık hizmeti veren ve yasal haklarını savunan P.A.S.T.T. adlı derneği kuran Cabral, Bilal sayesinde sık sık Türkiye’ye gittiğini kaydetti. 
     Türkiye’deki transeksüellerin durumunu iç açıcı bulmayan Cabral şöyle devam etti 
     "Transeksüeller, başka iş bulamadıkları için fahişelik yapmak zorunda kalıyor. Çünkü yalnızca ameliyat olan transeksüellerin kimliklerine kadın yazılıyor. Oysa insan, kendisini hangi cinsten hissediyorsa, kimliği öyle olmalıdır. Türkiye’de genelev olması iyi bir şey. Ancak gidip gördüm, sağlık koşullarını düzeltmek ve daha çok genelev açmak gerek." 
     


 SİYASET 
















</TEXT>
</DOC>
