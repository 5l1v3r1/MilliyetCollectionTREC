<DOC>
<DOCNO> 39203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sondun01.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'un kardeşinin marifetleri... 
</HEADLINE>
<TEXT>

     ABD'nin eski Başkanı Bill Clinton'ın başını sık sık derde sokan üvey kardeşi Roger Clinton'ın, 45 yıl hapse mahkum ünlü eroin kaçakçısı Rosario Gambino'nun affedilmesi için kişisel çıkar karşılığında girişim yaptığı ortaya çıktı. 
     Amerikan medyasının haberlerine göre, Roger Clinton, Gambino ailesinden aldığı pahalı bir kol saati, uçak biletleri ve cep harçlığı karşılığında, ''eroin kralının'' serbest bırakılması yönünde Maryland eyaletindeki af komisyonu üyelerine defalarca başvurdu. 
     Ancak Gambino'nun adı, Başkan Clinton'ın 20 Ocak'ta görevinden ayrılmasından birkaç saat önce affedilmesine karar verdiği 177 kişiyi içeren listede yer almadı. Roger Clinton da, böylece Gambino ailesinin vaat ettiği ''büyük'' ödülü alamadı. 
     Gambino'nun affını sağlayamayan Roger Clinton, buna karşın ağabeyini töhmet altında bıraktı. Kardeş Clinton hakkında, bu girişimi için yasal soruşturma başlatıldığı belirtildi. 
     Eroin taçakçısı Gambino'yu affetmeyen Bill Clinton, af listesinde birçok kuşkulu ismin yer almasından dolayı yoğun eleştirilerle karşılaşmıştı. 







</TEXT>
</DOC>
