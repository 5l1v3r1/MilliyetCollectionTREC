<DOC>
<DOCNO> 12862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/yazar/sazak.html </URL>
<DATE> 2001/03/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Amerikalı 
</HEADLINE>
<TEXT>

     Lisa Hute, Washington'da dış politika öğrenimi gören bir Amerikalı. Bayramı İstanbul'da geçirdikten sonra, 10 günlük Türkiye izlenimlerini bilgisayarına kaydetmiş. Sosyal çelişkileri gözlemlerken yaptığı "korse" benzetmesini okuyunca, "ekonomik kriz yerine Kemal Derviş'in siyasi geleceğini sorgulayarak" zaman kaybeden siyasilere - belki - katkısı olur diye Lisa'nın notlarını sizlerle paylaşmak istedim 
     "Türkiye'ye gelirken kafamda Körfez Savaşı yıllarından kalma flu bazı resimler vardı ama bugün de tartışılan etnik problemleri, Kürt sorununa ilişkin haberleri izlerken sadece 11 yaşındaydım. 
     Havaalanından Beykoz'a olan bir saatlik yolculuğumda çelişkileri yakalamaya çalıştım. 
     İstanbul'un tarihi mimarisine, camilerin kattığı büyüleyici atmosfere, Boğaziçi'nin eşsiz güzelliğine rağmen Amerikan tarzı fast food tabelalarının kentteki saltanatına anlam veremedim. Mesela Bağdat Caddesi'ndeki gibi, son model araba ve jeeplerle buraya gelip adeta lüks gösterisi yapan insanlara Washington'da bile rastlayamazsınız. 
     En büyük çelişkiyi, turistik yerlerden çıkıp İstanbul'un sosyal yönden daha alt semtlerinde, cadde ve sokaklarında dolaşırken yaşıyorsunuz. 
     Siyahlar içinde kapanmış, başörtülü kadınlarla, saçları rüzgarda dalgalanan, kısa kollu tişört giyen, etekleri diz kapağının hayli yukarısında havalı gençleri aynı mekanlarda görmek mümkün. İstanbul bu açıdan değişik kesimler arasındaki bireysel toleransı simgeliyor. 
     Sosyal uçurumu ise hemen hissediyorsunuz. 
     ABD'de bir orta sınıf var, Türkiye'de ise yeni ekonomik çözümler bir kadına korse giydirmiş gibi, ortayı daraltıyor fakat yukarıyı ve aşağıyı yani zengin ve yoksul kesimleri çoğaltıyor. 
     İstanbul'da kaldığım 10 gün boyunca beni rahatsız eden çok az şey oldu. Taksim'deki oteller bölgesinde resmi bir konvoy gördüm, içinde bakan varmış ama birden çok arabayla korunuyordu, bazı polis noktalarında makineli tüfekli görevliler vardı. Bizde başkanı korumak için bile bu tür silah kullanılmaz çünkü makineli tüfek ateşi, tehditin boyutu ne olursa olsun masum ve korunmasız insanların can güvenliğini hedef alabilir. İnsan hayatı bu kadar ucuz mu 
     Beyoğlu'ndaki sokak çocuklarının durumu da üzüntü verciydi. 
     Bu manzara Türkiye'den ayrılırken, yaşam boyu unutamayacağım dostluk duygularını gölgelemeyecek. Sizde bir kahvenin 40 yıl hatırı varmış, saymadım ama bu hesaba göre en azından 320 yıl ileriye taşıyacağım kadar sıcak bağlar kurduğuma inanıyorum. 
     İstanbul'u özleyeceğim." 
     
     





Siyasi zaaf 


Telefon çalar 


Alternatif Emek Paketi 


Bakana ceza kesen trafik gönüllüsü 


Derviş siyasete girecek, girmeyecek... 


Biri bizi özetliyor 


Fatih krizi 2 


Vatandaş 


Söz Meclis'te... 


Emir, demiri kesiyor... 


Zavallılaşanlar var 


Tabağa düşen öküz 


Amerikalı 


Kamu bankalarına arama konferansı 


Bay Knepp İstanbul'da 


</TEXT>
</DOC>
