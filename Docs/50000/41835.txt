<DOC>
<DOCNO> 41835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sontur16.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Olayı Afganistan veya Filistin'e bağlamak için saf olmak lazım" 
</HEADLINE>
<TEXT>

     Saadet Partisi SP Genel Başkanı Recai Kutan, ''ABD'deki terör olayının Afganistan ya da Filistin kaynaklı olduğunu düşünmek, böyle bir organizasyonu oraya bağlamak için insanın saf olması lazım'' dedi. 
     TİSK Genel Başkanı Refik Baydur, SP Genel Başkanı Kutan'ı parti genel merkezinde ziyaret etti. Baydur, ziyarette yaptığı konuşmada, Kutan'ı yeni partisinin kurulmasından dolayı kutlamak ve Türkiye'nin bugünü ve geleceğiyle ilgili bazı düşüncelerini paylaşmak için ziyaret ettiğini söyledi. 
     Dünyanın ve Türkiye'nin kötü bir dönemden geçtiğini ve ABD'deki terör olayının Türkiye'yi de mutlaka etkileyeceğini ifade eden Baydur, ''Bunun için peşin tedbir almak zorundayız. Sağcısıyla, solcusuyla herkes biraraya gelmelidir'' diye konuştu. 
     Türkiye'de uzun yıllardır sağ partilerin ortalama yüzde 76'ya yakın oy aldıklarını, ancak buna rağmen sağ partiler arasında bir uzlaşmanın sağlanamadığını kaydeden Baydur, TİSK olarak bugüne kadar uzlaşma konusunda her türlü girişimi sürdürdüklerini söyledi. 
     SP Genel Başkanı Kutan da, Türkiye'nin yanlış politikalar sonucunda ''sosyal patlamanın eşiğinde değil, içinde bulunduğunu'' savunarak, uygulanan ekonomik politikanın sadece mali sektörü hedef almasını eleştirdi. 
     Sıkıntıdan çıkmanın tek yolunun vatandaşın satın alma gücünü artırmak olduğunu ifade eden Kutan, siyasi parti gözetmeksizin tüm sivil toplum örgütlerinin biraraya gelerek Türkiye'nin sorunlarını ele alması gerektiğini söyledi. 
     Kutan, bir gazetecinin, ABD'deki terör olaylarının ''İslami terör örgütleri'' tarafından yapıldığına dair iddialar bulunduğunu ve Başbakan Bülent Ecevit'in ''terörün İslam alemiyle bağdaşık gibi gösterilmesinden'' rahatsızlığını dile getirdiğini hatırlatarak, ''Siz de bu değerlendirmelerden rahatsız mısınız '' sorusu üzerine şu karşılığı verdi 
     ''SP olarak, kim tarafından ve ne maksatla yapılırsa yapılsın her türlü şiddet, anarşi ve terör olayına karşıyız. Masum insanları katletmeye kimsenin hakkı yoktur. Dün New York'ta üzücü bir olay cereyan etmiştir. Bu olayın kimler tarafından yapıldığının çok iyi incelenmesi lazım. Yapılan eylem, uzun vadeli bir çalışmayı gerektirir. Akıl alacak gibi değil... Aynı anda 10 uçak kaçırılıyor ve bu intihar saldırısını yapanlar, 10 tane pilot buluyorlar. Bunun mesela, Afganistan veya Filistin kaynaklı bir organizasyon olduğunu düşünmek için insanın saf olması lazım. Böyle büyük bir eylem, bir devlet desteği ya da çok büyük bir örgüt işidir.'' 
     Kutan, bir başka soru üzerine de, İslam ile terör kelimelerinin birarada zikredilmesinin çok büyük bir yanlış olduğunu ifade ederek, İslam'ın barış anlamına geldiğini ve gerçek bir müslümanın bunu yapmayacağını söyledi. SP Genel Başkanı Kutan, ''Müslüman sıfatıyla biri, böyle bir eylem yaparsa o, müslümanlığın anlamını bilmiyor demektir. Dünyada birçok terör örgütü var. Niye mesela Hıristiyan terör örgütü lafı kullanılmıyor İçinde bulunulan şartlarda böylesine gelişmiş bir plan yapılmışsa bunu başka yerlerde aramak lazım.'' dedi. Recai Kutan, ''Sizce 3. Dünya Savaşı çıkar mı '' şeklindeki soruya da, ''Zannetmiyorum. Aslında, bu yaşanan da çok özel bir savaştır, terörün dünyaya kafa tutmasıdır. Terörle savaşmanın yöntemleri de farklıdır'' yanıtını verdi. 







</TEXT>
</DOC>
