<DOC>
<DOCNO> 49408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun26.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da Taliban yanlısı militanlar İpekyolu'nu kapattılar 
</HEADLINE>
<TEXT>

     Pakistan'da, Taliban yanlısı aşırı dinci militanların, tarihi İpek Yolu'nu dört yerden ulaşıma kapattığı ve küçük bir kasabada hükümet binalarını işgal ettiği bildirildi. 
     Polis yetkilileri, İpek Yolu'nun Pakistan tarafında kalan Karakoram otoyolunu dört yerden ulaşıma kapatan militanlarla eylemlerine son vermesi için görüşmeler yaptıklarını söyledi. 
     Protestocuların, geçen Perşembe günü kuzeydeki Bişam kasabasında otoyola kaya parçaları yuvarladıkları ve kara mayınları yerleştirdiği, daha sonra diğer göstericilerin de otoyolu Pattan, Kohistan ve Dasu kasabalarında kestiği belirtildi. 
     Pakistan'ın kuzey bölgelerinden sorumlu hükümet yetkilisi Fazıl Durani, durumu görüşmek için, ileri gelen dini yetkililerle temas halinde olduklarını, Çin'den Afgan mültecilere gönderilen yardım malzemelerinin de arasında bulunduğu mal yüklü kamyonların yolda beklediğini söyledi. 
     Kuzeydeki Chilas kasabasında da Taliban yanlısı ağır silahlı Pakistanlıların hükümet binalarını işgal ettiği ve Pakistan'ın ABD'ye verdiği desteği kesmesini istediği bildirildi. 
     Chilas polis yetkilileri, silahlı Pakistanlıların binalardaki kontrolünün sürdüğünü söylerken, kasaba halkı, silahlı kişilerin eski bir küçük hava meydanını da işgal ettiklerini kaydetti. 
     Yetkililer, eskiden ordu tarafından kullanılan hava meydanının yıllar önce terk edildiğini, şimdi ise kriket oyunu ve araba sürmeyi öğrenen insanlarca kullanıldığını söyledi. 
     İpek Yolu boyunca inşa edilen 1200 kilometre uzunluğundaki Karakoram otoyolu, Pakistan'ı Çin'in kuzeybatısındaki Kaşgar bölgesine bağlıyor. 
     






</TEXT>
</DOC>
