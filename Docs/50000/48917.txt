<DOC>
<DOCNO> 48917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/yazar/pulur.html </URL>
<DATE> 2001/10/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Silah ruhsatı Bektaşi hikayesi 
</HEADLINE>
<TEXT>

     Eğer gazetedeki o küçük haberi okumasaydı, aklına bunlar gelmeyecekti. 
     Habere göre adamın birinin otomobilinde hem ruhsatsız bir tabanca, hem de elbombası bulunmuş. "Bombayı arabaya kim koydu bilmiyorum " diyen adam serbest bırakılmış... 
     Peki bu haber, ona neyi hatırlatmış, ya da aklına ne gelmiş 
     Bir tabanca ruhsatı ve bir Bektaşi hikayesi... 
     
     HER şey iki polisin evinin kapısına gelip "Karakolda bir evrakınız var, gidin tebliğ etsinler " demesiyle başladı... 
     Ertesi gün karakola gitti, evrak bulundu, babasından kalan tabancanın ruhsatının yenilenmesi gerekiyordu, beş yıl dolmuştu. 
     Babası, Kurtuluş Savaşı'na katılan subaylardandı, öldüğü zaman kendisine ne yüklü banka cüzdanları, ne de deste deste tapu bırakmıştı. 
     Bir İstiklal Madalyası, bir de üzerinde "Türk ordusu subaylarını aittir" yazılı bir tabanca... 
     İstiklal Madalyası'nı ve beratını kitaplığının başköşesine koydu, tabanca için de resmi makamlara başvurdu, "taşıma" değil "bulundurma" ruhsatı istedi. Mesleği gereği "taşıma ruhsatı" da alabilirdi ama istemedi, onun arzusu, babasından kalan silahı saklamaktı, kullanmak değil... 
     İşte şimdi, bu silahın ruhsatı yenilecekti, eğer 6 ay içinde yenilenmezse, ruhsat iptal edilecek, tabanca da belki elinden alınacaktı. 
     
     ÖNCE kaymakamlığa bir dilekçe verdi. 
     İkametgah senedi, nüfus kağıdı örneği, 4 adet fotoğraf, bunlar normal, sümme haşa, Türkiye Cumhuriyeti vatandaşı için Allah'ın emri... 
     Lakin, iki belge daha istiyorlardı... 
     Aklının yerinde olduğunu gösteren hastane raporu ve savcılıktan sabıka kaydı... 
     Çok şükür sabıkası yoktu ama, hem canım olsa ne olacaktı, nasıl olsa bir afla, ne sabıka ortada kalıyor, ne de suç... 
     
     LAKİN o "akıllı" raporu yok mu 
     İşte onu asıl düşündüren buydu, bu şartlar altında, Türkiye'de kimin aklı yerindeydi ki 
     Neyse bir devlet hastanesinden, onu da aldı, çok şükür doktorlar, onun, "aklından zoru olmadığını" belgelediler. 
     
     BÜTÜN belgeleri bir ayda tamamlayıp, ağustos ayının başında, Emniyet Müdürlüğü'ne başvurdu, resmi makbuzla 38 milyon lira da bağış yaptı ve beklemeye başladı. 
     Üç aya yakın bekliyor... 
     Niye 
     Emniyet Genel Müdürlüğü'nün, bilgisayar sistemi bozukmuş da ondan 
     
     EVET, işte o gazete haberi, ona bunları hatırlattı... 
     Adamın arabasında silah ve bomba bulunuyor, serbest, ama onun ruhsatından hala haber yok, kim bilir belki altı ay sonra da, baba yadigarı tabancayı elinden alacaklar. 
     
     HANİ, Bektaşi, gece vakti köye girmiş, köpekler üzerine saldırmış. Yerden taş alıp atmak istemiş, taşlar toprağa çakılı... 
     "Allah Allah ne tuhaf köy " demiş 
     "Taşları bağlamışlar, köpekleri salmışlar " 
     
     OLA ki, bu anlattıklarımız Sayın İçişleri Bakanı Rüştü Kazım Yücelen'in dikkatini çeker, "Kim bu " diye soruşturacak olur, fazla uğraşmasına gerek yok, bize bir telefon kafi 
     
     







Tehlikeli virajda külüstür araba 


Savaş gazisi 


İhale... 


Kaynayan Kafkas kazanında istikrar arayışı... 


Mavi Roma 


Sınavsız üniversite kandırmacası 


Sandık hüsran olacak 


Kafkasya'da 11 Eylül etkisi 


Kurullarla yaşamak 


İspatlayamayan hem şerefsiz hem onursuz 


Silah ruhsatı Bektaşi hikayesi 


Siyaset çürüten ihale düzeni 


Ferhan Şensoy "Kriz dediğin anlık olur " 


Üçüncü taraf Pek insanca 


KDV’yi bizim yerimize yabancılar ödemez 


</TEXT>
</DOC>
