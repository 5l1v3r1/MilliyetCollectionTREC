<DOC>
<DOCNO> 29554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur26.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Meslek liselileri sınavsız üniversite yolu açıldı 
</HEADLINE>
<TEXT>

     Meslek ve teknik liselerini bitirenlerin, alanlarıyla ilgili meslek yüksekokullarına sınavsız girmelerine olanak sağlayan yasa tasarısı, TBMM Genel Kurulu'nda kabul edildi. 
     Yasa, Yüksek Öğretim Kanunu, Çıraklık ve Mesleki Eğitim Kanunu, İlköğretim ve Eğitim Kanunu, Milli Eğitim Temel Kanunu, Milli Eğitim Bakanlığı Teşkilat Kanunu ve Eğitime Katkı Payı Alınması Kanunu'nda bazı değişiklikler öngörüyor. 
     Buna göre, TÜBİTAK'ın belirlediği uluslararası bilimsel yarışmalarda ödül kazanan öğrenciler, ödül kazandıkları alanlarda, ÖSYM ve TÜBİTAK tarafından belirlenecek bölümlere sınavsız girebilecekler. 
     Mesleki ve teknik lisesi mezunu öğrenciler, istedikleri takdirde bitirdikleri bölümün devamı niteliğindeki meslek yüksekokullarına sınavsız girebilecekler. Meslek yüksekokulunu bitiren bu öğrenciler, yüzde 10'dan az olmamak üzere ayrılan kontenjanlara göre, lisans programlarına 4 yıllık fakülte dikey geçiş yapabilecek. 
     İmam-hatip liselerini bitirenler de getirilen düzenlemeden yararlanacaklar. İmam-hatip lisesi mezunları, Açıköğretim Fakültesi'ne bağlı İlahiyat Meslek Yüksekokulu'na sınavsız girebilecekler. 
     Yasa, vakıfların, herhangi bir üniversite veya enstitüye bağlı olmaksızın ekonominin ihtiyaç duyduğu alanlarda nitelikli işgücü yetiştirmek amacıyla meslek yüksekokulu açmalarına da olanak sağlıyor. 
     İllerde Mesleki ve Teknik Eğitim Bölgesi kurulmasını da öngören yasa, buralardaki mesleki ve teknik liselerle meslek yüksekokullarının ilişkilendirilmesini de zorunlu hale getiriyor. Ayrıca, mesleki ve teknik eğitimin uygulandığı her tür ve derecedeki okullar ile işletmelerde, yapılacak mesleki eğitimi planlamak üzere bir Mesleki Eğitim Kurulu oluşturulacak. 
     Kurul, değişik kamu kurum ve kuruluşları ile meslek örgütleri temsilcilerinden oluşacak. 
     
     
     






</TEXT>
</DOC>
