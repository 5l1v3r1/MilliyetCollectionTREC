<DOC>
<DOCNO> 46221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/ekonomi/aeko.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken emeklilik gündemde 
</HEADLINE>
<TEXT>

Memur sayısının azaltılması için erken emeklilik yönteminin uygulanması düşünülüyor. Resen emeklilik uygulamasının ise unvansız veya alt derece memurlarla sınırlandırılması planlanıyor 
     HARUN GÜREK Ankara 

     IMF’nin mali yardımı yüzde 6.5’lik faiz dışı fazla koşuluna bağlaması üzerine başlatılan ve devletin küçültülmesini hedefleyen çalışma, bugün Yüksek Planlama Kurulu’na YPK geliyor. 
     Devlet Bakanı Kemal Derviş, YPK’ya bir öneri paketi sunacak. Pakette, IMF’nin kamu harcamalarının kısılması için getirdiği memur sayısının azaltılması önerisi de yer alacak. Memur sayısının resen emeklilikle azaltılması halinde, bürokrasinin üst yönetimiyle eğitim kadrolarının boşalacağı görüldü. Emekli olacak öğretmen sayısının 100 bine ulaşacağı, üniversitelerde öğretim üyesi açığı doğacağı hesaplandı. Bu nedenle resen emekliliğin sadece unvansız veya alt derece memurlarla sınırlandırılmasının yolu araştırılıyor. 
     
     Borçlanarak emeklilik 
     Memur sayısının azaltılmasında bir başka seçeneğin erken emeklilik olduğu ifade ediliyor. Çıkarılacak bir yasayla bu olanağın sağlanması halinde özellikle kadınlar olmak üzere on binlerce memurun bir - üç yılı borçlanarak erken emekli olabileceğine dikkat çekiliyor. Yeni vergi önerisine yer verilmediği belirtilen pakette, KİT’lerle bazı kamu kuruluşlarında çalışan sözleşmeli personel ve işçilere ikramiye ödemelerinin kesilmesi yer alacak. 
     Benzer hizmetleri veren teşkilatların birleştirilmesi veya kapatılması önerisi de pakete girdi. Bu önlem kabul edilirse ilk etapta Tarım, Orman, Maliye, Bayındırlık, Ulaştırma, Sağlık, Çalışma, Sanayi bakanlıkları ile Hazine ve Gümrük müsteşarlıklarına bağlı teşkilatlardaki çok sayıda müdürlük ortadan kalkacak. Böylece hem önemli sayıda kadro iptal edilecek, hem de harcamalarda tasarruf olacak. 
     Pakette ayrıca, bakanlık sayısının 36’dan 22’ye kadar düşürülmesi yer alıyor. Bakan sayısının azaltılmasının gündeme alınmasının bile piyasalara moral vereceği, programa inancı sağlayacağı vurgulanacak. 
     
     G - 7’lerle temas 
     Derviş, YPK öncesinde G-7 ülkelerinin büyükelçileriyle yemek yiyecek. Derviş’in, 2002 için gereken dış kaynağın sağlanması için bu ülkelerin devreye girmesini isteyeceği belirtildi. Derviş, bu ülkelerin hazine, ekonomi ya da maliye bakanları ile telefonla görüşecek. 
     Bu arada IMF heyetinden bir uzman bugün Ankara’da olacak. Heyetin diğer üyeleri yarın gelecek. Heyette, IMF Türkiye Masası Şefi Juha Kahkonen’in yer alıp almayacağı henüz kesinleşmedi. 
     
Meral Ağaca mı çıkalım      ATİLLA ÖZSEVER 

     Türk - İş Genel Başkanı Bayram Meral, dün Meclis’te Devlet Bakanı Kemal Derviş, Maliye Bakanı Sümer Oral, Başbakan yardımcıları Mesut Yılmaz ve Devlet Bahçeli ile birer görüşme yaptı. Meral, Kemal Derviş’le yaptığı görüşmede "Kıdem tazminatına dokunulursa, resen zorunlu emeklilik getirilirse, ikramiyeler de kaldırılırsa işçiyi tutamam. Sakın böyle bir şey yapmayın" dedi. 
     Meral, hak kayıpları karşısında 1995’te işçilerin Meclis’e yürümek istediklerini ve sonuçta kamuda yılda iki maaş ikramiyeyi kaldırma girişiminden o zamanki hükümetin vazgeçtiğini hatırlattı. Meral, yine o eylemde ağaca çıkıp işçilere hitaben yaptığı konuşmayı da Derviş’e anlattı. 
     Meral, "O zaman kışta kıyamette böyle bir eylem yapıp ikramiyelerin elden gitmesini engelledik. Şimdi kıdem tazminatı, zorunlu emeklilik gibi konular da gündeme gelirse daha kötü olur. Zaten maaşlarımız iyice eridi, işçileri tutamam, ben de önlerinde yürürüm" diye konuştu. Kemal Derviş ise Meral’e "Türkiye gerçekten çok zor durumda. Ancak mesajınızı aldım" dedi. 
     



 EKONOMİ 

























</TEXT>
</DOC>
