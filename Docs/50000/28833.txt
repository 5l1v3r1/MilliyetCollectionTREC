<DOC>
<DOCNO> 28833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/siyaset/siy05.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekulak avcıları 
</HEADLINE>
<TEXT>

Yasadışı telefon dinleme iddialarını araştırmak üzere özel yetkiyle donatılan ekip göreve başlıyor. Müfettişler, Emniyet’in dinleme birimlerini mercek altına alacak 
     TOLGA ŞARDAN Ankara 

     Beyaz Enerji Operasyonu'nun ardından tekrar gündeme gelen yasadışı telefon dinleme iddialarını araştırmak amacıyla oluşturulan özel müfettiş grubu, çalışmalarına bu hafta başlayacak. Özel yetkiyle donatılan müfettişler, emniyet birimlerindeki dinleme odalarının yanı sıra, tüm bilgisayar sistemlerini de didik didik inceleyecek. 
     İçişleri Bakanı Rüştü Kazım Yücelen'in göreve gelir gelmez ilk icraatı olan "telekulakla mücadele" projesi kapsamında üç polis başmüfettişinden oluşan özel araştırma ekibi, operasyon için düğmeye basıyor. Polis Teftiş Kurulu'nda görevli başmüfettişler Nihat Önder, Mustafa Kartal ve Mustafa Doğan Kılıç'tan oluşan "telekulak avcıları" öncelikle Ankara, İstanbul ve İzmir'deki dinleme birimlerinde araştırma yapacak. 
     
     Süper yetki verildi 
     Yücelen tarafından "süper yetkiyle" donatılan üç müfettiş, öncelikle İstihbarat Daire Başkanlığı'nın Bilgi İşlem ile Teknik Şube müdürlükleri dışında illerdeki istihbarat şube müdürlüklerinin dinleme birimlerindeki tüm kayıtları mercek altına alacak. 
     Müfettişler, bu yolla istihbarat ve teknik dinleme yönetmeliğinde savcılar ve görevli personelden başka kimsenin giremediği dinleme cihazlarının bulunduğu "dinleme odaları"na girip araştırma yapabilecek. 
     Mahkemeden alınan telefon dinleme karar örneklerinin kayıtları ile dinleme yapılan telefonlara ait kayıtları karşılaştıracak olan müfettişler, dinlemede kullanılan bilgisayarların sistem kayıtlarını da inceleyecek. 
     
     Bilgisayarlar didik didik edilecek 
     Müfettişler, bilgisayar kayıtlarını incelerken dört kişilik bilirkişi ekibinden yardım alacak. Bu amaçla, İstihbarat Daire Başkanlığı ile Kaçakçılık ve Organize Suçlarla Mücadele Daire Başkanlığı'nın teknik birimlerinde görevli bir ekip oluşturuldu. Bu bilirkişi ekibi, bilgisayar sistemlerinin en bilinmeyen bölümlerine girecek ve araştırma yaparak rapor hazırlayacak. 
     Müfettişlerin araştırmaları sırasında yasadışı telefon dinlendiği yolunda bilgi ve belge elde edilmesi durumunda soruşturma başlatılacak. 



 SİYASET 



















</TEXT>
</DOC>
