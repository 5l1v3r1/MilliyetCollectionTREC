<DOC>
<DOCNO> 32655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/yazar/tamer.html </URL>
<DATE> 2001/07/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Nazmiye Hanım, taa 1969'da söylemiş 
</HEADLINE>
<TEXT>

"Bizde ayrı gayrı yoktur. Babamla kayınpederim kardeş çocukları olurlar. Hepimiz geniş bir aileyiz. Para, mal herkesindir" 
     Asistanım İlkay Özcan, önceki gün Çemberlitaş'taki Basın Müzesi'nin yolunu tuttu. Ve 27 Kasım 1969 tarihli Hayat Mecmuası'nda başbakan eşi gencecik Nazmiye Demirel ile yapılmış geniş bir röportajın fotokopileriyle geri döndü. 
     Egebank'ın içini boşaltan Yahya Murat Demirel'in tutuklanmasından bu yana okurlarım ısrarla bu röportajı bulup mutlaka yayımlamamı istiyorlardı. Özellikle yaşlı okurlarımızdan gelen telefon ve faks mesajlarında Nazmiye Hanım'ın o röportajda "Bizim ailenin kesesi birdir. Para da, mallar da herkesindir" gibisinden sözler sarf ettiği hatırlatılıyor, hatta o röportajı Demirel'le olan davamda kanıt olarak kullanmam öneriliyordu. 
     Kısmet Amca Bey'in yeniden sahaya inmeye soyunduğu bugünlereymiş. 60'lı yılların en popüler dergisi Hayat Mecmuası'nın "Türk kadınlarından portreler" dizisinin yedincisi Nazmiye Demirel'le yapılmış. 3 tam sayfalık geniş röportajda Rikkat Köknar'ın imzası, Taner Atilla'nın fotoğrafları var. Güniz Sokak'taki 3 katlı apartmanda yapılan röportajdan, okurlarımızın ısrarla hatırlattıkları bölümü sizlere aynen aktarıyorum 
     "- Bu apartmanı kirayla mı tuttunuz diye sordum. 
     - Hayır. Öteki gibi bu da bizimdir. Yani ailelerimizin. 
     'Ailelerimizin' deyince anlayamamıştım. Kendi ailesinin mi eşinin ailesinin mi 
     - Hem kocamın, hem benim ikimizin de mensup olduğumuz ailelerin diye karşılık verdi. Bizde ayrı gayrı yoktur. Babamla kayınpederim kardeş çocukları olurlar. Kayınvalidemle babam da akrabadırlar. Kayınvalidem 'abla' derdi babaanneme... Evlenmeler de hep aralarında olmuş Kız kardeşim, Başbakan'ın dayısının oğlunun hanımı olur. Hepimiz geniş bir aileyiz. Vaktiyle aile bağları çok güzel kurulmuş. Herhangi bir ayrılık, bahis konusu değildir aramızda. Para, mal herkesindir. 
     Paranın da malın da herkesin olmasını kendi hesabıma katiyen kabul edemeyeceğimi ve bunun tabiat kanununa bile aykırı bulunduğunu söyledim 
     - İnsan her şeyini başkalarıyla paylaşmaya razı olamaz. 'Şu da yalnız benimdir' demek ihtiyacını duyar. 
     - Mayısta, gül zamanı sizi davet edeceğim Isparta'ya. Yerinde, bunun böyle olduğunu göreceksiniz... dedi." 
     Şimdi bu durumda Yahya Demirel'in devlet bankalarına geri ödemediği paralarla, Hacı Ali Demirel'in karşılıksız çıkan çekleri, Yahya Murat'ın Egebank'ın içini boşaltıp kendi hesabına geçirdiği paralar da tüm ailenin mi oluyor Cavit Çağlar gibi manevi evlatların geri ödemedikleri krediler de bunlara dahil mi Kayınbirader Ali Şener, aynı zamanda Amca Bey'in de öz be öz akrabası anlaşılan. Nazmiye Hanım'ın açıklamalarından Amca Bey'le Ali Şener'in, 2 kardeşin çocukları oldukları ortaya çıkıyor. Tıpkı Nazmiye Hanım'la Amca Bey gibi... 
     
61 bin kamu görevlisine 29 bin yolsuzluk davası      Anadolu Ajansı'ndan dün TV ekranlarına yansıyan bir haber, son 15 yılda kamu görevlileri arasında yolsuzluğun nasıl yaygınlaştığını da gösteriyor. 
     Nevşehir bağımsız milletvekili Mehmet Elkatmış'ın kamu görevlileri tarafından işlenen yolsuzluk suçlarına ilişkin sorusunu yanıtlayan Adalet Bakanı Hikmet Sami Türk, 1986 yılından bu yana 28 bin 796 yolsuzluk davası açıldığını söyledi. 
     Türk'ün verdiği bilgiye göre zimmet, alım satımda menfaat sağlama, alım satımda fesat, irtikap, rüşvet alma ve rüşvet verme, alınan rüşveti gizleme suçlamalarıyla 60 bin 943 kamu görevlisi yargılanmış. 
     İlk 10 yıllık dönemde yılda yaklaşık 3 - 4 bin dolayında kamu görevlisi bu suçlamalarla yargı önüne çıkarken, son 5 yılda bu sayı 5 bini aşmış. 
     1994 - 1999 arasındaki 5 yılda mahkumiyetle sonuçlanan dava sayısı ise 5 bin 450. 
     
     







Koalisyon 


Refe - dans 


Öksüz'ün istifası 


Çare aranacaksa, işe kabine revizyonuyla başlanmalı 


Pansuman... Ameliyat... 


Eylülde sınav hakkı 


Kur panik yaratmamalı 


Postmodern Lale Devri 


Aman, bunaldık... 


Konuşmak ve konuşmak... 


Kadri Baba, çooookk kan akıtacak, çoooookkk .. 


Eğitim sisteminden kim memnun 


Nazmiye Hanım, taa 1969'da söylemiş 


Piyasa laf ile yatışmıyor "eylem" bekliyor 


</TEXT>
</DOC>
