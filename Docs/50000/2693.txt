<DOC>
<DOCNO> 2693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/guncel/gun08.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hipermarkette eşek eti iddiası 
</HEADLINE>
<TEXT>

     Türkiye’nin önde gelen hipermarket zincirlerinin birinin Çorlu Mağazası’nda, tek toynaklı hayvana ait 500 kilo et ele geçirildiği iddiasıyla, savcılığa suç duyurusunda bulunuldu. Çorlu Belediyesi Zabıta ekiplerince ele geçirilen etlerin imha edildiği bildirildi. 
     Çorlu Belediye Başkan Yardımcısı İsmet Alkıran’dan alınan bilgiye göre, Çorlu Belediyesi’ne yapılan bir ihbar üzerine mağazaya gelen zabıta ekipleri, yaptıkları kontrolde, 500 kilo tek toynaklı hayvan eti ele geçirdiler. 
     Mağaza yetkililerine, yediemin olarak etlerin bırakıldığını, numune parçaların tahlile gönderildiğini belirten İsmet Alkıran, tahlil sonucunda etlerin tek toynaklı hayvana ait olduğunun ortaya çıkması üzerine, 500 kilo etin imha edildiğini kaydetti. Tahlil sonucunda etlerde dizanteriye yol açan "e.coli" mikrobuna rastlanması üzerine, mağaza yöneticileri hakkında suç duyurusunda bulunulduğu belirtildi. 
     Mağazanın Et Mamulleri Müdürü Hakan Çakıroğlu ise olayın yanlış aksettirildiğini savundu. 
     


 GÜNCEL 















</TEXT>
</DOC>
