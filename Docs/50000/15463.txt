<DOC>
<DOCNO> 15463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/guncel/gun01.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaf eylemi sevdi 
</HEADLINE>
<TEXT>

Esnaf dün de İstanbul, Kocaeli, Malatya, Samsun ve Adıyaman’da protesto gösterileri yaptı. Emniyet Müdürü Turan Genç, provokasyonlara karşı uyardı 
     HABER MERKEZİ 

     Başbakan Bülent Ecevit ve ekonomiden sorumlu Devlet Bakanı Kemal Derviş’in, gösterileri engellemek için yaptıkları açıklamalar esnafın öfkesini dindiremedi. Ahmet Çakmak’ın Başbakanlık’taki yazarkasa eylemiyle tepkisini göstermeye başlayan esnaf, protesto gösterilerini dün de sürdürdü. 
     İstanbul Sirkeci, Tahtakale, Süleymaniye ve Sultanhamam’daki esnaftan oluşan 300 kişilik bir grup, Süleymaniye’de toplanarak İstanbul Ticaret Odası’na İTO yürüyüşe geçti. İTO Başkanı Mehmet Yıldırım’la bahçede görüşen grup olaysız dağıldı. Beyoğlu Dolapdere ve Bayrampaşa’da toplanan 100’er kişilik iki esnaf grubu da, hükümeti protesto eden yürüyüş düzenledi. Her iki grup da, yürüyüş sonunda sessizce dağıldı. 
     
Kamyoncu konvoyu      Kocaeli’nin Körfez ilçesinde Şoförler Odası’na bağlı kamyoncular ve halk otobüsü sürücüleri de, ekonomik kriz nedeniyle hükümeti protesto etti. D - 100 karayolunda iki kilometrelik konvoy oluşturan 200 kamyoncu, klakson çalarak hükümeti protesto etti. 
     Malatya’da Valilik izniyle Kernek meydanında düzenlenen "Yeter artık" mitingine de yaklaşık 7 bin esnaf katıldı. "Hükümet şerefsiz", "Ecevit istifa" sloganları atan esnaf, Polis Haftası nedeniyle, görevli polislere karanfil hediye ettikten sonra dağıldı. 
     Samsun’da yük bulamamaktan yakınan 80 kişilik bir grup kamyoncu, eylem yaptı. 
     Adıyaman’da Küçük Sanayi Sitesi esnafı ellerinde hortum ve pankartlarla halay çekti. 
     
Genç Duyarlı olun      Emniyet Genel Müdürü Turan Genç, esnafın, aralarına girebilecek provokatörlere karşı duyarlı olmasını ve tahrik edici davranışlara katılmamasını istedi. 
     İstanbul Valisi Erol Çakır ise, esnafın eylemini "siyasi ve ideolojik provokasyon" olarak değerlendirdi. 
     
PKK’dan sinsi planNAMIK DURUKAN Diyarbakır DHA 
     PKK Başkanlık Konseyi Üyesi Nizamettin Taş, kriz sonrası sokağa dökülen esnaf eylemini yönlendirmek ve ülke geneline yaymak için "Acil eylem" çağrısı yaparak, "Bu duruma derhal müdahale edilmesi lazım. Acil eylem birliklerinin kurulması kaçınılmaz" dedi. 
     Medya TV’deki tartışma programına canlı yayında telefonla katılarak esnaf eylemlerini değerlendiren Taş, bu ortamı sol örgütlerin iyi değerlendirmesini istedi ve "Bu görev sendikalara, HADEP, CHP ve ÖDP’ye, kendisini sol sosyalist gören güçlere düşüyor" diye konuştu. 
     


 GÜNCEL 















</TEXT>
</DOC>
