<DOC>
<DOCNO> 48095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/ekonomi/eko05.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB İle TÜSİAD’ın kurtarma kavgası 
</HEADLINE>
<TEXT>

Hükümet ve TÜSİAD, şirket kurtarmada büyüklere öncelik verilmesini isterken, TOBB, küçük firmalardan başlanmasını istiyor 
     SEÇKİN ÜREY Ankara 

     TOBB, TÜSİAD, Bankalar Birliği ve ekonomi yönetiminin reel sektöre destek sağlamak için oluşturduğu Finans ve Üretim Danışma Kurulu, hazırlanan pakete son şeklini yarın yapacağı toplantıda verecek. 
     TOBB’un ağustostan beri düzenlediği sektör kurulları toplantılarının değerlendirme toplantısı ise bugün, Devlet Bakanı Kemal Derviş ve üç bakanın katılımıyla yapılacak. Bugünkü toplantıda TOBB, ekonomi yönetimine 7 maddelik bir talep listesi sunacak. Toplantıya TÜSİAD’dan da iki temsilci katılacak. 
     
     Yüze yakın şirket listede 
     Edinilen bilgilere göre, ekonomi yönetimi reel sektör temsilcilerine sadece 50 ile 100 arasında değişen sayıda şirketin rehabilite edileceği mesajını verdi. 
     Reel sektör kanadı sayıyı yeterli bulmadığını belirtirken, Finans ve Üretim Danışma Kurulu’nda TÜSİAD ile TOBB arasında anlaşmazlık olduğu belirtiliyor. 
     TÜSİAD ve ekonomi yönetimi, şirketlerin rehabilite edilmesinde önceliğin büyük şirketlere verilmesini istedi. TOBB kanadı ise piramidin tabanından tepesine doğru, küçükten büyüğe bir yaklaşım izlenilmesini talep etti. 
     
     Enflasyon muhasebesi 
     TOBB, bugün yapacağı sektör kurulları değerlendirme toplantısında ekonomi yönetimine 7 maddelik talep listesi sunacak. TOBB’un taleplerinde baş sırayı enflasyon muhasebesine geçilmesi isteğinin yer aldığı öğrenildi. Bu sisteme geçilmediği sürece yabancı sermayenin gelmeyeceği görüşü üzerine bu istek belirlendi. 
     
Başkanlar tavır belirleyecek      TOBB Başkanı Rifat Hisarcıklıoğlu, önceki gün Antalya’da basın mensuplarıyla yaptığı sohbet toplantısında isteklerinin yerine getirilmemesi halinde tavır belirlenmesi için Türkiye’deki bütün oda başkanlarıyla bir toplantı yapılacağını söyledi. Ancak, bugünkü toplantıdan olumlu sonuç çıkmaması halinde TOBB’un ilk etapta göstereceği tepkinin belirlendiği ve bunun bu akşam gösterileceği ifade edildi. 
     



 EKONOMİ 
















</TEXT>
</DOC>
