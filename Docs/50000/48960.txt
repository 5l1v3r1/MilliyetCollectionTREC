<DOC>
<DOCNO> 48960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/soneko22.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Enflasyon Muhasebesi Tebliği" yürürlüğe giriyor... 
</HEADLINE>
<TEXT>

     Enflasyon muhasebesi tebliği yürürlüğe giriyor. Buna göre Halk arz şeklinde menkul kıymet ihracı yapan şirketler, mali tablolarını enflasyona göre düzeltecekler. 
     Sermaye Piyasası Kurulu SPK , ''Yüksek Enflasyon Dönemlerinde Mali Tabloların Düzeltilmesine İlişkin İlke ve Kurallar Hakkında Tebliğ '' ile ''Sermaye Piyasasında Konsolide Mali Tablolara ve İştiraklerin Muhasebeleştirilmelerine İlişkin İlke ve Kurallar Hakkında Tebliğ''i kabul etti. 
     SPK'dan yapılan açıklamada, Tebliğlerin, Resmi Gazete'de yayımlanmalarını müteakip, mali tablolar için uygulanacağı belirtildi. 
     Açıklamada, bu düzenlemelerle gerek yerli gerekse yabancı yatırımcıların, bir işletmenin mali durumu ve faaliyet sonuçlarını değerlendirmede daha fazla bilgiye sahip olacakları ve böylece yatırım kararlarını daha isabetli verebilecekleri bildirildi. 
     
     Neler getiriliyor 
     SPK açıklamasına göre, enflasyon muhasebesine ilişkin tebliğle, enflasyonun mali tablolara olan bozucu etkisinin giderilmesine yönelik hükümler getirildi. 
     Uluslararası muhasebe standardına uyumlu olan söz konusu tebliğle, mali tablo kullanıcılarına, ilgili işletmenin durumu hakkında tam, açık, güvenilir ve karşılaştırılabilir bilgi verilmesi sağlandı. 
     Konsolide mali tablolara ilişkin tebliğde ise ulusalararası muhasebe standartlarına uygun olarak, birbirleriyle yönetim, denetim veya ortaklık anlamında sıkı ilişki içinde olan işletmelerin, mali tablolarının bir bütün olarak görülmesini sağlayan hükümler ile iştirakların muhasebeleştirilmesine ilişkin hükümlere yer verildi. 
     Bu arada söz konusu tebliğlerin yürürlüğe girmesiyle, menkul kıymetleri halka arz olunan şirketler ve aracı kurumlar ile bunların iştirakleri ve bağlı ortaklıkları, mali tablolarını enflasyona göre düzeltecek. 
     Bunlardan hisse senetleri İstanbul Menkul Kıymetler Borsası'nda İMKB işlem görenler, varsa borsa dışındaki şirketleri de dahil, tümü için konsolide mali tablo düzenlemekle yükümlü hale gelecekler. 
     Bu yükümlülük, 31 Aralık 2001 tarihli mali tablolardan başlamak üzere, ara ve yıllık mali tablolar için geçerli olacak. Bu arada, tarihi maliyete göre düzenlenen mali tabloların hazırlanarak SPK ile İMKB'ye gönderilmesi yükümlülüğü, hem Ticaret Kanunu'ndan kaynaklanan zorunluluk nedeniyle, hem de geçmiş yıllarla mukayese açısından devam edecektir. Söz konusu mali tabloların, bağımsız denetimi, SPK'nın şirketlerin bağımsız denetimi hakkında düzenlemelerine uygun oalarak yürütülecek. 
     Tebliğlerle getirilen düzenlemelerin, paranın satın alma gücündeki değişikliklerin, işletmelerin mali tablolarına olan olumsuz etkilerini gidermeye ve grup şirketlerinin mali durum ve faaliyet sonuçlarının topluca götürülmesini sağlamaya yarayacağı ifade edildi. 
     Böylece, mali tablolarda daha fazla ve doğru bilgi vermeye yönelik olan uygulamanın, mevcut vergi mevzuatının işleyişine ilişkin ise herhangi bir değişiklik getirmediği kaydedildi. 
     






</TEXT>
</DOC>
