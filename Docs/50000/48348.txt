<DOC>
<DOCNO> 48348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/yazar/guclu.html </URL>
<DATE> 2001/10/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Batman kabuk değiştiriyor 
</HEADLINE>
<TEXT>

     Son birkaç gündür eğitim adına çok güzel eserlerin açılışına şahitlik ediyoruz. Antalya'nın 71 ilden göç alan Kepez ilçesindeki Suna - İnan Kıraç Eğitim Parkı'nın açılışından sonra dün de Batman'da yine sivil toplum örgütlerince yaptırılan üç güzel eğitim merkezinin açılış sevincine ortak olduk. 
     Türk Eğitim Vakfı TEV , Çağdaş Yaşamı Destekleme Derneği tarafından yaptırılan Toplum Merkezleri ile Aile Danışma Merkezi'nin açılış coşkusu, Batmanlıları olduğu kadar eğitime gönül verenleri de heyecanlandırdı. 
     Önce Çağdaş Yaşamı Destekleme Derneği'nin İstanbullu hayırseverlerin katkılarıyla gerçekleştirdiği Aile Dayanışma Merkezi açıldı. Türkan Saylan Hoca, her zamanki gibi büyük heyecan içerisindeydi. Gururla kurdeleyi kesti. Toplum ve Aile Merkezi'nde okuma bilmeyen genç kızlar ve anneler bir yandan okuma yazma öğrenirken, öte yandan meslek öğrenebiliyorlar. Bu arada okul öncesi çağındaki çocukları için açılan kreşte de çocuklar, hem eğitime ilk adımlarını atıyor hem de Türkçelerini geliştiriyorlar. 
     Halı tezgahları ve dikiş makineleri Batı illerimizdekiler için belki çok fazla bir şey ifade etmeyebilir ama buradakiler için her biri olağanüstü bir atölye konumunda. Türk Eğitim Vakfı'nın açtığı Toplum Merkezi daha donanımlıydı. TEV'in emektarları Gülser Hanım ve Şahap Kocatopçu'nun açılışını gerçekleştirdiği sayısız eğitim yatırımlarından biriydi. 
     
     ÖSS'de 20 sıra yükseldiler 
     Batman son birkaç yıla kadar terörün kol gezdiği kentlerimizin en başında geliyordu. Yeni valisi İsa Parlak ile bu imajını hızla değiştiriyor. Kentin dört bir yanından eğitim kurumları yükseliyor. 
     Askerler de bu konuda elinden geleni yapıyor. Geçen yıl açtıkları Mehmetçik Dershanesi sayesinde, üniversiteye giriş sıralamasında 64'üncü sıradan 46'ncı sıraya yükselmişler. Mehmetçik Dershanesi öylesine başarılı olmuş ki, bu yıl kapısında kuyruk oluşmuş. Yedek subay öğretmenlerin ücretsiz ders verdiği öğrencilerden bir çoğu tıbbı, mühendisliği kazanmış. 
     Olağanüstü Hal Bölge Valisi Gökhan Aydıner son üç yılda bölgedeki öğrenci sayısında yüzde 30 artış olduğunu ve Batman'da kapalı okul bulunmadığını söyledi. Açılışlardan dönerken Türkiye Eğitim Gönüllüleri Vakfı'nın eğitim birimini de gördük. Daha başkaları da varmış. 
     Batman eğitimi ve eğitimli insanları seviyor. Çok yakın bir sürede eğitim alanında Doğu ve Güneydoğu'nun incisi olursa hiç şaşırmamak gerekir. Hırslılar, yeniliğe açıklar ve en önemlisi de eğitimin gücünün farkındalar. 
     "Toplum Merkezi"ndeki kreşi gezerken yalın ayaklı çocukları izledim. Pırıl pırıl bir bayan öğretmen bıkmadan usanmadan kendilerine bir şeyler anlatıyor, bir şeyleri yapmayı gösteriyordu. Hepsinin gözlerinde şaşkınlık vardı. İlk kez adam yerine konmanın hazzını yaşıyorlardı. Oyuncaklara önce ürkek gözlerle bakıyorlar, alın oynayın denildiğinde de yine aynı şaşkın gözlerle yaklaşıp tadını çıkartıyorlardı. 
     Evet Batman'da yapılacak daha çok iş var ve onlar atılacak her adımı minnetle karşılamaya hazırlar. Türkiye'nin geleceği açısından onlara bir yatıran on alır. 
     Türkiye'nin yaşadığı değişimi Batman en çarpıcı şekilde yansıtıyor. Son aylarda Türkiye'nin dört bir yanında pek çok il gezdim. Ama Batman gibi eğitim kurumlarını böylesine heyacanla bağrına basanı az gördüm. Geleceklerini neyin kurtaracağını keşfetmişler .. 
     
     







Kemalizm tartışması 


Bu da terör... 


Alınması gereken ders 


Siyasal çıkmazda sihirli formül 


Bumerang sözcükler 


Muazzez Ersoy'un banyosu 


Batman kabuk değiştiriyor 


Herkes teröre karşı ama... 


Tarihi bir değişikliğe tanık olacağız 


Çözüm önerileri... 


Susurluğun silahçısı diyor ki 


Şanghay nire Brüksel nire 


Yıllanmış markaların kriz atağı 


Yağ karaborsasında Ecevit’in suçu yok 


Tantan 11 Eylül ve dini eğitimi yorumladı 


</TEXT>
</DOC>
