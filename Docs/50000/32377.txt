<DOC>
<DOCNO> 32377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur26.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler dağları sevdi...Şimdi de Uludağ'a çıktılar... 
</HEADLINE>
<TEXT>

     Kapatılan FP içinde ''yenilikçi'' olarak adlandırılan bazı milletvekilleriyle akademisyenler, kurulacak partinin tüzük ve programını belirlemek amacıyla Uludağ'da toplandılar. 
     Sivas Bağımsız Milletvekili Abdüllatif Şener, Grand Yazıcı Otel'de düzenlediği basın toplantısında, Türkiye'deki mevcut siyasi partilerin halk desteğini kaybettiğini savunarak, bu partilerin, ideolojilerin hakim olduğu bir dönemin siyaset anlayışını bugünün Türkiyesi'ne taşıdıklarını ve bu anlayışı sürdürmeye çalıştıklarını söyledi. 
     Halkın, bu anlayış karşısında değişim talep ettiğini anlatan Şener, şöyle konuştu 
     ''Türkiye ayağa kalkmıştır. Halkımız yeni partilerini kurmuştur. Bizden parti tabelalarını binalara ne zaman asacağımızı sormaktadırlar. Bu toplumsal talep karşısında, yenilikçi hareket partileşme kararı almıştır. Amacımız, halkın gelişen ve değişen taleplerini, önceliklerine uygun yeni bir siyaset anlayışını ortaya koymaktır.'' 
     Şener, yeni kuracakları partinin tüzük ve program taslaklarının çok sayıda bilim adamı, bürokrat ve siyasetçiyle birlikte hazırlandığını belirterek, Uludağ'da yapacakları toplantıda bu taslakların yeniden gözden geçirileceğini ve ardından kurucular kuruluna sunulacağını kaydetti. 
     Toplantıda gazetecilerin sorularını da yanıtlayan Şener, ''Yeni partinin ne zaman kurulabileceğine'' ilişkin soru üzerine, ''Partileşme çalışması kısa zamanda sonuçlanır, sizi çok fazla bekletmeyeceğiz. Halkımız da sabırsızlıkla bunu bekliyor'' dedi. 
     Basın toplantısının ardından gazetecilerle sohbet eden Bursa Bağımsız Milletvekili Ertuğrul Yalçınbayır da, Recep Tayyip Erdoğan'ın siyasi yasağının kalkmaması durumunda yeni partinin başına kimin geçeceğine ilişkin soru üzerine, ''Sayın Erdoğan'ın yasağının kalkmaması durumunda partinin başına geçecek kişinin ismi zaten konuşuluyor. Biz şu anda Anayasa Mahkemesi'nin kararını bekliyoruz. Bizim kanaatimizce Recep Tayyip Erdoğan'ın herhangi bir siyasi yasağı yok'' görüşünü savundu. 







</TEXT>
</DOC>
