<DOC>
<DOCNO> 16155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/ekonomi/eko01.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçiye de tahvil 
</HEADLINE>
<TEXT>

Hükümetin bugün açıklayacağı yeni programda, yabancı kuruluşlar ve dış finans çevrelerinden sağlanacak kaynakların yanı sıra, yurtdışındaki Türk işçilerine satılacak tahviller de yer alacak 
     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş tarafından bugün saat 11.30’da açıklanacağı duyurulan ekonomik programda ilk etapta makro hedefler ve yapısal düzenlemelerle yasa değişiklikleri ve tasarruf önlemleri gibi takvime bağlanmış ilkelere yer verilecek. Programda, Akaryakıt Tüketim Vergisi’nin toptan eşya fiyatlarındaki artış çerçevesinde yükseltilmesi dışında yeni bir vergi olmadığı belirtiliyor. 
     Bakan Kemal Derviş ve IMF Türkiye Masası Şefi Carlo Cottarelli, mayısta IMF Türkiye Masası Şefliği’ne atanacak Uha Kahkonen, Dünya Bankası Türkiye temsilcisi Ajay Chhibber ile Dünya Bankası ve IMF bankacılık bölümü yetkilileriyle yaptığı toplantının ardından, program çerçevesinde görüşmelerin çok iyi gittiğini söyledi. 
     Toplantıya katılan bürokratlar, programa ilişkin rakamların, büyüklüklerinin çok yakında belirginleşeceğini, yeni bir vergiye ilişkin çalışma olmadığını ve görüşmelerin iyi geçtiğini ifade ettiler. 
     
AB ve Japonya da devrede      Japonya’nın, en büyük dış yardım sağlayan resmi kuruluşu Japon Uluslararası İşbirliği Bankası’nın JBIC , Dünya Bankası’nın vermeyi planladığı Mali Sektör Uyum Kredisi’ne FSAL paralel olarak, Dünya Bankası’nın tavrı çerçevesinde mali sektör için vereceği kredi oranının 1.5 milyar dolara çıkabileceği kaydediliyor 
     Ekonomik programın, mayıs başlarında IMF İcra Direktörleri Kurulu’nda onaylanmasından sonra, G- 7 ülkelerinden de doğrudan ülkelerin verdikleri kredi veya bankalar aracılığıyla, 6 ile 8 milyar dolar arasında uygun koşullu kredi alınabileceği belirtiliyor. 
     IMF, Dünya Bankası, G - 7, ABD Hükümeti ve uluslararası finans kuruluşlarından beklenen ve bugüne kadar 12 milyar dolar olarak telaffuz edilen dış destek tutarının, 15 ya da 18 milyar dolara kadar yükselmesi olasılığının da bulunduğu kaydediliyor. 
     
Enflasyon 55, büyüme -3.2      Yatırımlar duracak 
     Bütçe ödenekleri personel ve faiz giderleri dışında kısılıyor, ödenek artışına gidilmiyor. 
     Yatırım ve diğer cari giderler kalemlerinde ilave artış yapılmazken, personel giderlerinde 5.5 katrilyon, faiz giderlerinde de 10 katrilyona varan artış sözkonusu. 
     Kamu taşıtları ve arazileri ile lojman satışları için yasal düzenleme süratle yapılacak. 
     
     Enflasyon yüzde 55 düzeyinde 
     Enflasyon hedefinin yıl sonu için yüzde 52 - 55 düzeyinde olacağı belirtiliyor. 
     Faiz dışı fazlanın yüzde 4'den, yüzde 5 ya da 5.5'a çıkartılması, GSMH artış hızının ise eksi yüzde 3.2 olması bekleniyor. 
     Gelir artırıcı önlemler çerçevesinde, vergi gelirlerinin 32 katrilyondan 35 katrilyona çıkartılması öngörülüyor. 
     ATV'nin aylık TEFE artışı düzeyinde artırılması, gerektiğinde de bakanlar kurulunun 20 kata kadar olan artış yetkisini aşamalı kullanması planlanıyor. 
     
     Kamu bankalarına neşter 
     Kamu Bankalarının görev zararları bütçe yasası değişikliğinin Cumhurbaşkanınca onaylanmasının ardından sıfırlanacak. 
     Bugün yapılacak Halk Bankası Genel Kurulu'nda, Akışık ve Ziraat yönetimi, banka yönetimine seçilecek. 16 Nisan'da da Emlakbank genel kurulunda, aynı işlem yapılacak. 
     İki kamu bankasına 13 katrilyon liralık hazine kağıdı, 3 katrilyon liralık da "taze sermaye" enjekte edilecek. 
     
     Repoya sınır geliyor 
     Günlük, gecelik, haftalık repo uygulamasına ve miktarlarına sınırlama getiriliyor. Yüksek tutarlardaki repo'lar için "mevduat" işlemi yapılması, munzam karşılık ayrılması, mevduat stopajı kesilmesi öngörülüyor. 
     Türk Eximbank'a 1 milyar dolarlık ilave kaynak aktarılarak, ihracatın desteklenmesine sağlanacak, finansman desteği artırılacak. 
     Bankacılık sisteminin, geri ödenmesi gecikmiş kredi alacakları için ayırdığı kanuni karşılıkların vergiden düşülmesine olanak sağlayan yasa süratle çıkartılacak. 
     
     İlaca bile kaynak yok 
     Bütçede sosyal güvenlik kuruluşlarının ilaç, tedavi ve benzeri giderleri için ayrılan Sağlık harcamaları kalemi, yüzde 50 azaltılıyor. 
     Fon bankaları içinde mali bünyeyi güçlendirici uygulamalara gidilerek, bütçe yasası değişikliği çerçevesinde, hazine kağıdı verilecek. 
     TMSF'deki bankaların satış, birleştirme ve diğer işlemleri Mayı ayı ortasına kadar tamamlanacak. 
     THY ve Telekom başta olmak üzere yapılacak yasa değişiklikleri ile haziran başından itibaren süratlendirilmiş özelleştirme programı uygulamaya konulacak. 
     
     Personel azaltılacak 
     KİT'lerde çalışan, emekliliğini hak etmiş 100 binin üzerinde işçi yasal hakları ödenerek emekliye sevk edilecek. 
     Kamu Bankalarından da yeni düzenleme çerçevesinde öncelikle emekliliğini dolduranlardan başlanmak üzere 20 binin üzerinde personel azaltılacak. 
     Yurt dışındaki Türk vatandaşlarına ihraç edilmek üzere döviz üzerinden bir yıl vadeli Hazine borçlanma kağıtları çıkartılacak. 
     Yerel yönetimlerin personel alımları, yatırımları ve İller Bankası istihkaklarının ödenmesi durdurulacak. 
     


 EKONOMİ 
















</TEXT>
</DOC>
