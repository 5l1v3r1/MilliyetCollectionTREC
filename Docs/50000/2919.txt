<DOC>
<DOCNO> 2919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/spor/ysen.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merak ederim 
</HEADLINE>
<TEXT>

     Kontratak ERDOĞAN ŞENAY 

     Terim’in, Avrupa’ya taşan İmparatorluk unvanı şimdilerde Çizme’yi kasıp kavurmakta... Fiorentina soyunma odasına fırtına gibi girip, bütün ekibi önce "futbolu düşüncede" silkeleyen Fatih hoca, adeta kasırga gibi esen on bir yarattı İtalya’da... Türkiye’nin gururu haline gelen hocamız için Milan’a mı gidecek, yoksa Floransa’da yoluna devam mı edecek ihtimalleri üstüne gerek bizde, gerekse İtalya’da bahislere giriliyor, fallar açılıyor... Terim’in bütün bu büyük başarılar yanında bir de her hafta ülkesine gelip, CNN Türk’te program yapması, hocamızın ne kadar formda olduğunun ayrı bir belgesi bizce... 
     Hocamız maziye dalıp, 1996 Avrupa Şampiyonası’nın anılarında gezinirken, bazı gerçekleri çabuk unutup, milli takımlar ihtilalini tek taraflı bir anlatımla noktaladı bizce... Piontek - Terim ikilisi milli takımlarda göreve soyunurken, "milli takım teknik direktörü" sıfatı ve bölge antrenörleri şeması özerk federasyon öncesi ve tayinle gelen başkanlar devrinde yerli yerine koyulmuştu zaten... Milli takımın, Ankara’da ihaleyle diktirilen forma devri, yerini Adidas’tan giyinen milli takımlara terkederken, şimdi var olanlardan tek kimse görünmüyordu ortalarda o zamanlar... Rahmetli Sebahattin Erman, Sahir Gürkan ağabeyimiz ve o günkü sayısız isimler az mı ter döküp, gece gündüz çalışmalardı milli takımın yerlerde sürünen itibar çıtasını havaya kaldırıp, yükseklere asmak için... Yılmaz Tokatlı Paşa ile birlikte verilen milli takım uğraşlarını kimler bu kadar çabuk unutabilir ki Hem de bölge antrenörlerinin aylıkları özel ceplerden ödenirken... Ayrıca Türkiye’de ilk milli takımlar teknik direktörü unutulmaz hoca Coşkun Özarı’dır. Ve Genç Milli Takım ile A Milli Takım arasındaki disiplin ve birlikte çalışmalar onunla başlamıştır... Rahmetli Candan Tarhan ve danışman Jupp Derwall’ın bedavaya yakın hizmetleri de milli takımların bugünkü başarılarının gerçek alt yapısını oluşturmuştur. 
     Hem çok ötelere gitmeye gerek yok ki Sevgili Fatih... Eğer senin, Mustafa Denizli’nin, Metin Türel’in, Gündüz Tekin Onay’ın, Candan Tarhan’ın ve daima geri planda kalmayı yeğlemiş saygın isim Tamer Güney ve bütün yerli hocaların önünü açmak için Türkiye’de cirit atan ne idüğü belirsiz "yabancı antrenör ve futbolcu yasağını" cesaretle gündeme getirip, uygulamasaydık Fenerbahçe’yi çalıştıran Mustafa Denizlimiz, Avrupa’da bileğinin hakkıyla top koşturanlarımız ve Çizme’yi ayağa kaldıran bir "İMPARATOR"umuz olur muydu doğrusu merak ederim 
     
     


 SPOR 
































</TEXT>
</DOC>
