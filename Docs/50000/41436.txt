<DOC>
<DOCNO> 41436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo16.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Asbaşkanı'ndan Fatih Altaylı'ya tepki 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Bordo-mavili takımın genç oyuncusu Gökdeniz'in transferi konusunda Galatasaray İkinci Başkanı Fatih Altaylı'nın yaptığı açıklamalara tepki gösterdi 
     ''Galatasaray'dan bu oyuncunun transferi konusunda resmi bir teklif almadık. Galatasaray'ın çiçeği burnundaki yöneticisinin henüz yöneticilik deneyimi olmadığı açık. Zamanla spor yazarlığı ile kulüp yöneticiliği arasındaki farkı anlayacaktır. Bunu dikkate almak istemiyorum. Böyle sorumsuz yöneticleri, Trabzonspor yönetimi olarak kaale almak istemiyoruz ve almıyoruz.'' 
     
     'Yola devam' 
     Gürsoy, ''Diyarbakırspor yenilgisinden dersimizi alarak, yolumuza devam edeceğiz'' dedi. 
     Gürsoy, ligin ilk 3 haftasını galibiyetle kapadıklarını ve 4. haftada yenilgi almalarının ise doğal olduğunu belirterek, ''Trabzonspor genç bir takım. Bir gün kaybedeceğimizi biliyorduk. Bu yenilgide bir tecrübedir'' diye konuştu. 
     Samsunspor ile hafta sonunda yapacakları maçla ilgili olarak da Gürsoy, şunları söyledi 
     ''Karadeniz derbisinde mutlak kazanmak için sahaya çıkacağız. Elbetteki barışın, kardeşliğin bu maça da yansımasını istiyoruz. Dünyada spor barışın en büyük silahıdır. İki Karadeniz kulubünün centilmence mücadele edeceğini beklemekten doğal bir şey olamaz. Geçmişe bakıldığında iki takım arasında çıkan olayların büyük bir kısmının Samsun'da çıktığını görüyoruz.'' 
     
     







</TEXT>
</DOC>
