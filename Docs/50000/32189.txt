<DOC>
<DOCNO> 32189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sonspo07.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane geri döndü...Formula 1'de Hakkinen yeniden birinci... 
</HEADLINE>
<TEXT>

     Otomobil sporlarında Formula 1 Grand Prix Dünya Şampiyonası'nda sezonun 11. yarışı olan İngiltere Grand Prix'sini, Mclaren Mercedes ekibinden Finli sürücü Mika Hakkinen ilk kez kazandı. 
     İngiltere'nin Silverstone pistinde 60 tur üzerinden yapılan 308.356 kilometrelik yarışa ilk sırada başlayan genel klasman birincisi ve geçen yılın şampiyonu Ferrari sürücüsü Alman Michael Schumacher, 4. tur sonunda birinciliği Mika Hakkinen'e kaptırdı. Hakkinen, bu sezon en başarılı performansını gösterdiği bu yarışta, 5. turdan itibaren bitime dek üstünlüğünü sürdürdü ve bu sezonki ilk birinciliğini elde etti. 
     Geçen yıl Ağustos ayından bu yana ilk kez yarış kazanan McLaren Mercedes sürücüsü Hakkinen, 1.25.33.77'lik derece elde ederken, kariyerindeki 19., bu pistteki de ilk birinciliğini kazanmış oldu. 
     Yarışta 2.liği alan Schumacher, Hakkinen'in 33 saniye gerisinde kaldı ve 1.26.07.42'lik dereceyle yarışı tamamladı. 3.lüğü, genel klasmanda da 3. sırada bulunan yine Ferrari takımından Brezilyalı Rubens Barrichello, 1.26.33.05, 4.lüğü ise Williams-BMW ekibinden Kolombiyalı Juan Pablo Montoya, 1.27.12.54 ile kazandı. Bu 4 sürücü, yarışı tamamlayan diğer 12 sürücüye tur bindirdi. 
     22 sürücüden 16'sının tamamlayabildiği yarışın hemen başında otomobili spin atan genel klasman 2.si McLaren Mercedes ekibinden İngiliz David Coulthard da 2. tur sonunda yarışı terk etti. 
     Bu sezon 11 yarışta 6, kariyerinde de 50 birinciliği bulunan Michael Schumacher'in, 51. birinciliğini alıp rekoru yineleme isteği gerçekleşmezken, Alman sürücü, sezonun son 6 yarışına 84 puanla ilk sırada girdi. 
     Genel klasmanda Schumacher'i, 47 puanla David Coulthard, 34 puanla Rubens Barrichello, 31 puanla Williams-BMW ekibinden Michael Schumacher'in kardeşi Ralf Schumacher, 19 puanla Mika Hakkinen, 15 puanla da Juan Pablo Montoya izliyorlar. 
     Markalar klasmanında ise sıralama şöyle 
     1-Ferrari 118 puan, 2-McLaren Mercedes 66 puan, 3-Williams-BMW 46 puan, 4-Sauber 19 puan, 5-Jordan 15 puan, 6-BAR-Honda 12 puan. 
     Şampiyonada sezonun 12. yarışı, 29 Temmuz Pazar günü Almanya'da yapılacak. 






</TEXT>
</DOC>
