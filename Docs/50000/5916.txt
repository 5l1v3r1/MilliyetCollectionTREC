<DOC>
<DOCNO> 5916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sondun12.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lockerbie davasında hüküm giyen Libyalı'dan temyiz başvurusu 
</HEADLINE>
<TEXT>

     İskoçya’nın Lockerbie kasabasında 1988 yılında yolcu uçağının bombalanarak düşürülmesinden suçlu bulunan Libyalı gizli servis ajanı Abdülbassit El Megrahi, yargılandığı İskoç mahkemesine temyiz başvurusu yaptı. 
     İskoç mahkemesi yetkilileri, yaptıkları açıklamada, Megrahi’nin bugün başvuru dilekçesini mahkemeye ilettiğini söylediler. 
     Hollanda’daki eski Amerikan askeri üssü Camp Zeist’te 9 ay süren Lockerbie-uçak sabotajı davasının 31 Ocak’ta yapılan son duruşmasında, iki Libyalı sanıktan Megrahi hüküm giymiş, El Emin Halife Fehime ise beraat etmişti. 
     Yolcu-mürettebat 259 kişi taşıyan uçak, 1988 yılında Londra’nın Heathrow Havalimanı’ndan New York’a doğru havalandıktan sonra, İskoçya’nın Lockerbie kasabası üzerinde infilak etmişti. Faciada, Lockerbie halkından yerde 11 kişi olmak üzere toplam 270 kişi hayatını kaybetmişti. 
     




</TEXT>
</DOC>
