<DOC>
<DOCNO> 23201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo17.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraydan umutlu bekleyiş 
</HEADLINE>
<TEXT>

     Galatasaraylı futbolcular, yarın yapacakları Trabzonspor maçını, Florya Metin Oktay Tesisleri'nde kampta bekliyor. 
     Şampiyonluğa ulaşabilmesi için Fenerbahçe'nin Samsunspor deplasmanında en az 1 farklı skorla yenilip, kendilerinin de Trabzonspor'u en az 3 farklı skorla yenmesi gereken sarı-kırmızılılarda, umutlu bir bekleyiş var. Hazırlıklarını 3 gündür basına ve taraftarlara kapalı olarak sürdüren sarı-kırmızılı ekip, son çalışmasını bu akşam yapacak. 
     Galatasaray'da, kart cezalıları Okan, Bülent Akın ve Ümit ile sakatlığı bulunan Jardel, Trabzonspor maçında forma giyemeyecek. Sarı-kırmızılı ekibin sahaya Taffarel, Fatih, Popescu, Bülent Korkmaz, Ergün, Arif, Suat, Emre Belözoğlu, Hagi, Hasan, Serkan muhtemel 11'iyle çıkması bekleniyor. 
     
     Hagi'nin son maçı 
     Trabzonspor maçı aynı zamanda sarı-kırmızılı takımın Rumen futbolcusu Gheorghe Hagi'nin son karşılaşması olması açısından önem taşıyor. Yarınki maçla birlikte faal futbolculuk yaşamını noktalayacak olan Hagi'nin, Trabzonspor karşısında sahaya kaptan olarak çıkması bekleniyor. 
     
     Okan, Emre ve Fatih'ten basın toplantısı 
     Galatasaraylı futbolculardan Okan Buruk, Fatih Akyel ve Emre Belözoğlu'nun, 28 Mayıs Pazartesi günü Hilton Oteli'nde basın toplantısı düzenleyecekleri bildirildi. Toplantıda, gelecek sezon için FC Inter ile anlaştığı İtalyan kulübünce daha önce duyurulan Emre Belözoğlu ve Okan ile, İspanya Ligi takımlarından Real Mallorca ile anlaştığı ileri sürülen Fatih'in, bu transferler hakkında bilgi aktarmaları bekleniyor. 







</TEXT>
</DOC>
