<DOC>
<DOCNO> 10001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur05.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "Temizel çok alıngan" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Kemal Derviş’in, hükümet çalışmalarına katkı sağlayacak bir bakan olduğunu söyledi. 
     Bakan Okuyan, bayram tatilini geçirmek üzere geldiği Yalova’da düzenlediği basın toplantısında, Türkiye’nin ekonomik yapısında mutlaka reform yapılması gerektiğini belirterek, özellikle bankacılık sektörünün ciddi bir altyapıya sahip olmaması nedeniyle sık sık istikrarsız durumlarla karşılaşıldığını söyledi. 
     Ekonomide kalıcı tedbirlere ihtiyaç duyulduğunu ve bu konuda ekonomiden sorumlu bakanlar tarafından ciddi çalışmalar yapıldığına işaret eden Okuyan, şöyle konuştu "Çalışmalar neticesinde, inanıyorum ki, döviz, borsa ve faizdeki dalgalanmalar bayram sonrası rayına oturacaktır. Yalnız, bazı medya kuruluşları Hazine’den Sorumlu Devlet Bakanlığı’na getirilen Kemal Derviş’i kurtarıcı olarak lanse etti. Bu bilinçli yapılıyorsa çok çirkin bir olay. Kemal Derviş, hükümet çalışmalarına katkı sağlayacak bir bakandır. Medya bu kişiden beklentilerini bulamayınca, yarın, öbür gün, bu kişinin başarısızlığını konuşacaktır." 
     Zekeriya Temizel’in Bankacılık Denetleme ve Düzenleme Kurulu BDDK Başkanlığı görevinden istifasına da değinen Okuyan, Temizel’in BDDK’nın Devlet Bakanı Derviş’e bağlanmasından rahatsızlık duymuş olabileceğini anlatarak, "Temizel’in istifasından üzüntü duydum. Sayın Temizel, fazla alınganlık göstermiştir. Böyle bir alınganlığı göstermeye hakkı yok. Bu şartlarda, o yan baktı, bu dik baktı gibi şeylerle meşgul olamayız" dedi. Bakan Okuyan, 2001 yılı bütçesine ilişkin yeni bir çalışma başlatıldığını da sözlerine ekledi. 




</TEXT>
</DOC>
