<DOC>
<DOCNO> 4562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/guncel/gun04.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Koltuğa para var ama alarma yok 
</HEADLINE>
<TEXT>

AKM, her biri 132 milyon liraya mal olan koltuklarıyla göz kamaştıracak ama güvenliği Allah'a emanet. Çünkü yangın alarmı için bir türlü para bulunamıyor 
     ÖMER ERBİL İstanbul 

     Atatürk Kültür Merkezi'nde AKM yangın alarmı için para bulunamazken, piyasa değerinin üstünde yeni koltuklar için milyarlar harcanıyor. "Alarm vermesin" diye iptal edilen arızalı zonlar, ahşap malzemenin olduğu dekor ambarı, labaratuvar ve sahne bölümünde bulunuyor. Emniyet kayıt ve kontrol sistemine ise her gün "arızalı zonlar devre dışı" kaydı düşülüyor. 
     
93’teki yangını unuttular      Dekor ambarındaki yangına karşı müdahalede kullanılacak yangın dolaplarının önleri ise dekor malzemelerle kapatılarak tehlikeye çanak tutuluyor. Oysa 1993 yılında AKM'deki oda tiyatrosunda elektrik kontağından çıktığı bildirilen yangın itfaiye ekiplerinin müdahalesi sonucu güçlükle söndürülmüştü. 
     
Üç ay önce yenilendi      Öte yandan AKM'nin bin 300 kişilik büyük salon, 530 kişilik konser salonu ile 200 kişilik sinema salonunun eskiyen koltukları üç ay önce yenilendi. Akton Yapı Malzemeleri İnş. San. Tic. A.Ş. tarafından ihale yoluyla alınan koltuk yenileme işi bir ayda tamamlandı. 
     
Kumaşı alev almıyor      İhale şartnamesinde oturma ve sırt kısmı ahşap, üzeri MDF yapılan koltuk iskeleti, ergonomik sünger ve alev almaz kumaş kaplama olarak tarif edildi. Bu tarife uygun olarak yapılan koltukların bir tanesi Kültür Bakanlığı'na 132.5 milyona mal oldu. 
     
Mobilyacılara göre pahalı      Mobilyacılar 132 milyon liranın bu tarz koltuklar için çok olduğunu belirterek, bu fiyata hakikiki deri kaplama koltuk yapılabileceğini söyledi. Piyasada 50 ile 70 milyon lira arasında satılan koltukların deri kaplama olanlarının fiyatı 90 milyon lira. Galeri Bürosan şirketinin sahibi Ramazan Aksoy, "Bu tarz koltukları tanesi 50 milyondan yapmaya hazırım. Alev almaz kumaşın metresi 6 milyon. En fazla 1,5 metre kumaş gider. Koltuğun tanesinde 15 milyon lira para kazanırım" dedi. 
     


 GÜNCEL 
























</TEXT>
</DOC>
