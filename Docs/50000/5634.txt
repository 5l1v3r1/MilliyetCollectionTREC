<DOC>
<DOCNO> 5634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo04.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hagi şoku 
</HEADLINE>
<TEXT>

     Galatasaray'da, ezeli rakibi Fenerbahçe ile yapılacak Türkiye Kupası yarı final maçı öncesi Hagi şoku yaşanıyor. 
     Sol diz iç yan bağlarında ödem ve zedelenme olan Hagi'nin bugün MR'ı çekilirken, durumunun iyi olmadığı ve Fenerbahçe karşısında forma giyemeyeceği açıklandı. 
     Bu arada sarı-kırmızılılar, Fenerbahçe ile yapacağı Türkiye Kupası yarı final maçının hazırlıklarını sürdürdü. Teknik direktör Mircea Lucescu yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren idmanda, sarı-kırmızılı futbolcular kondisyon ve pas çalışmasının ardından, çift kale maç yaptı. 
     İdman sonunda Lucescu, futbolcularını 3 takıma ayırarak, bir turnuva düzenledi. Bu turnuvada yaşlılardan oluşan takım ilk sırayı alırken, futbolcuların oldukça hırslı ve istekli oldukları gözlendi. İzinli olan Taffarel ile sakatlığı tespit edilen Hagi antrenmana katılmazken, hafif bir sakatlığı bulunan Suat ise idmanı yarıda bıraktı. 
     Galatasaray, Fenerbahçe maçı öncesinde yarın kapılarını dış dünyaya kapayacak. Sarı-kırmızılılar, yarın saat 12.00'de Florya Metin Oktay Tesisleri'nde kampa girecek ve akşam yapacağı idmanla da Fenerbahçe maçının hazırlıklarını tamamlayacak. 




</TEXT>
</DOC>
