<DOC>
<DOCNO> 30891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur06.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir de iyi haber..Türkiye'yi 6 ayda 5 milyon turist ziyaret etti 
</HEADLINE>
<TEXT>

     Turizm Bakanı Erkan Mumcu, Türkiye'nin turizmdeki hedefini büyütmesi gerektiğini belirterek, bu yıl Türkiye'ye gelecek turist sayısının 13 milyona ulaşmasını bekliyoruz'' dedi. 
     Mumcu, Türkiye'yi 2001 yılının ilk 6 ayında yaklaşık 5 milyon turistin ziyaret ettiğini bildirdi. 
     Erkan Mumcu, turist sayısının 2001 yılının ilk 6 ayında yüzde 21.9 oranında arttığına işaret ederek, Türkiye'nin Akdeniz'de bulunan rakip ülkelerle başabaş mücadele verdiğini kaydetti. 
     Bu yıl turizmde yüzde 20'ye yaklaşan bir büyüme hacmi yaşandığını ifade eden Mumcu, 2001 yılında Türkiye'ye gelecek turist sayısının 13 milyona yaklaşmasını beklediklerini kaydetti. Türkiye'nin turizm alanında hedefini büyütmesi gerektiğini belirten Mumcu, ''Bu yıl ki turizm gelir beklentimiz 10 milyar dolar. Ancak bu gelirin 20 milyar dolara yükselmemesi için hiç bir neden yok. Tesislerimizi kapasite olarak artırmak, dünya standardında ürünler sunmak gerekir. Bu sadece devletin imkanları ile mümkün değildir. Turizm sektöründeki yatırımcıların desteği gerekmektedir'' diye konuştu. 
     Erkan Mumcu, ilk 6 ayda elde edilen sayıların Türkiye'de, turizmin aylarla sınırlı kalmadığını gösterdiğini ifade ederek, turizmin yurt geneline ve bütün yıla yayıldığına dikkati çekti. 
     Turistlerin genellikle havayolunu seçmesine de değinen Mumcu, başta karayolu olmak üzere ulaşımın geliştirilmesi, tanıtımın çok iyi yapılmasının turist sayısını artıracağına işaret etti. 
     
     Sayılar... 
     Turizm Bakanlığı verilerine göre, turist sayısı, bu yılın ilk 6 ayında geçen yılın aynı dönemine göre yüzde 21.9 oranında arttı. Ocak-Haziran 2001 döneminde Türkiye'yi 4 milyon 766 bin 430 turist ziyaret etti. 
     Türkiye'yi tercih eden turistlerin yüzde 67.6'sı 3 milyon 219 bin 893 hedeflenen kitle olan OECD ülkelerinden, yüzde 21'i 999 bin 503 Doğu Avrupa ülkelerinden gelen ziyaretçilerden oluştu. 
     2001 yılının ilk 6 ayında Türkiye'ye en çok ziyaretçi gönderen ülkeler sıralamasında, Almanya yüzde 25 oranla birinci, İngiltere yüzde 6.9 ile ikinci, Rusya 6.2 ile üçüncü sırada yer aldı. Bu ülkeleri sırasıyla Hollanda, Fransa, A.B.D, Bulgaristan, İran, Avusturya, Belçika ve İsrail'in izlediği kaydedildi. 
     Türkiye'ye gelen turistlerin yüzde 75.31'i havayolunu, yüzde 16.595'u karayolunu, yüzde 0.38'i tren, yüzde 7.73'ü ise deniz yolunu tercih etti. 
     







</TEXT>
</DOC>
