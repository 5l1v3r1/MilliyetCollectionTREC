<DOC>
<DOCNO> 5918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sondun14.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın avukatlarına anlattıklarının kitap haline getirildiği iddiası 
</HEADLINE>
<TEXT>

     Terör örgütü elebaşı Abdullah Öcalan'ın İmralı adasında avukatlarına anlattıklarının yasadışı yollarla kitap haline getirildiği öne sürüldü. 
     İtalya'nın sol görüşlü La Republica gazetesinde Marco Ansaldo imzasıyla bugün yer alan haberde, Öcalan'ın İmralı adasında avukatları aracılığıyla günlük tuttuğu belirtildi. Öcalan'ın söylediklerinin yine avukatları tarafından kitap haline dönüştürülerek, gizli olarak Türkiye dışında ''Barış Umudu, İmralı Notları'' adıyla satışa sunulduğu iddia edildi. Yayımlanan kitapta, terör örgütü elebaşı Öcalan'ın İmralı'da avukatlarına anlattıklarından kesitler yer alırken, ''aylardır, bu hücrede tek başıma yaşıyorum. Ölmek dayanıksızlıktır. Benim için ölüm özgürlük olacaktır'' dediği ifade edildi. Haberde, Öcalan'ın sağlık durumunun kötüye gittiğinin de kitapta yer aldığı ileri sürüldü. 




</TEXT>
</DOC>
