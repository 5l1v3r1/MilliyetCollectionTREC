<DOC>
<DOCNO> 7914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/ekonomi/eko06.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İhalede yüksek faiz korkusu 
</HEADLINE>
<TEXT>

     KADİFE ŞAHİN 

     Cumhurbaşkanı Ahmet Necdet Sezer ve Başbakan Bülent Ecevit arasında MGK’da yaşanan tartışmayla dün tepetaklak olan para piyasaları, bugün düzenlenecek Hazine ihalelerinde faizlerin yüksek çıkmasını bekliyor. 
     Bankacılar, 21 Şubat Çarşamba günü 3.9 katrilyon liralık geri ödemesi bulunan Hazine’nin kriz nedeniyle ihalelerden iç borçlanma programını zorlaştıracak faiz rakamlarıyla çıkabileceğini belirtiyor. 
     Hazine, daha önce bugün yedi ve 12 ay vadeli bono ve tahvil ihaleleri düzenleyeceğini açıklamıştı. Hazine’nin bugün 2.9 katrilyon lira ile 3.2 katrilyon lira arasında borçlanması bekleniyor. Ancak, siyasi kriz ile belirsizlik ve moral bozukluğu yaşayan piyasalar, Hazine’nin ihalelerde vadeyi kısaltması beklentisine girdi. 
     
     Mevduat faizleri de artabilir 
     Aralık ayında yaşanan likidite kriziyle yüzde 30’lardan yüzde 105’lere fırlayan Hazine faizleri, daha sonraki ihalelerde yüzde 70’lere kadar gerilemişti. 
     Dün yaşanan siyasi krizle birlikte tekrar yüksek faiz beklentisine giren piyasalar, kriz öncesi yüzde 65 - 70 arasında olan beklentilerini yüzde 100’ün üstüne çıkardı. 
     Siyasi belirsizliğin faizlerde beklentilerin ötesinde yükselişe yol açacağını belirten bankacılar, Hazine faizlerindeki artışların arkasından mevduat faizi artışlarının da olacağını belirtti. 
     


 EKONOMİ 
















</TEXT>
</DOC>
