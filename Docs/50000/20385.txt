<DOC>
<DOCNO> 20385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur03.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antakya'da selde mahsur kalan belediye başkanı güçlükle kurtarıldı 
</HEADLINE>
<TEXT>

     Antakya'da önceki gün sabah başlayan ve halen devam eden yağış kentte hayatı altüst etti. Belediyeye ait bir pikapla Asi nehri kenarını gezen Belediye Başkanı İris Şentürk, aracının içine su dolması sonucu mahsur kaldı. 
     Başkan Şentürk, polis panzeri ve itfaiye araçlarının yardımıyla kurtarıldı. 
     Kriz Masası yetkililerden alınan bilgiye göre, kentte şiddetli yağış sabaha kadar sürdü. Belediye Başkanı İris Şentürk, Asi nehri kenarını belediyeye ait bir araçla gezerken, aracının içine su dolması sonucu mahsur kaldı. 
     Bu arada, Kışlasaray Mahallesi Değirmen Sokak içerisinde mahsur kalan 2 kişiye ulaşılamadığı ve hayatlarından endişe edildiği öğrenildi. Tüm ev ve işyerlerinin 1. ve 2. katlarının sular altında olduğu kentte, yolların kum, taş ve çamur içinde olması nedeniyle araçların trafiğe çıkışı yasaklandı. 
     Vatandaşlar, dere ve nehir kenarlarından uzakta durmaları konusunda yetkililer tarafından sürekli olarak uyarılırken, askeri birlikler tarafından Saraykent Mahallesi'nde vatandaşların barınmaları için çadır kurulabileceği bildirildi. Bu arada, Kriz Masası yetkilileri, kurtarma çalışmaları için civar illerdeki belediyelerin ellerindeki tüm iş makinalarını kente göndermelerini istediler. 
     
     






</TEXT>
</DOC>
