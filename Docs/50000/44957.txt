<DOC>
<DOCNO> 44957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/ekonomi/eko06.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet TIR’ı Compex’te 
</HEADLINE>
<TEXT>

Geçtiğimiz günlerde Türkiye’yi dolaşarak halkın dertlerini dinleyen Milliyet yazarları, bu kez de Lütfi Kırdar Kongre Merkezi’nde bilişimcilerle buluştu 
     PERVİN METİN İstanbul 

     Milliyet TIR’ıyla Türkiye’yi dolaşan yazarlarımız, bu kez Compex 26. Uluslararası Bilgisayar Fuarı’nda, sektörün önde gelen isimleriyle bir araya geldi. Ece Temelkuran, BSA Türkiye Genel Koordinatörü Erol Özkür, Türk Ticaret Net’in sahibi Ali Gökhan Yalçın’la Abbas Güçlü de Fujitsu Siemens Genel Müdürü Nezih Süzen ve Microsoft Genel Müdürü Haluk Maga ile bilişim sektörünün sorunlarını masaya yatırdılar. 
     Güçlü’nün konukları arasında üniversite öğrencileri de vardı. Gençlerin bilişim teknolojisi ve eğitimle ilgili sorularını yanıtlayan Güçlü, öğrencilerden üniversitelerde yaşadıkları sorunları dinledi. Türkiye’de okuma - yazma bilmeyenlerin sayısının 10 milyon olduğuna dikkat çeken Güçlü, "Her şeyden önce eğitime önem verilmeli" dedi. 
     BSA’nın, korsan yazılımla mücadele etmek için kurulduğunu belirten Özkür, "1995’te Türkiye’de korsan yazılım oranı yüzde 97 idi. Bu oran 2000’de yüzde 69’a düştü" dedi. 
     Bayileri ve son kullanıcıları, korsan yazılımlara karşı uyaran Özkür, bu konuda oda ve derneklerle iletişim halinde olunması gerektiğine de dikkat çekti. 
     
     E-ticaret yayılıyor 
     Ali Gökhan Yalçın ise Türk Ticaret Net’in, küçük ve orta ölçekli firmalara e-ticaret olanağı sağladığını belirterek şöyle konuştu 
     "On binlerce üye firma, on line ortamında pazar yerinin avantajlarını kullanıyor. Sitemize ilgi, kriz döneminde yüzde 60 oranında arttı." 
     



 EKONOMİ 























</TEXT>
</DOC>
