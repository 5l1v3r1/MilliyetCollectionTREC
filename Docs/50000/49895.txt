<DOC>
<DOCNO> 49895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/guncel/gun04.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Star yönetimi hesap verecek 
</HEADLINE>
<TEXT>

Mahkeme kararlarını hiçe sayarak karalama kampanyası yürüten Star TV ve Joy FM sorumluları hakkında dava açıldı. Sanıkların 6 aya kadar hapisle cezalandırılmaları istendi 
     İSTANBUL Milliyet 

     İş Bankası aleyhine karalama kampanyası yürüten ve mahkeme kararlarını hiçe sayarak yayınlarına devam eden Uzan Grubu’na ait Star TV ve Joy FM hakkında iki ayrı ceza davası açıldı. Star TV ve Joy FM sorumluları Belgin Fırat ve Çağdaş Ergin’in de, tedbir kararına uymadıkları gerekçesiyle 6 aya kadar hapisle cezalandırılmaları istendi. İş Bankası’nın başvurusu üzerine Küçükçekmece Basın Savcılığı’nca Uzan Grubu’nun yayın organları hakkında başlatılan soruşturmayı tamamlayan savcı Ali Özgündüz, yayınların durdurulması yönündeki iki mahkeme kararına rağmen, yayınlara devam eden Star TV ve Joy FM yöneticilerinin suç işlediğini saptadı. Bunun üzerine Küçükçekmece 1. Asliye Ceza Mahkemesi’nde iki ayrı dava açıldı. 
     Davaların iddianamesinde, Star TV ve Joy FM’in mahkeme kararlarını hiçe sayarak yayın yaptıkları, firma sorumluları Fırat ve Ergin’in de HUMK Hukuk Usulü Mahkemeleri Kanunu 113 a Tedbir kararına uymamak maddesi gereği suç işledikleri belirtildi. Savcı sanıkların 1 - 6 ay hapisle cezalandırılmasını isterken Metro FM, Süper FM ve Kanal 6’yla ilgili soruşturmanın da devam ettiği öğrenildi. 
     
     İki tedbir alınmıştı 
     İş Bankası avukatları, karalama yayın yapan Metro FM, Süper FM, Joy FM radyolarıyla Star TV ve Kanal 6’daki haberlerin durdurulması için İstanbul 4. Asliye Hukuk Mahkemesi’ne, ardından Ankara 11. Asliye Hukuk Mahkemesi’ne başvurmuştu. Mahkemeler İş Bankası aleyhinde yapılacak tüm yayınların ihtiyati tedbir yoluyla durdurulmasına karar vermişti. Tedbir kararlarında, "Bir bankanın itibarını kırabilecek ya da şöhretine zarar verebilecek asılsız haber yayanların Bankalar Yasası’nda hükme bağlandığı" belirtilerek, ülkenin içinde bulunduğu durum nedeniyle yapılacak yayınların piyasalarda beklenmeyen tepkilere neden olabileceği ve krize yol açabileceği ifade edilmişti. 
     Ancak Uzan Grubu bu mahkeme kararlarını da hiçe sayarak yayınlarını sürdürmüştü. 
     



 GÜNCEL 

















</TEXT>
</DOC>
