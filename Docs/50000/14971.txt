<DOC>
<DOCNO> 14971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/soneko15.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı "İlaç sıkıntısında kritik aşamaya gelindi" 
</HEADLINE>
<TEXT>

     İlaç Endüstrisi İşverenler Sendikası İEİS Yönetim Kurulu Başkanı Bülent Eczacıbaşı, fiyatlandırma konusunun kritik bir aşamaya geldiğine dikkat çekerek, ''Gerçekleri göze alarak bir fiyatlandırma yapmak için daha fazla gecikmemek gerekir'' dedi. 
     Eczacıbaşı, İEİS tarafından düzenlenen ''İlaç Şirketleri ve Medya'' konulu toplantının ardından basın mensuplarının sorularını yanıtladı. 
     İlaç sanayinde fiyatlandırmadan kaynaklanan sorunların her zaman olduğunu bildiren Eczacıbaşı, Türkiye gibi enflasyon olan ülkelerde hızlı maliyet ve hızla fiyat ayarlamaları gerektiğini söyledi. Eczacıbaşı, ilaç fiyatlarındaki artışın ilacın yüzde 70'ini alan devlete yük getirdiğini belirterek, şunları söyledi 
     'Bakanlık fiyatları ayarlarken, devlete gelecek yükü de hesaplıyor. Devlet kamu tarafından pazarlaması yapılan, üretilen ve satılan malların maliyet artışlarına göre ve kurlardaki değişikliklere göre süratle fiyat ayarlamaları esas olarak kabul edilmiş ve bu yapılıyor. Bunlarda durum böyleyken, ilaçta gereken ayarlamaların geciktirilmesi, yapılmaması ve üreticilere yüklenmesini haklılık taşıyan bir uygulama olarak göremeyiz.'' 
     Eczacıbaşı, Sağlık Bakanlığı'nın topluma ve devlete aşırı faturalar yüklememeyi istediklerini ifade ederek, ''Ancak bunun ölçüsünü çok iyi tespit etmek lazım. Bizce artık konu kritik bir aşamaya gelmiştir. Ve de gerçekleri göze alarak bir fiyatlandırma yapmak için artık daha fazla gecikmemek gerekir'' dedi. 
     Firmaların ancak bugün geçerli olan kurdan ithalat yapabileceklerini belirten Eczacıbaşı, başka bir kurun fiyatlandırmada esas alınması halinde firmaların zarar edeceğini kaydetti. Eczacıbaşı, ''Bu zarara katlanmalarını istemek, bir yöntemdir. Bugüne kadar böyle yapılmıştır. Ancak bunun bir sınırı olması gerekir. Bu sınır bizce artık aşılmak üzeredir'' diye konuştu. 
     Bir basın mensubunun ilaç stoklarının tamamen tükendiğine ilişkin sorusu üzerine Ezcacıbaşı, şunları söyledi 
     'Bazı ilaçlarla ilgili ciddi sorunlar olduğu anlaşılıyor. Her durumu takip etmeye çalışıyoruz. Durum çok hızlı değişiyor. Gelebildiğimiz tabloda değişikler hergün ortaya çıkıyor. Daha 2 gün önce biz bakanlıkta görüşmeler yaparken, durumun ciddi olmadığına ilişkin bakanlığın saptamaları vardı, ellerinde rakamlar vardı. Bu rakamlar, büyük ölçüde bizim rakamlarda uyuşuyordu. Ancak her geçen gün bu tablo daha ciddileşiyor ve sorunlar giderek büyüyor. Ama mutlaka tedbir alınacaktır. Bunun çok büyük sorunlara yol açacak boyutlara varmasını eminiz bakanlık önleyecektir. Gereken düzenlemeler yapılacaktır.'' 
     Bunun yaptırımının olamayacağını, ilaç sanayicileri ve İEİS olarak herhangi bir yaptırım uygulamalarının söz konusu olmayacağını bildiren Eczacıbaşı, gerçekçi bir kur üzerinden fiyatlandırma yapılamazsa, her firmanın hesabını yapacağını, ithalata devam edip edemeyeceğine karar vereceğini söyledi. 
     
     
     



</TEXT>
</DOC>
