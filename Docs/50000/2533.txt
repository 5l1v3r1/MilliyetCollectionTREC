<DOC>
<DOCNO> 2533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/spor/aspo.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ASILMAYA HAZIRIZ’ 
</HEADLINE>
<TEXT>

Beşiktaş Başkanı Bilgili, medyaya yüklendi, haberleri suni olarak nitelendirdi 
     BİLAL MEŞE 

"Bu yola baş koyduk"      BEŞİKTAŞ Başkanı Serdar Bilgili, yine medyaya yüklendi, son aylarda çıkan haberleri "gürültü" ve "suni" olarak nitelendirdi. Bilgili, "Biz bu yola başımızı İnönü Stadı’nda koyduk. Gazete sayfalarında değil, ama İnönü Stadı’nda asılmaya seve seve hazırız" dedi. Yöneticiler Yıldırım Demirören, Mete Düren, Seyfi Karaca, İbrahim Altınsay, Ali Ertem ve Berk Ekşioğlu’nun da yer aldığı toplantıda Başkan, Ahmet Hamoğlu ve Kaptan Mehmet olayına değindi. 
     
"Rahatsız oldular"      BİLGİLİ, ilk yarıda başarılı olduklarını da vurguladı. Başkan şöyle konuştu "Liderin sadece iki puan gerisindeyiz. Hem kupada, hem de ligde en büyük favori Beşiktaş’tır. Başarının ölçüsü yeşil sahadır. Takımımızın, ilk yarıyı iki puan farkıyla kapatacağının anlaşılması, bazı çevreleri ciddi şekilde rahatsız etmiştir. Yaratılan bu suni gündemi muhatap almayacağımız gibi, bu gündemle uğraşıp, asıl hedef ve sorumluluklarımızdan da asla sapmayacağız." 
     
"Kaptanımız Mehmet’tir"      SERDAR Bilgili, Hamoğlu’nun aşırı stres nedeniyle yıprandığını belirtti, "Bırakmak istedi, kabul ettik" ifadesini kullandı. Başkan, Şifo Mehmet olayına da, "Kaptanlık teklif edilecek değil, tebliğ edilecek görevdir. Nouma’ya kaptanlık teklif edilmedi. Kaptanımız Mehmet’tir. Üzerinde durmamız gereken konu, daha önce kulüpten kopan futbolcularımızın aksine kaptanımızdan, Beşiktaş’ın ileri de nasıl faydalanacağı olmalıdır" diye değindi. 
     
Komite Başkan’a bağlandı      BAŞKAN, Futbol Komitesi’nin direkt olarak kendisine bağlandığını da söyledi. Komitenin sorumluluğunu Yıldırım Demirören üstlenirken, basın ve halkla ilişkilerini İbrahim Altınsay ile Mete Düren yürütecek. Düren, istifa eden Dr. Gökhan Metin ile ilgili "Doçentlik sınavlarına hazırlanıyor. Bu nedenle ayrıldı. Bülent Bayraktar ve İlker Yücesır ile de sorunumuz yok" diye konuştu. Ancak, Bayraktar ile Yücesır’ın görevden ayrılmaları kesinleşti. 
     


 SPOR 

































</TEXT>
</DOC>
