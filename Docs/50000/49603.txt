<DOC>
<DOCNO> 49603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko02.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı ''IMF heyeti en kısa zamanda Türkiye'ye geliyor'' 
</HEADLINE>
<TEXT>

     Uluslararası Para Fonu IMF Başkanı Hörst Köhler, Türkiye'nin onuncu gözden geçirme döneminin sonuçlandırılması için kısa süre içinde Ankara'ya IMF heyetinin gönderileceğini ve bu heyetin Türkiye'nin bundan sonra nasıl destekleneceğine ilişkin kendilerine tavsiyede bulunacağını bildirdi. 
     IMF İcra Direktörleri Kurulu'nun, Türkiye'ye ilişkin gayrıresmi toplantının ardından açıklama yapan Köhler, şöyle dedi 
     ''IMF heyeti, Türkiye'nin IMF tarafından desteklenen ekonomik programını ve onuncu gözden geçirme dönemini ele almak üzere kısa süre içinde Ankara'ya gidecek. Onuncu gözden geçirme döneminin önümüzdeki haftalarda IMF İcra Direktörleri Kurulu'nda ele alınması bekleniyor. 
     Türkiye'nin ekonomik programı yolunda gidiyor, ancak 11 Eylül'deki trajik olaylar, konumundan dolayı özellikle ağır şekilde etkiledi ve Türkiye'nin turizm gelirleri ve ağır borç durumu kötü etkilendi. 
     IMF heyeti, Türk yetkilileriyle birlikte ekonomik politikaların nasıl güçlendirilebileceği üzerinde çalışacak ve bu esasa göre Türkiye'nin en iyi şekilde nasıl desteklenmeye devam edeceği konusunda tavsiyelerde bulunacak.'' Köhler'in bu açıklamasının ardından, IMF heyetinin Ankara görüşmelerinin sonucunda hem gelecek yıla ilişkin ek finansman konusu açıklığa kavuşturulacak, hem de 3 milyar dolarlık dördüncü kredi diliminin Türkiye'ye iletilmesinin önü açılacak. 
     Washington'daki uluslararası finans çevreleri, Türkiye'nin gelecek yılki finansman açığının kapatılması yönünde IMF'nin önemli katkıda bulunmasının beklendiğini belirttiler. 
     






</TEXT>
</DOC>
