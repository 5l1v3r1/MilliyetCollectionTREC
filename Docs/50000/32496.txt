<DOC>
<DOCNO> 32496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun11.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistinlilerin hızlı nüfus artışından endişeli... 
</HEADLINE>
<TEXT>

     İsrail'de Filistinlilerin nüfusunun hızla artmasından duyulan endişe bir kez daha gündeme getirildi. 
     Hayfa Üniversitesi'nde görevli Prof. Arnon Sofer, Parlamento Dışilişkiler ve Savunma Komitesi'ne verdiği brifingte, 2020 yılında İsrail ve Filistin topraklarında Yahudilerin azınlıkta kalacağını belirterek, ''Önlem alınmazsa 19 yıl sonra İsrail yok olur'' dedi. 
     19 yıl sonra Ürdün nehri ile Akdeniz arasında yaşayanların nüfusunun 15.2 milyona ulaşacağını belirten Sofer, bunun yüzde 58'inin Arap, yüzde 42'sinin ise Yahudi olacağını vurguladı. Geçen yıl bu rakamlar, yüzde 50.5 Yahudi, yüzde 49.5 Arap şeklindeydi. 
     Sofer'e göre, bu çerçevede İsrail içindeki nüfus dağılımı da 6.4 milyon Yahudi şu anda 4.8 milyon ile 3 milyon Arap ve Yahudi olmayan diğerleri şu anda 1.8 milyon şeklinde olacak. Ayrıca, Batı Şeria ve Gazze'de yaşayan Filistinlilerin halen 3.3 milyon olan nüfusu 5.8'e yükselecek. Sofer, bu sürede İsrail nihai sınırlarını belirlemez ve Filistinlilerle bir ayrıma gitmezse ''var olma krizine girileceğini'' belirterek, ''Son derece endişeliyim. Bu soruna bir çözüm bulunmazsa bir yok oluş yaşanacak'' dedi. 
     İsrailli Arap milletvekili Haşem Muhammed ise komite toplantısını,''Irkçılığı, faşizmi ve aşırı sağı cesaretlendirdiği'' gerekçesiyle boykot etti. Muhammed, ''bu konunun komitede ele alnmasından büyük düşkırıklığına uğradığını'' belirterek, bu konunun tartışılmasının demokratik ve insani değerlere zarar verdiğini vurguladı. Muhammed, bunun iki ulusun barış içinde birarada yaşaması önünde engel yarattığını, çünkü ülkedeki ırkçıların her Arap çocuğunu patlamaya hazır bir bomba olarak gördüklerini söyledi. Komite Başkanı Don Meridor ise Muhammed'in suçlamalarını reddederek, komitenin nihai sınırlar konusunu da ele aldığını ve demografik unsurların nihai sınırların belirlenmesinde belirleyici olacağını ifade etti. 







</TEXT>
</DOC>
