<DOC>
<DOCNO> 13466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/soneko14.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Süzer Grubu'na 14 yıl vadeli kredi 
</HEADLINE>
<TEXT>

     ABD hükümetinin finans kuruluşu OPIC'ın, Süzer Grubu'na bağlı SOM Otelcilik A.Ş'ye 14 yıl vadeli 50 milyon dolar tutarında proje kredisi sağladığı bildirildi. 
     Süzer Grubu'ndan yapılan açıklamada, söz konusu kredinin, Dolmabahçe'deki Süper Plaza'da Haziran ayında hizmete girecek olan The Ritz-Carlton İstanbul Oteli'nin finansmanında kullanılacağı bildirildi. 
     Açıklamaya göre, Süzer Grubu ile Overseas Private Investment Corporation OPIC arasındaki krediye ilişkin anlaşma, önceki gün Washington'daki Ritz-Carlton Oteli'nde Türk-Amerikan İş Konseyi toplantıları sırasında törenle imzalandı. Anlaşmaya, OPIC Başkanı Kirk K. Robertson ile Süzer Holding Başkanı Mustafa Süzer imza koydu. Törene, Türkiye'nin Washington Büyükelçisi Baki İlkin ve ABD'nin Ankara Büyükelçisi Robert Pearson ile bürokratlar ve işadamlarının da katıldığı kaydedildi. 




</TEXT>
</DOC>
