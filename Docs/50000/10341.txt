<DOC>
<DOCNO> 10341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sondun07.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Bakü-Ceyhan'a destek çıktı 
</HEADLINE>
<TEXT>

     ABD Başkanı George W. Bush, Kazakistan Devlet Başkanı Nursultan Nazarbayev'den, Bakü-Ceyhan petrol boru hattını desteklemesini istedi. 
     Kazakistan Devlet Başkanlığı sözcüsü Erden Baizhanov'un verdiği bilgiye göre, Nazarbayev'e yazdığı mektubunda, Bakü-Ceyhan hattı dahil, ABD yönetiminin, Kazak enerji kaynaklarının geliştirilmesi ve sevkiyatında daha fazla işbirliğine duyduğu ilgiyi ifade etti. 
     Bush, mektubunda, Nazarbayev'e, Amerikan yönetiminin, Kazakistan ile ekonomi ve enerji alanlarında ilişkilerin daha da geliştirilmesini desteklediğini bildirdi. ABD Başkanı Bush, Kazakistan'a, terörizmle mücadele, silahların yayılmasının önlenmesi ve uyuşturucu kaçakçılığıyla mücadelede de işbirliği önerdi. 
     Kazakistan Devlet Başkanı Nazarbayev, ABD Başkanı Bush'un Hazar Denizi enerji kaynakları özel temsilcisi Elizabeth Jones ile görüşmesinde, Bakü-Ceyhan boru hattını destekleyeceğine dair söz vermişti. Nazarbayev, Kazakistan'ın Kashagan petrol yatağından ilk petrol sevkiyatının Bakü-Ceyhan petrol boru hattından yapılacağını belirtmişti. 




</TEXT>
</DOC>
