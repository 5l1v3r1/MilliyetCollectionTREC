<DOC>
<DOCNO> 32931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/ekonomi/eko01.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom iki yılda tamam 
</HEADLINE>
<TEXT>

Devlet Bakanı Derviş, Ulaştırma eski Bakanı Öksüz’e gönderdiği kişiye özel’ bir mektupta, Telekom’un en erken 18 - 24 ayda özelleştirilebileceğini belirtti 
     ANKARA Anka 

     Ekonomiden sorumlu Devlet Bakanı Kemal Derviş’in, eski Ulaştırma Bakanı Enis Öksüz’e gönderdiği "Kişiye Özel" bir mektupta, Telekom’un dünyadaki koşullar ve ekonomik olaylar nedeniyle en erken 18 - 24 ay içinde satışının mümkün olabileceğini işaret ettiği öğrenildi. 
     Ekonomik programda, yüzde 45’inin blok olarak satılmasıyla özelleştirilmesi öngörülen Türk Telekom ihale komisyonunun kurulması için hazırlıklar başladı. 
     Ancak, dünya telekomünikasyon sektöründeki daralma nedeniyle Türk Telekom’un satışının kısa vadede gerçekleşmesi beklenmiyor. 
     
     Tekel de kalkıyor 
     Ekonomiden sorumlu Devlet Bakanı Derviş’in öngördüğü satış tarihi, Türk Telekom tekelinin 2003 yılı sonunda kalkacağı göz önünde bulundurulduğunda, satış için konulan vadenin bu süreyle örtüşmesi dikkat çekiyor. 
     Türk Telekom’un yeni yönetim kurulunun da özelleştirme sürecinde şirketleşme planını hazırlaması gerekiyor. 
     Türk Telekom’un, "altın hisse" dışındaki tüm hisselerinin özelleştirilmesini gerçekleştirecek olan ihale komisyonunun oluşturulması için çalışmalar başladı. 
     Özelleştirme İdaresi Başkanlığı, ÖİB Telekom’un satışı için gerekli stratejiyi oluşturmak üzere öngörülen beş kişilik ihale komisyonunda görev yapacak üyelerin adlarının bildirilmesi için ilgili kurumlara başvurdu. 
     ÖİB’nin başvurusu üzerine komisyonda iki üyeyle temsil edilecek olan Ulaştırma Bakanlığı, Haberleşme Genel Müdürü Hasan Tüfekçi ile Genel Müdür Yardımcısı Hasan Tekeli’nin adlarını bildirdi. Komisyonda bir üyeyle temsil edilecek olan Hazine Müsteşarlığı’nın ise KİT Genel Müdür Yardımcısı Eşref Ayaş’ın adını bildirebileceği kaydedildi. Komisyonun kalan iki üyesini ise ÖİB belirleyecek. 
     İhale komisyonunun başkanı da ÖİB’nin belirleyeceği isimlerden biri olacak. Telekom İhale Komisyonu, Türk Telekom’un satış takvimini, ihale şartnamesini, izlenecek stratejiyi ve yöntemi belirleyecek. 
     
Ulusal Fon’u Derviş yönetecek      ANKARA Milliyet 

     Avrupa Birliği AB ile mali işbirliğininin koordinasyonunu sağlayacak "Ulusal Yardım Koordinatörlüğü" görevini Başbakan Yardımcısı Mesut Yılmaz üstlenirken, AB’den sağlanacak mali yardımların toplanacağı "Ulusal Fon"u ise Devlet Bakanı Kemal Derviş yönetecek. 
     Başbakan Ecevit’in konuyla ilgili genelgesine göre, Ulusal Program’ın ardından AB’den gelecek hibe ve krediler için beş birim oluşturuldu. Mali işbirliği ile ilgili çalışmalarda uyumu sağlamak üzere bir de "Mali İşbirliği Komitesi" kuruldu. Komite, Dışişleri ve Maliye Bakanlığı, DPT, Hazine ve AB Genel Sekreterliği temsilcilerinden oluşacak. 
     
     Fonu Derviş yönetecek 
     AB’nin mali yardımları Ulusal Fon’da topalanacak. Fonu, Devlet Bakanı Derviş yönetecek. Ayrıca, Ulusal Mali Yardım Koordinatörü, Ulusal Yetkilendirme Görevlisi, Mali İşbirliği Komitesi ve AB Komisyonu temsilcilerinden oluşacak bir de Ortak İzleme Komitesi oluşturulacak. Komite, izleme raporları kapsamında finansman protokollerinde yeralan hedeflerin gerçekleşmesini değerlendirecek. Raporlamayı ise Başbakanlık Proje Uygulama Birimi yapacak. 
     
Yeniden Kutluata dönemi      ANKARA Milliyet 

     Türk Telekom, Ulaştırma Bakanlığı’ndan istifa eden Enis Öksüz’ün görevden aldığı, ancak Danıştay kararı ile tekrar görevine dönen Müsteşar Münir Kutluata’ya bağlandı. Bakanlığın genelgesine göre, Türk Telekom’un yanı sıra Savunma Sekreterliği, Personel, Basın ve Halkla İlişkiler, Dışilişkiler ve Avrupa Birliği Koordinasyon Dairesi Başkanlığı da Kutluata’ya bağlandı. 
     
     Dünya Bankası inceleyecek 
     Bu arada, Dünya Bankası’nın telekom uzmanları heyeti de önümüzdeki hafta başında Türkiye’ye geliyor. Başekonomist James Parks başkanlığındaki heyette bankanın telekom uzmanı Garid Looksly de yer alacak. Dünya Bankası uzmanları, lisans verme yetkisinin bakanlıktan alınarak Telekomünikasyon Kurumu’na verilmesinin ardından "agresif bir lisans verme" politikası uygulanmasını öneriyor. Bu çerçevede, uydu sistemleri, internet sağlayıcılığı ve veri iletim sistemlerine kadar birçok alanda yeni lisanslar verilmesi gündeme geliyor. 
     



 EKONOMİ 






















</TEXT>
</DOC>
