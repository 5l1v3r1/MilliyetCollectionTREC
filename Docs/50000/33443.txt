<DOC>
<DOCNO> 33443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sondun01.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna lav püskürtmeye devam ediyor...Köylüler dua ediyor... 
</HEADLINE>
<TEXT>

     İtalya'da, Sicilya'daki Etna Yanardağı'nın püskürttüğü lavların yaklaştığı Nicolosi kasabası sakinleri, kendilerine yardımcı olması için Tanrı'ya dua ettiler. 
     Kilisede bugün dua edenler arasında bulunan Sicilyalı yaşlı bir kadın, ''Tanrı'ya dua ediyoruz. Çünkü, bu aşamada lavları yalnızca o durdurabilir'' dedi. 
     Sivil savunma görevlilerinin henüz bir tehlike olmadığı güvencesi vermesine rağmen, yöre halkı, dün geceyi uykusuz geçirdi. 
     Yaklaşık 5 bin nüfuslu Nicolosi'deki ilk evden yalnızca 4 kilometre uzaklıkta bulunan lavlar, son 4 günde 2 kilometre ilerledi. Ancak yetkililer, son 48 saat içinde lavların yavaşladığını açıkladı. 
     Bu arada, Etna yakınında bulunan Catania Havaalanı, volkanik küllerin pistte ince bir tabaka oluşturması nedeniyle güvenlik görevlileri tarafından, 3 saat boyunca kapatıldı. 






</TEXT>
</DOC>
