<DOC>
<DOCNO> 17703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur21.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da hızı saatte 80 kilometreye ulaşan kum fırtınası 
</HEADLINE>
<TEXT>

     Konya ve çevresinde dün geceden itibaren etkili olan ve bu sabah şiddetini artıran rüzgarın yol açtığı kum fırtınasının, bölgede karayolu ulaşımını aksattığı bildirildi. 
     Sabah saatlerinden itibaren etkili olan şiddetli rüzgarın hızı, zaman zaman saatte 80 kilometreye ulaşıyor. Şiddetli rüzgarın, iletişim ve enerji hatlarında kopmalara yol açtığı için nakil hatlarında arızalar meydana geliyor. 
     Rüzgar, Konya'nın Karapınar İlçesi'nde kum fırtınasına yol açarak, şehirlerarası ulaşımı olumsuz yönde etkiliyor. Konya-Karapınar-Ereğli karayolunda görüş mesafesi yer yer 100 metreye düşerken, trafik ekipleri, megafonlarla sürücüleri dikkatli olmaları konusunda uyarıyorlar. 
     Trafik yetkilileri, Doğu ve Güneydoğu Bölgesi'ni Akdeniz, Ege ve İç Anadolu'ya bağlayan en önemli geçiş noktasının Karapınar olduğunu hatırlatarak, bölgeden geçiş yapacak araç sürücülerinin kum fırtınasına karşı duyarlı olmalarını istediler. 
     




</TEXT>
</DOC>
