<DOC>
<DOCNO> 36651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/ekonomi/eko06.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy hızlı başladı 
</HEADLINE>
<TEXT>

Sümerbank'ı devralan OYAK Grubu'nun Genel Müdürü Coşkun Ulusoy, bugün tüm müdürleri İstanbul'da toplayarak, hedef ve stratejilerini anlatacak 
     SONGÜL HATISARU 

     Geçtiğimiz hafta Sümerbank'ı devralarak finans sektöründeki yeniden yapılanmasının işaretlerini veren OYAK Grubu işe hızlı başladı. OYAK Genel Müdürü Coşkun Ulusoy Sümerbank'ın bütün şube ve genel müdürlük departman müdürleriyle bugün İstanbul'da toplanıyor. Sümerbank'ın birisi yurtdışında olmak üzere toplam 136 şubesi bulunuyor. 
     Lütfi Kırdar Kongre merkezinde yapılacak toplantıda Ulusoy, banka personeline grubun finansla ilgili stratejileri hakkında bilgi verip hedeflerini anlatacak. Ulusoy, personelle tanışacağı toplantıda, grubun bankacılık alanındaki yeni rotasını çizecek. Sümerbank'la birlikte bireysel bankacılık işlemlerinde ilklere imza atacaklarını söyleyen OYAK Genel Müdürü Coşkun Ulusoy, bireysel bankacılık faaliyetlerinde yoğunlaşacaklarını söyledi. Uzun vadeli konut kredileri başta olmak üzere sektöre dinamik gireceklerinin sinyalini veren Ulusoy, hizmeti müşterinin kapısına götüreceklerini vurguladı. 
     
     Sıkıntılar geçici 
     Sümerbank'ın devralınmasından sonra oluşacak yeni yapıda OYAK Bank isminin kullanılacağını ifade eden Ulusoy, Türk bankacılık sisteminde yaşanan sıkıntıların geçici olduğunu, finans sektörünün kendileri açısından stratejik olduğunu söyledi. 
     Çalıştığı kurumlarda yaptığı radikal çalışmalarla tanınan Ulusoy'un bankacılık alanında işe hızlı başladığı konuşuluyor. Birleşmenin yılsonunda tamamlanacağını belirten Ulusoy, bankacılık alanında büyüyeceklerini söyledi. 
     Sermaye piyasasında OYAK Menkul Değerler'le faaliyet gösteren OYAK Grubu, Sümerbank iştiraklerinden Yaşar Yatırım'la da ilgileniyor. 
     
     
     



 EKONOMİ 


















</TEXT>
</DOC>
