<DOC>
<DOCNO> 23257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/ekonomi/eko01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi çatınca, Derviş’e yüklendi 
</HEADLINE>
<TEXT>

Ziraatçilerin protestosuna uğrayan Tarım Bakanı Gökalp, Bakan Derviş’i Bazıları gibi ABD’de 30 yıl kalmadım’, Tarım Hilton’da kahvaltı yapanlara da lazım’ diye eleştirdi 
     ANKARA Milliyet 

     Tarım ve Köyişleri Bakanı Hüsnü Yusuf Gökalp, Devlet Bakanı Kemal Derviş’i üstü kapalı olarak eleştirdi. Tarımın "Hilton Oteli’nde sabah kahvaltısı yapanları" da etkilediğini söyleyen Gökalp, Türkiye Ziraat Odaları Birliği’nin TZOB 22. Genel Kurulu’nda delegeler tarafından protesto edildi. 
     Gökalp’in konuşması sırasında delegeler, "Çitfçiyi değil siyaseti konuşuyorlar, nereye yürüyelim, Meclise mi Tarım helak oldu, gübre fiyatından, mazot fiyatından bahset" gibi müdahalelerde bulundular. 
     Tepkiler nedeniyle nedeniyle konuşmasını güçlükle tamamlayan Gökalp ise hububat taban fiyatları nedeniyle kızdığı Bakan Kemal Derviş’e ad vermeden sataştı "Ben ABD’de yedi yıl okudum. Doktoram bittikten iki gün sonra Erzurum’a gittim. Bazıları gibi 20 - 30 yıl sonra dönmedim" dedi. 
     
Köyüne dön çağrısı      Tarımla herkesin ilgilenmesi gerektiğini belirten Gökalp, Derviş’i hedef alan sözlerine "Hilton otelinde kahvaltı yapanlar da tarımla ilgilenmeli" diyerek devam etti. Gökalp, buğdayda gümrük vergisinin sıfıra indirilmek ve bu konuda bir mektup imzalatılmak istendiğini söyleyip "Ben bu mektubu imzalamayacağım" dedi. Gökalp’in Derviş manevrası tepkileri yatıştırmaya yetmedi. 
     Gökalp, buğdayın kilo maliyetinin 158 bin lira olduğunu belirterek, "niyet mektubunu delmiyoruz, önerdiğimiz fiyatın verilmesi lazım" derken, öğleden sonra katıldığı bir başka toplantıda da Toprak Mahsulleri Ofisi’nin emanet alımlara başladığını anlattı. 
     
Bayan Derviş’e sataştılar      TZOB Başkanı Faruk Yücel ise genel kuruldan ayrılırken Gökalp’i istifaya çağırarak, "Bakanlık askerlik gibi değil. Ben bakanlık yapamıyorum’ der basar istifayı, köyüne döner" dedi. 
     Yücel, Gökalp’in IMF yönetim kurulu üyesi gibi davrandığını söyleyerek "Buğday taban fiyatını bakanlar kuruluna bildirdim bekliyorum, diyor. Biz de, siz bakansınız biz de sizden bekliyoruz, " dedi. Yücel, Bakan Derviş’i de ağır dille suçlayarak, "Pil şarj tutmadığı için yanına takviye olarak hanımefendiyi getirdi... Ekonomiyi mi düzelteceğiz, yoksa Televole programlarıyla milleti mi uyutuyoruz. İnşallah program uygulamadan döner, Derviş midir, mesih midir geçer gider" diye konuştu. 
     TZOB Genel Kurulu’na DYP Genel Başkanı Tansu Çiller ve CHP Lideri Deniz Baykal da katıldı. Çiller’e yoğun ilgi gösteren delegeler, toplantıdan ayrılırken, "Ana Ağrı’ya gel, Ana Kars’a gel" diye bağırdılar. 
     
Hatay’a AB’den hibe yardım      Ekonomiden Sorumlu Devlet Bakanı Kemal Derviş, sel felaketine uğrayan Hatay’a Avrupa Sosyal Fonu’ndan yardım için hibe elde ettiklerini bildirdi. 
     Derviş, sel felaketine uğrayan Hatay’a yardımın en kısa zamanda ulaştırılacağını belirtti. Başbakanlık Merkez Bina’da basın mensuplarının sorularını yanıtlayan Bakan Derviş, "Hatay’a yardım bir an önce ulaştırılacak, sanırım bir hafta içinde bitirilecek" dedi. Yardımın içerden yapılacağını, Hazine’nin bu konuda çok güzel bir çalışması olduğunu ifade eden Derviş ancak Avrupa Sosyal Fonu’ndan da Hatay’a yardım için hibe elde ettiklerini bildirdi. 
     Hibe miktarının sorulması üzerine ise Hazine Müsteşarı Faik öztrak, miktarın henüz belli olmadığı karşılığını verdi. 
     



 EKONOMİ 

























</TEXT>
</DOC>
