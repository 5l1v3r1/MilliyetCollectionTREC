<DOC>
<DOCNO> 31371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sontur09.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk'ta kaybolan silahların davası da zaman aşımında gitti 
</HEADLINE>
<TEXT>

     Ankara 6. Asliye Ceza Mahkemesi, eski Emniyet Genel Müdürlüğü Özel Harekat Dairesi Başkanvekili İbrahim Şahin'in de aralarında bulunduğu 10 sanık hakkındaki, kamuoyunda ''kayıp silahlar'' olarak bilinen davanın, ''Bugüne kadar yasal zaman aşımı süresi dolduğundan ortadan kaldırılmasına'' karar verdi. 
     Mahkeme, Yargıtay'ın bozma kararının ardından yapılan ikinci yargılamada, 4 sanığı ise önce ''görevi ihmal'' suçundan cezaya çarptırdı, sonra cezalarını, şartla salıverilmeye ilişkin 4616 sayılı yasa kapsamında değerlendirerek erteledi. ''Görevi kötüye kullanmaktan'' cezaya çarptırılan bir sanığın cezası da paraya çevrilip ertelendi. 
     Davanın bugünkü karar duruşmasına, sanıklar Nazmi Kara, Musa Teber ve avukatları ile müdahil Hazine'nin avukatı Sema Özgül katıldı. 
     Yargıç Oktay Saday, sanıklar Uğur Çevik ve İbrahim Şahin'in talimat ifadelerinin alınması için yazılan müzekkerenin yanıtının gelmediğini bildirdi. 
     Sanık Ömer Aydoğan'ın avukatı, müvekkilinin cezalandırılmasının istendiği Türk Ceza Kanunu'nun TCK ''görevi ihmal'' suçunu düzenleyen 230. maddesinin, 4616 sayılı şartla salıverilmeye ilişkin yasa kapsamına girdiğinden, davanın müvekkili açısından ertelenmesini istedi. 
     Sanık Nazmi Kara'nın avukatı ise davanın uzamaması bakımından Yargıtay'ın ilamı dikkate alınarak, talimat cevapları beklenmeden karar verilmesini talep etti. 
     Sanıklar ise bir diyeceklerinin olmadığını belirttiler. 
     Karar 
     Yargıç Saday, eski Emniyet Genel Müdürlüğü Özel Harekat Dairesi Başkanvekili İbrahim Şahin, dönemin Antalya Özel Harekat Kursu Depo Sorumlusu Mustafa Büyük ve dönemin Emniyet Genel Müdürlüğü Özel Harekat Daire Başkanlığı Gölbaşı Depo Sorumlu Uğur Çevik, o dönemde kursta yönetici olarak görev yapan sanıklar Operasyon Şube Müdürü Lütfi Eraslan, dönemin Emniyet Müdürü Şemsettin Canpolat, dönemin Sayım ve Muayene Komisyonu Başkanı Sezai Boran ve komisyon üyeleri Niyazi Pek, Arif Yıldız, Hasan Kozan ve Ali Durmuş hakkındaki davanın, ''Bugüne kadar yasal zaman aşımı süresi dolduğundan ortadan kaldırılmasına'' karar verdi. 
     Eski Emniyet Genel Müdürlüğü İkmal Dairesi Başkanı Necmettin Ercan, eski Dış Tedarik Şube Müdürü Mustafa Tekin Hatipoğlu, eski Akreditif ve Gümrük İşleri Büro Amiri Nazmi Kara ve dönemin İkmal Daire Başkanlığı Akreditif Müdürlüğü'nde görevli polis memuru Ömer Aydoğan'ın TCK'nın 230. maddesi uyarınca cezalandırıldıklarını ifade eden Saday, bu sanıklar hakkındaki davanın, 4616 sayılı Yasa kapsamında değerlendirilerek ertelendiğini açıkladı. 
     Yargıç Saday, eski İkmal Dairesi Başkanlığı Depo Şube Müdürü Musa Teber'i de önce TCK'nın 240. maddesinde belirtilen ''görevi kötüye kullanmak'' suçundan hapis cezasına çarptırdı, sonra da bu cezayı paraya çevirerek erteledi. 
     Oktay Saday, sanık Teber hakkındaki davanın zaman aşımının 26 Ekim 2001 tarihinde dolacağını da açıklarken, ''Ama bunu da gayri resmi olarak söylüyorum'' dedi. 
     Sanıklardan hakime teşekkür 
     Sanıklar ve avukatları, kararın ardından Saday'a, ''Çok teşekkür ediyoruz'' dediler. 
     Mahkeme, Hospro Şirketi'nce, Emniyet Genel Müdürlüğü'ne hibe edilen malzemeler arasında bulunan 10 adet Beratta marka silah ile bu silahlara ait susturucuların kaybolması ile ilgili olarak açılan davanın ilk kararında, sanık Şahin'i, TCK'nın 230. maddesinden 1 yıl hapis cezasına mahkum etmiş, 14 sanık hakkında da beraat kararı vermişti. 
     Yargıtay 4. Ceza Dairesi ise İbrahim Şahin'in, yurtdışından gönderilen silah, mühimmat ve teçhizata ait kolilerin orijinal ambalajları açılmadan Antalya'da devam eden kursa gönderilmesine ilişkin yazıyı Emniyet Genel Müdürlüğü'nün ilgili birimine gönderme eyleminin, Türk Ceza Kanunu'nun ''görevi kötüye kullanma'' hükmü maddesi kapsamında değerlendirilmesi isteyerek, bu sanık hakkındaki kararı bozmuştu. 
     Yüksek Mahkeme, beraat eden 14 sanık hakkındaki durumun ise TCK'nın ''görevi ihmal'' ve ''görevi kötüye kullanma'' fiilleri kapsamında değerlendirilmesi gerektiğine işaret ederek, bu sanıklar hakkındaki kararı da bozmuştu. 
     
     






</TEXT>
</DOC>
