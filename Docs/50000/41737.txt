<DOC>
<DOCNO> 41737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun18.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bu bir şaka değil... Kaçırıldık, kaçırıldık..." 
</HEADLINE>
<TEXT>

     United Airlines'a ait Boeing 757'in 93 sefer sayılı uçağı Pennsylvania eyaletinde düşmeden önce, uçağın tuvaletindeki bir erkek yolcu cep telefonuyla aradığı acil durum görevlilerine, ''Kaçırıldık, kaçırıldık...'' dedi. 
     Pittsburg kentinin yaklaşık 130 kilometre güneydoğusunda 38 yolcu ve 7 kişilik mürettebatıyla yere çakılan uçak, American Airlines ve United Airlines'ın kaybolduğunu açıkladığı dört uçaktan biriydi. Kaçırılan uçaklardan ikisinin hedefi New York'daki Dünya Ticaret Merkezi'nin ikiz kuleleri, diğeri ise başkent Washington'daki ABD Savunma Bakanlığı Pentagon binasıydı. 
     Newark'dan San Francisco'ya giden uçak, dün yerel saatle 10.00'da düşmeden önce Pennsylvania'daki acil durum görevlileri, 93 sefer sayılı uçağın tuvaletindeki bir erkek yolcudan telefon aldı. Westmoreland ilçesindeki acil durum görevlilerin şefi Glenn Cramer, arayan kişinin, ''Bu bir şaka değil. Kaçırıldık, kaçırıldık...'' dediğini bildirdi. 
     Cramer, bu kişinin uçağın düşmeye başladığı, patlama sesi duyduğu ve uçaktan beyaz dumanın çıktığı şeklindeki sözlerinden sonra, telefon bağlantısının kesildiğini söyledi. 
     Uçuş görevlisi CeeCee Lyles de, Florida eyaletinin Fort Meyers bölgesinde görevli polis memuru eşi Lorne Lyles'i cep telefonuyla arayarak, ona, ''Seni ve çocukları çok seviyorum'' dedi. Uçuş görevlisinin teyzesi Mareya Schneider göre, CeeCee Lyles telefonda ağlıyor ve eşi uçakta ağlayan insanların seslerini duyuyordu. 
     Schneider, yeğeninin kaçırıldıklarını söyledikten sonra telefon bağlantısının kesildiğini belirtti. 
     Uçak yolcularından Mark Bingham'ın annesi Alice Hoglan, San Francisco'daki KTVU-TV'ye yaptığı açıklamada, oğlunun kendisini arayarak, ''Teslim alındık. Yanlarında bomba olduğunu söyleyen üç kişi var'' dediğini söyledi. 
     Radarlar, San Francisco'ya giden uçağın Claveland'a yaklaştığında keskin bir dönüş yaptığını ve yere düştüğü Pennsylvania eyaletine doğru yöneldiğini tespit etmişti. 
     Adını açıklamayan Amerikalı yetkililere göre, Gizli Servis Beyaz Saray'a, bu uçağın Maryland bölgesi yakınındaki Camp David'e yönelmiş olabileceği yolunda uyarıda bulundu. Beyaz Saray'ın da hedef olabileceğinden endişe eden Gizli Servis, saldırılar sırasında Florida eyaletinde bulunan ABD Başkanı George Bush'u taşıyan uçağın yönünü, Louisiana ve Nebraska'ya çevirmişti. 
     Bu arada, güvenlik yetkililerinin, kaçırılan uçakların her birinde 3 ila 5 teröristin bulunduğunu sandıkları belirtildi. 
     
     







</TEXT>
</DOC>
