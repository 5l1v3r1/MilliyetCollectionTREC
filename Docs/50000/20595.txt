<DOC>
<DOCNO> 20595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/ekonomi/eko06.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ’ye gizli söz’ KAVGASI 
</HEADLINE>
<TEXT>

     HAKAN ŞANLITÜRK Ankara 

     Devlet Bakanı Kemal Derviş, dün koalisyon ortaklarını karşı karşıya getiren bir girişime imza attı. Derviş’in, Bankalar Yasası’nda değişiklik öngören tasarıya, fondaki bankaların zararına karşılık diğer bankaların bütün işlemleri üzerinden binde 5 oranında prim alınması hükmünü ekletmek istemesi, hükümette gerginlik yarattı. ANAP, bu değişiklik için IMF’ye gizlice söz verdiğini savunduğu Derviş’i, koalisyon liderlerinden bilgi saklamakla suçladı. 
     Olay, bankalar tasarısının TBMM Plan ve Bütçe Komisyonu’nda görüşülmesi sırasında çıktı. Yabancı sermayeyi garanti altına alan ve zarar eden bankaların yükünü sağlıklı işleyen bankalara yükleyeceği öne sürülen düzenleme, komisyon üyesi ANAP İstanbul Milletvekili Nesrin Nas’ın sert muhalefetiyle karşılaştı. Nas, durumu ANAP lideri Mesut Yılmaz’a iletti. Detayları öğrenen Yılmaz sinirlenirken, Derviş’i arayarak tepki gösterdi. Bunalım üzerine konu olağanüstü toplanan liderler zirvesine de taşındı. 
     Nas, gelişmelerle ilgili Milliyet’e yaptığı açıklamada, "Doğru bildiğim şeyi yapıyorum" dedi. Nas, şöyle devam etti 
     "Bugünkü durum bana Hitler’in iktidar olmadan önceki dönemini hatırlatıyor. Anayasa’ya aykırılığı biline biline kanun çıkarılmaz. Fona alınan bankaların borçlarına teminat getiriliyor. Fon dışındaki bankaların sırtına, zarar eden bankaların yükü bindiriliyor. Bankalarda yapılan tüm işlemlerden binde 5 prim alınması planlanıyor. Düzgün ve sağlıklı çalışan bankaların ne günahı var Başarılı olanı ödüllendirmek yerine cezalandırıyoruz. Fona alınan bankaların zararı o zaman 5 milyar dolardı, peki şimdi ne Fon yönetiminde tam 15 milyar dolar zarar var. Yani zararda 8 milyar dolar artış var." 
     
     IMF’ye gizli söz 
     "Bu düzenleme son dakikada önerge ile geldi" diyen Nas, şöyle devam etti "IMF’ye taahhütte bulunulmuş. Stand - by’a almışlar. Bu ne demek Türkiye’deki bu girişimlerle zayıflatılan mali sektörü bu düzenlemelerle yabancıların eline geçirtmek demek. Endonezya’da bunu yaptılar, mali sektör yüzde 100 yabancıların eline geçti. Arjantin’de yaptılar, yüzde 11 olan yabancı payı bir anda yüzde 60’a çıktı. Mali sektörde yerli sermaye her zaman daha iyidir." 
     



 EKONOMİ 




















</TEXT>
</DOC>
