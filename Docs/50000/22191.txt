<DOC>
<DOCNO> 22191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/guncel/gun02.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İNADINA ÖLÜM 
</HEADLINE>
<TEXT>

Ankara’da test uçuşunda düşen CASA uçağında can veren İspanyol pilotların yer kontrollerinde defalarca tespit edilen arızaya karşın uçmakta ısrar ettikleri ortaya çıktı 
     UTKU ÇAKIRÖZER ANKARA 

     Ankara Akıncı Üssü’ndeki Türk Havacılık ve Uzay Sanayi TAI tesislerindeki test uçuşu sırasında 30 metre yükseklikten düşen CASA CN235 uçağında yaşamlarını yitiren İspanyol pilotlar Joseluis Gasco ve Dainel Aro ile uçuş teknisyeni Eugenio Munoz’un cenazeleri dün İspanya’ya götürüldü. 
     
"Malatya’ya çok üzüldük"      Son kazada hayatını kaybeden İspanyol ve Türk personelin, çarşamba günü Malatya’da meydana gelen kazadan sonra TAI’de acil toplantı yaptığı öğrenildi. Toplantıda, kaza tartışıldığı, alınacak önlemler belirlendi. 
     Beraber çalıştıkları TAI yetkililerinden alınan bilgilere göre, İspanyol havacılar, kendileri Türkiye’deyken gerçekleşen ve 34 askerin şehit olmasına neden olan kazadan çok etkilendiler. 
     İspanyolların, Malatya Erhaç Üssü yakınlarında meydana gelen kazaya bir anlam veremediklerini, ölen askerler için de çok üzüldüklerini kaydeden TAI kaynakları, "Kazadan sonra CASA ile ilk kez uçacaklardı. Bu uçuşa çok büyük önem veriyorlardı" dediler. 
     
Aşırı güven içindeydiler      Bir başka TAI uzmanı da, İspanyol ekibin Malatya’daki facia sonrasında "CASA uçaklarında sorun olmadığını gösterme çabasıyla aşırı güven içinde hareket ettiklerine" dikkat çekti. 
     Düşen uçak, test uçuşu öncesinde ilk olarak yer testlerinden geçirildi. Bu testler sırasında uçağın motorlarından birinde havacılık deyimiyle "hang start" olarak adlandırılan bir motor arızası saptandı. Alınan bilgiye göre, giderilmeye çalışılan bu arıza kendisini birkaç kez yineledi. Ancak yer testlerinde yinelenen arızanın giderildiği inancıyla, risk alınarak test uçuşunun yapılmasına karar verildi. 
     
500 metrede dikildiler      Türk pilotların pistte 1000 metre ilerleyip hız kazandıktan sonra havalandıklarına işaret eden TAI uzmanları, "İspanyol pilot pistin yarısında, 500 metredeyken uçağı havalandırdı. Kalkış açısı da normalden daha dikti" bilgisini verdiler. 
     Öte yandan Ankara’da 15 saat kalan CASA Yönetim Kurulu Başkanı Alberto Fernandez, üç cenazeyi de özel uçağına alarak dün Türkiye’den ayrıldı. 
     
CASA Başkanı Fernandez 4 ölü için geldimANKARA Milliyet 
     Ankara’da önceki gün düşen CN235 tipi uçak ile ilgili olarak yapılan basın toplantısına "yadırganan" açıklamalar damgasını vurdu. CASA’nın İspanyol Başkanı Fernandez Malatya’da düşen CASA uçağındaki 34 şehiti ihmal ederek "Ankara’daki kazada ölen 4 kişi için üzgünüm" dedi. Dün Ankara’ya gelen ve TAİ yetkililerinden bilgi alan Fernandez basın toplantısı düzenledi. Fernandez son 4 ayda gerçekleşen 3 CASA kazasında 41 kişi ölmesine rağmen "Dünkü kazada ölenlerin ailelerine bizzat taziyelerimi iletmek için geldim" dedi. Fernandez bir yardımcısı tarafından uyarıldıktan sonra, "Tabii Malatya’da ölenlerin ailelerine de başsağlığı dilerim" dedi. Ancak bu sözleri de, TAI Genel Müdürü Ergenç yanlışlıkla "Ölenler için teessüflerinin iletilmesini istiyor" diye çevirdi. 
     
Cadillac yerine Vosvos      TAI Genel Müdürü Ergenç, "Paranız yoksa Cadillac değil Vosvos alırsınız. Ama Vosvos’un güvensiz olduğunu söyleyemezsiniz. CASA firması ucuz uçak üretmekle ünlüdür" dedi. 
     Kazada ölen üç İspanyol’un cenazeleri basından kaçırılarak Lufthansa’nın 16.00’daki uçağıyla İspanya’ya gönderildi. Fernandez de, Ankara’dan özel uçağıyla ayrıldı. 
     



 GÜNCEL 


















</TEXT>
</DOC>
