<DOC>
<DOCNO> 26692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur15.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Barajı yüzde 5'e indirerek halka çalım atmak istiyorlar" 
</HEADLINE>
<TEXT>

     DYP Genel Başkanı Tansu Çiller, ''iktidar partilerinin, seçim barajını yüzde 5'e indirmek gibi halka çalım atmanın arayışı içine girdiklerini'' savunarak, ''Millet bu aldatmacayı sandıkta reddeder. Millete çalım atmaya kalkışanlara, millet çalımı sandıkta atacaktır'' dedi. 
     Çiller'e, partisinin grup toplantısındaki konuşmasından önce, ''Türkiye'de ilk kadın genel başkanlığa seçilişinin 8.yıldönümü'' dolayısıyla çocuklar tarafından çiçek, gençlik kolları tarafından yağlıboya portre, Ankara İl Kadın Kolları tarafından da büstü hediye edildi. 
     Grupta, Ülkü Ocakları eski Genel Başkanı Alaaddin Aldemir ve arkadaşlarının partiye katılımı dolayısıyla da bir tören yapıldı. Burada konuşan Aldemir, DYP'yi merkez sağın lider partisi yapmayı hedeflediklerini belirterek, ''daha önce emek verdikleri davadan ayrılmalarının zor olduğunu, ancak yapılan icraatlar nedeniyle utançtan sokağa çıkamayacak hale geldiklerini'' söyledi. 
     Daha sonra kürsüye gelen Çiller, iktidar partilerinin, barajı yüzde 5'e indirmek gibi halka çalım atmanın arayışı içine girdiklerini savunarak, ''İktidar da görmüştür ki, milletin bu aldatmaya itibar etmesi mümkün değildir. Ortaya bir sandık gelmesi durumunda, iktidarın sandıktan çıkması mümkün değildir'' diye konuştu. 
     Türkiye'nin 3'lü koalisyonlarla yönetilemeyeceğinin anlaşıldığı ortada iken, iktidar partilerinin ''4'lü, 5'li koalisyon bile olsa biz meclise girip kendimizi kurtaralım'' mantığından hareket ettiğini öne süren Çiller, ''Millet bu aldatmacayı sandıkta reddeder. Millete çalım atmaya kalkışanlara, millet, çalımı sandıkta atar'' dedi. 
     
     'Kanunlar satılık' 
     Bugün milli irade ve egemenlik kavramlarının değiştiğini, bunların içine demokrasi ve insan hakları tanımının da girdiğini anlatan Çiller, ''Bu doğrudur, ancak demokrasi standardı yüksek, global demokrasinin uygulandığı hiçbir ülkede milli iradeyi temsil eden bir meclise şu 4 yasayı çıkarırsan şu kadar dolar veririz şeklinde, milli onuru kanata kanata, milli egemenliğin ayaklar altına alındığı resmi hiç kimse içine sindiremez. Bu, milletin içine de, bizim içimize de sinmez'' diye konuştu. 
     Çiller, bugün gelinen noktada Türkiye'nin, ''kanunların satılık'' olduğu görüntüsü verdiğini öne sürdü. 
     
     'Bahçeli siyaseti yanlış yerde öğrendi' 
     DYP Genel Başkanı Çiller, iktidarın ''alternatifimiz yok'' diyerek koltuğa yapıştığını da ifade ederek, ''Büyük çoğunluk bu iktidardan tek bir şey istemektedir O da istifa'' diye konuştu. 
     Çiller, şöyle devam etti 
     ''Bugün öyle bir noktadayız ki, biz kelle almayız diyerek yolsuzluğa batmışlara sahip çıkanlar, öbür taraftan yolsuzlukların üzerine gittiği için bir kabine arkadaşlarının kellesi alınırken yine sözde devlet adamlığı adına susabilmişlerdir. Bunu bizim anlamamız mümkün değildir. Bunu olsa olsa, kimi tatlı su milliyetçileri anlar, öyle gözüküyor. Ve nihayet kimileri artık siyaseti öğrendik, ülkeyi yönetmeyi hazırız diyor. Doğru da, yanlış yerde öğrendiniz siz onları sayın Bahçeli. Onun için, bugün milletin hayrına dinlenme sırası size gelmiştir.'' 
     Türkiye'nin gerçek bir değişime ihtiyacı bulunduğunu, ancak bunun özdeğerle, milli manevi değerlerle gerçekleştirilmesi gerektiğini belirten Çiller, ''Herkesi demokrasinin çınarı DYP'nin çatısı altında toplanmaya davet ediyorum'' dedi. 






</TEXT>
</DOC>
