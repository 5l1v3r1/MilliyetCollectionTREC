<DOC>
<DOCNO> 17283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur18.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
F Tipi protestocularına linç girişimi 
</HEADLINE>
<TEXT>

     Trabzon'da, F Tipi cezaevlerindeki ölüm orucu eylemlerine destek veren bir grup, basın açıklaması yaparken saldırıya uğradı. Aralarında MHP'lilerin de bulunduğu ileri sürülen öfkeli kalabalığın linç girişiminde bulunduğu göstericilerden iki kişiyi, polis kurtardı. 
     Çoğu üniversite öğrencisi 20 kişilik bir grup, dün Meydan Parkı'nda basın açıklaması yapmak için toplandı, ancak güvenlik güçleri toplantının izinsiz olduğu gerekçesiyle dağılmaları için uyarıda bulundu. Polisin uyarısına aldırmayan grup "İçerde, dışarda hücreleri parçala'"diye slogan atmaya başlayınca, etraftaki toplanan ve aralarında MHP'lilerin de bulunduğu ileri sürülen bazı kişiler göstericilere saldırdı. Çıkan kavgada göstericilerden iki kişiyi aralarına alan grup linç girişiminde bulundu. Bu göstericileri öfkeli kalabalığın elinden polisler kurtardı. 
     Meydan Parkı'nda yaklaşık yarım saat süren kavgadan sonra, linç girişiminde bulunanlar kaçarken, polis göstericilerden altı kişiyi gözaltına aldı. Kimlikleri açıklanmayan bu kişiler sorgulanmak üzere Terörle Mücadele Şubesi'ne götürüldü. 




</TEXT>
</DOC>
