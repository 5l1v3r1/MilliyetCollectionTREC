<DOC>
<DOCNO> 25429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur18.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, bankacılarla görüşmesinden memnun ayrıldı 
</HEADLINE>
<TEXT>

     Devlet Bakanı Kemal Derviş, bankacılarla görüşmenin çok olumlu geçtiğini söyledi. 
     Bakan Derviş, Ankara'ya gitmek üzere geldiği Atatürk Havalimanı'nda gazetecilerin ''Bankacılar toplantıdan olumlu izlenimlerle ayrıldı. Siz de olumlu buldunuz mu '' sorusunu, ''Ben de çok olumlu buldum'' şeklinde yanıtladı. 
     Hazine Müsteşarı Faik Öztrak da, toplantının oldukça olumlu geçtiğini belirtti. 
     Toplantıya katılan bankacılardan Akbank Genel Müdürü Zafer Kurtul da gazetecilerin soruları üzerine, ''Güçlü Ekonomiye Geçiş Programı''nın oldukça detaylı anlatıldığını söyledi. Kurtul, ''Hem Bakanımız, hem Hazine Müsteşarımız oldukça detaylı bir şekilde iç ve dış programı anlattı'' dedi. 
     Piyasaların ne zaman rahatlayacağının sorulması üzerine Kurtul, ''3-4 hafta gibi bir süre söylendi. Tam anlamıyla rahatlaması açısından...Bunun yanında borç takası bu hafta içinde büyük ihtimalle Cuma günü belki belirlilik kazanacak. O da çok faydalı önemli bir gelişme. Herkes çok iyimser'' diye konuştu. 
     Kendilerinin Hazine Müsteşarlığı'ndan kesin, spesifik bir talepleri olmadığını dile getiren Kurtul, Hazine'nin iç borçlanmasına ilişkin bir soru üzerine de, piyasanın istediği borçlanmanın biraz daha kısa vadeye dönmesi olduğunu, Hazine'nin Haziran ayında vadeleri oldukça kısalttığının görüldüğünü kaydetti. Zafer Kurtul, şöyle devam etti 
     ''Dolayısıyla bir sorun olmayacak gibi gözüküyor. Gayet iyi gidiyor. Göstergeler çok olumlu. Yapısal reformlar yürüyor. Özellikle sayın Bakanımız anlattı, IMF ile Dünya Bankası'nın desteği çok önemli. Hem miktar olarak, hem zamanlama olarak. Özellikle söyledi ki, Kore'den sonra ikinci büyük miktar borçlanabilen ülke. Dolayısıyla bunun da desteği çok önemli. İyi bir toplantıydı. '' 
     Bir basın mensubunun ''Peki piyasalar niye bu kadar çalkantılı'' demesi üzerine de Kurtul, piyasaların bir şekilde politik istikrara çok duyarlı olduğunu, aslında bu kadar duyarlı olmaması gerektiğini ifade ederek, şunları kaydetti 
     ''Bizler biraz daha ekonomik, yapısal, rakamsal olarak bakmalıyız. Dolayısıyla belki bu da geçici. İstikrar çok yakın zamanda. Çok daha istikrarlı bir ortama gelebileceğimizi düşünüyorum. Şu anda da istikrar var. İç borç takası ve döviz girişleri ile birtakım yapısal reformlar buna yardımcı olacak.'' 
     Toplantıda kabinedeki revizyondan hiç söz edilmediğini bildiren Kurtul, ''Derviş'in şifaen size söylediği bir şey oldu mu '' sorusu üzerine, 'Çok pozitif görüyor. Hakikaten enflasyon ile ilgili beklentilerini anlattı. Yılın ikinci yarısında enflasyonda ciddi bir düşüş olacağını söyledi'' diye konuştu. 
     ''Tahmini bir rakam verebiliyor mu '' şeklindeki soru üzerine de Kurtul, şöyle dedi 
     ''İkinci yarıda yüzde 15-17 civarında bir enflasyon beklentimiz var. 2002 yılında yüzde 20 gibi bir enflasyon hedefi var. 2003 yılında ise artık Avrupa ülkeleri veya diğer ülkeler gibi böyle yüzde 3 seviyelerinde bir enflasyona ulaşacağımızı bekliyoruz.'' 
     
     







</TEXT>
</DOC>
