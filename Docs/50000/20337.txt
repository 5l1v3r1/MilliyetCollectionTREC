<DOC>
<DOCNO> 20337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sondun13.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlar, Cezayir'den özür dilenmesini istiyor 
</HEADLINE>
<TEXT>

     Fransa'da yapılan bir kamuoyu araştırmasına göre, halkın çoğunluğu, Cezayir iç savaşında yapılan katliam ve işkencelerden dolayı devletin Cezayir halkından özür dilemesini istiyor. 
     BVA araştırma merkezi tarafından yapılan kamuoyu araştırmasına göre, Fransız halkının yüzde 56'sı Cumhurbaşkanı Jacques Chirac'ın ve Başbakan Lionel Jospin'in Cezayir halkından devlet adına resmen özür dilemesi gerektiğini savunuyor. 
     Katılanların yüzde 56'sının, işkence ve katliam emirlerini veden ordu görevlileri hakkında adli dava açılmasından yana olduğunu belirttiği araştırma, halkın yüzde 50'sinin, katliamlardan dönemin siyasi iktidarının sorumlu olduğunu düşündüğünü, yüzde 31'inin üst düzey askeri yöneticileri, yüzde 8'inin ise olay yerinde görev yapan askerleri sorumlu tuttuğunu ortaya koydu. 
     Emekli Fransız general Paul Ausaresses'in, yazdığı bir kitapta Fransız ordusunun Cezayir'de işlediği katliamları anlatması, ülke çapında geniş yankı uyandırmıştı. 
     Cumhurbaşkanı Jacques Chirac Ausaresses'e daha önce verilen liyakat nişanının Legion d'Honneur geri alınmasını isterken, bazı sivil toplum örgütleri de general hakkında dava açmışlardı. 
     Eski gizli servis başkanı 83 yaşındaki emekli general, bazen kendisinin emir verdiği, bazen de bizzat tanık olduğu katliam, işkence ve yargısız infazlara, ''Özel Servisler, Cezayir 1955-1957'' ismini verdiği kitapta geniş yer veriyor. 
     İşkence ve cinayetlerin, siyasi iktidarın emirleri ve bilgisi dahilinde yapıldığını belirten general, işlenen cinayetlerle ilgili olarak pişmanlık duymadığını ve bu durumun kendisi için hiçbir zaman vicdani bir sorun yaratmadığını ifade ediyor. 






</TEXT>
</DOC>
