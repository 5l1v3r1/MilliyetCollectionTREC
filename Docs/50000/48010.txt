<DOC>
<DOCNO> 48010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/yasam/ayas.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlatan mutluluk 
</HEADLINE>
<TEXT>

Türkiye’nin güzel çocukları için yüreklerini ortaya koyan Suna ve İnan Kıraç çiftinin Antalya Eğitim Parkı, dün törenle hizmete girdi.. 
Açılışta çocuklarımız için sevinç, rahatsızlığı nedeniyle bu mutlu günü göremeyen Suna Kıraç için hüzün ve gözyaşları vardı.. 
     SERPİL YILMAZ 

     Kepez Belediyesi’nin tahsis ettiği 14 dönümlük arazide, 2 trilyon 200 milyar liralık yatırımla kurulan Suna - İnan Kıraç Antalya Eğitim Parkı’ gözyaşları içinde hizmete açıldı. 
     Duygulu anlar yaşanan açılış törenine 9. Cumhurbaşkanı Süleyman Demirel, Milli Eğitim Bakanı Metin Bostancıoğlu, Antalya Büyükşehir Belediye Başkanı Bekir Kumbul, Kepez Belediye Başkanı Mehmet Atay, Doğan Şirketler Grubu Yönetim Kurulu Başkanı Aydın Doğan’ın eşi Sema Doğan, Kanal D İcra Kurulu Başkan Yardımcısı Arzuhan Yalçındağ, Eskişehir Büyükşehir Belediye Başkanı Yılmaz Büyükerşen, Antalya askeri ve mülki erk nı ile Koç Ailesi’nden İnan Kıraç, İpek Kıraç, Nusret ve Semahat Arsel ile Eğitim Gönüllüleri Vakfı’nın yöneticileri katıldı. 
     
Mesajını kızı okudu      Hastalığı nedeniyle açılış törenine katılamayan Suna Kıraç’ın mesajı kızı İpek Kıraç tarafından okunurken, İnan Kıraç gözyaşlarını tutamadı. 
     İpek Kıraç, Suna Kıraç’ın açılışa davet mektubunda da yer alan, "Rahatsızlığım nedeniyle sizlerle bir arada olamadığım için üzgünüm, diğer taraftan çok mutluyum. Engin bir sevgi çemberi içinde mücadele veriyorum.." sözleriyle başlayan mesajını okudu. 
     
İnan Kıraç Kalbi bizimle      İnan Kıraç da, eşi Suna Kıraç’ın rahatsızlığı nedeniyle törene katılamadığını belirterek, "Ancak, kalben bizimle, şu an bizlerle aynı heyecanı paylaşıyor" dedi. 
     İnan Kıraç, 1984’ten beri kendilerini Antalyalı kabul ettiklerini, bu nedenle burada bir eğitim parkı yaptırmaya karar verdiklerini de sözlerine ekledi. 
     Antalya’daki varlıklı ailelere de seslenen Kıraç, "Böyle bir park yeterli değil, bu yarışa katılın, kentimizi bunun gibi 10 parka kavuşturun. Bir önerim daha olacak, bugün 17 milyon insan cep telefonu kullanıyor. Bunu bir hafta kullanmayıp vakfa bağışlasalar, binlerce çocuk eğitim alır" dedi. 
     
25 BİN ÇOCUK YARARLANACAK      Devamlılığı amacıyla 3.25 trilyon liralık fon kurulan Suna - İnan Kıraç Antalya Eğitim Parkı yılda 25 bin çocuğa hizmet verecek. 14 dönümlük araziye kurulu parkta laboratuvardan kütüphaneye, 22 bilgisayarın bulunduğu eğitim odalarıdan altı dersliğe kadar her şey düşünülmüş. Parkın 11 bin 500 metrekarelik açık alanında da spor sahaları yer alıyor. 
     
Ben şanslı bir insanım’      Uzun bir süredir geçirdiği rahatsızlık nedeniyle hasta yatağında istirahat eden Suna Kıraç’ın açılışta duygusal anlar yaşatan mektubu şöyleydi 
     "Rahatsızlığım nedeniyle sizlerle bir arada bulunamadığım için üzgünüm. Diğer taraftan çok mutluyum. Engin bir sevgi çemberi içinde mücadele veriyorum. Kendi ömrümden daha uzun ideallerim var. Ülkemizin her sorununun altında yatan eğitim eksikliğine çare bulmak ve gerek vakıfta, gerekse de Koç Topluluğu’nda kurumsallaşmayı gerçekleştirmek ve bu iki ideal için uğraş vermek. Cumhuriyet döneminin en ağır ekonomik krizini yaşarken üstüne, dünyamızın içinde bulunduğu terör ve savaş tehditleri eklendi. Böyle karmaşık bir ortamda benim hedeflerim ütopik kalabilir. Ancak ekonomik krizler atlatılır, siyasi sorunlar çözülür, ama çocukları harcanmış bir toplumu bir daha onarmak mümkün değildir. Ben şanslı bir insanım. Tanrı bana hayattayken birçok güzellik gösterdi. Bu eğitim parkı da bana ve İnan’a büyük mutluluk verdi. Bu parkı gelecek kuşaklara ve kızımız İpek Kıraç’a emanet ediyorum." 
     
Demirel Hastalıkla kahramanca savaşıyor      Türkiye Cumhuriyeti’nin 9. Cumhurbaşkanı Demirel, konuşmasına Suna Kıraç’ı anarak başladı. Demirel, "Fevkalade hanımefendi, büyük bir insandır. Bir hastalıkla kahramanca mücadele etmektedir. Sen müsterih ol. Sana dua ediyoruz. Bu kadar iyi niyetli bir insana Cenab - ı Allah yardım edecektir. Allah sana şifa versin" dedi. Türkiye Eğitim Gönüllüleri Vakfı Başkanı İbrahim Betil, devletin kaynaklarının eğitime yetmediğini belirterek, herkesi desteğe çağırdı. Milli Eğitim Bakanı Metin Bostancıoğlu da "Suna Hanım’a buradaki çocuklarla birlikte sağlık dilekli dualarımızı gönderiyoruz. Bütün insanlarımızı gönüllülük esasıyla eğitime katmamız gerekir" dedi. 
     
     



 YAŞAM 













</TEXT>
</DOC>
