<DOC>
<DOCNO> 18179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun15.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lordlar Kamarası'na 15 sıradan üye... 
</HEADLINE>
<TEXT>

     İngiliz Lordlar Kamarası'na ''gerçek İngiltere''yi temsilen 15 ''sıradan'' üye seçildi. 
     3 binden fazla aday arasından 15 üyeyi seçen özel komisyonun hazırladığı liste, Başbakan Tony Blair tarafından kabul edildi, ancak listenin yürürlüğe girebilmesi için Kraliçe Elizabeth'in onayı gerekiyor. 
     'Öteki İngiltere'yi temsil ettikleri bildirilen 15 ''sıradan'' üyenin çoğu, yine de ''sokaktaki adam''ı temsil etmiyor, zira hemen hepsi toplumun ''kaymak tabakası''ndan geliyor. Lordlar Kamarası'na seçilen yeni üyeler, alanlarında tanınmış ve başarılı simalar olarak biliniyor. 15 üyenin yedisi daha önce soyluluk unvanı almış, üçü de İngiltere'de en yüksek akademik unvan olan profesörlük payesini taşıyor. 
     Listede, eski Scotland Yard şefi Sir Paul Condon, BP Amaco Genel Müdürü Sir John Browne ve Kıbrıs temsilcisi Sir David Hannay gibi isimler bulunuyor. Yeni lordlar, kamarada bağımsız olarak bulunacaklar, öteki lordlar gibi görüşmelere ve oylamalara katılacaklar. Yeni lordları seçen komisyonun başkanı Lord Henry Stevenson, ''sokaktan'' hiç kimse seçilmediği için kendisine yöneltilen eleştiriler karşısında kendini savundu. Lord Henry, ''Seçim yaparken, adayların her şeyden önce tartışmaların ortasında kendilerini rahat hissedebilecek, kendilerini rahatlıkla ifade edebilecek yetenekli kişiler olmalarına dikkat ettik. Sokaktaki bir adam da seçilebilirdi, ama çok dikkatli olmalıyız. Sorumluluk taşıyoruz'' diye konuştu. 







</TEXT>
</DOC>
