<DOC>
<DOCNO> 8416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur03.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil inisiyatif ekonomik gelişmeleri değerlendirmek için biraraya geldi 
</HEADLINE>
<TEXT>

     Kamuoyunda ''sivil inisiyatif'' olarak bilinen Türk-İş, Hak-İş, TİSK, TOBB, TESK ve TZOB genel başkanları, ekonomideki son gelişmeleri değerlendirmek üzere Türk-İş Genel Merkezi'nde biraraya geldi. 
     Toplantının açılışında konuşan Türk-İş Genel Başkanı Bayram Meral,Sivil İnisiyatif Başkanlar Kurulu'nun 8 Eylül 2000 tarihinde Devlet Bakanı ve Başbakan Yardımcısı Hüsamettin Özkan ile Başbakanlık'ta yaptıkları görüşmenin ardından ilk kez toplandığını kaydetti. Meral, gerçekleştirilen görüşmede çalışanın, çalıştıranın, esnafın, köylünün ve ülkenin sorunlarının hükümet adına Özkan'a iletilerek bu sorunlara çözüm istendiğini, ancak problemlerin çok büyük bir bölümünün bugün daha da ağırlaşarak devam ettiğini belirtti. 
     Çok sayıda işyerinin kapandığını, yüzbinlerce işçinin işinde olduğunu, işverenlerin büyük bir bölümünün vergi borçlarını ve sosyal sigorta primlerini ödeyemez hale geldiğini anlatan Meral, şunları söyledi 
     'Bugünkü ortamda faizlerin artması, döviz fiyatının serbest piyasada dalgalanmaya bırakılması, yatırımların daha da azalmasına, işsizliğin daha da artmasına yol açacaktır. Yalnızca paranın para kazandığı yeni bir dönem başlayacaktır. 21 Şubat günü yaşanan büyük krizin ardından her an yeni bir ekonomik kriz kaygısı ve beklentisi, uzun vadeli programları engellemekte, yatırımları durdurmakta, kaynakların yurtdışına kaçmasına neden olmaktadır. 21 Şubat krizi, IMF politikalarının iflasıdır.'' 
     Meral, Türkiye'nin Avrupa Birliği'ne girmesini engellemek için Türkiye'ye yönelik saldırıların arttığı bir dönemde Meclis'te yaşanan bazı olumsuzlukların halkın moralini bozduğunu, siyasete duyulan güveni ciddi biçimde sarstığını söyledi. 
     Meral, ''Sayın Cumhurbaşkanı ile Sayın Başbakan ve dolayısıyla hükümet arasında yaşanan gerginlik, moral çöküntüsüne yol açmıştır. Bu gerginlik derhal giderilmeli, yanlışlarda ısrar edilmemeli, benzer yanlışlıklar bir daha yapılmamalıdır. Ekonomik sorunların çözümünün siyasi istikrardan geçtiği bir ortamda halkımıza güven verici adımlar derhal atılmalıdır'' dedi. 
     Yaşanan olumsuzlukları aşabilmek için işçisi, işvereni, köylüsü, esnafı, sanatkarı, emeklisi ve işsiziyle tüm halkın birlik ve bütünlük içinde ortak bir çabaya girmesinin gerektiğini vurgulayan Meral, şöyle konuştu 
     'Sorunları daha aza indirebilmenin yolu, bu anlayıştır. IMF'nin ortaya koyduğu bu ekonomik model, yatırımları durdurmuş, ithalat-ihracat dengesini bozmuş, işsizliği ve yoksulluğa artırmış, gelir dağılımı adaletsizliğini had safhaya getirmiştir. Bu model, her an için çökmeye mahkumdu. Bu ekonomik modelin geleceğinden bizim kuşku duyduğumuz kadar sorumlu işverenler de kuşku duymaktaydı. Devletin zirvesindeki kavga da buna gerekçe olmuştur. Bu olumsuzlukları aşmakta başlıca görev, Sayın Cumhurbaşkanımıza, Sayın Başbakanımıza, hükümetimize, siyasi partilerimize düşmektedir. Devletimizi yönetenlere düşmektedir. Ekonomik sorunların çözümü, siyasi istikrardan geçmektedir. 
     Gün, kavga etme günü değildir. Gün, halkın sorunlarına, ülke sorunlarına çözüm bulma günüdür. Siyasi istikrarın sağlanması için de halkımıza yeniden güven ve geleceğe ilişkin umut verilmelidir. Gün, sorunlara sorun katma günü değil, sorunları çözerek ülkeye ve halka hizmet etme günüdür. Kısacası, gün, ülkenin ekonomik ve toplumsal sorunlarını çözmek için ulusal seferberlik günüdür. Her yurtseveri bu seferberliğe katkı sağlamaya çalışıyorum.'' 




</TEXT>
</DOC>
