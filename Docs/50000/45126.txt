<DOC>
<DOCNO> 45126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/dunya/adun.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada dehşet 76 ölü 
</HEADLINE>
<TEXT>
Uçak havada patladı 
Tel Aviv’den Novosibirsk’e uçan Tupolev havada infilak ederek Karadeniz’e düştü. Rusya, uçağın terörist eylem sonucu düşürüldüğünü iddia etti. Batılı kaynaklar, uçağın tatbikat yapan Ukrayna birliklerince fırlatılan füzeyle düşürüldüğünü öne sürdü. Ukrayna Savunma Bakanlığı ise, füze iddiasını yalanladı 
     CENK BAŞLAMIŞ Moskova 

     İçinde 76 kişi bulunan bir Rus yolcu uçağı dün kuşkulu bir şekilde havada infilak ederek Karadeniz’e düştü. New York ve Washington’da düzenlenen saldırıların yarattığı korku havası sürerken, Sibirya Havayolları’na ait uçağın düşüş nedeniyle ilgili çelişkili haberler yayıldı. Batılı medya kuruluşları, Ukrayna Donanma Sözcüsü İgor Larıçev’e dayanarak, TU - 154 tipi uçağın Ukrayna birliklerinin yanlışlıkla fırlattığı bir füze tarafından düşürüldüğünü öne sürdü. Ancak daha sonra hem Larıçev’in Rusya Donanması Sözcüsü olduğu, hem de böyle bir açıklama yapmadığı ortaya çıktı. Yine de Ukrayna ordusunun kaza bölgesi yakınlarında tatbikatta bulunması nedeni ile akıllarda bazı soru işaretleri kaldı. 
     
Füzeler hedeflere vardı’      Ukrayna Savunma Bakanı Aleksandır Kuzmuk, Kırım’daki tatbikatta kullanılan füzelerin 35 - 39 kilometre menzilli olduğunu ve hedefi şaşırma durumunda kendi kendilerini yok ettiklerini açıkladı. Uçak düştüğü sırada 11 bin metre yükseklikteydi. Kuzmuk, uçağın rotasıyla füzelerin menzili ve yönü arasında hiçbir bağlantı bulunmadığını, ayrıca bütün füzelerin önceden belirlenen hedefe vardığını söyledi. 
     Rusya Devlet Başkanı Vladimir Putin de benzer bir açıklamayla yolcu uçağının Ukrayna füzesi tarafından vurulmuş olabileceğini doğrulamadı ve daha çok terör eylemi olasılığı üzerinde durulduğunu bildirdi. Putin’in bu açıklamasından sonra Tel Aviv Ben Gurion Havaalanı tüm uluslararası uçuşlara bir süre kapatıldı. 
     
Uçağın parçaları karaya vurdu      İnterfaks Ajansı, Tel Aviv - Novosibirsk seferi yapan uçağın Soçi’nin 190 kilometre açığına düştüğünü ve enkazdan bazı parçaların karaya vurduğunu belirtti. 
     TU - 154 tipi uçak, yerel saatle 13.30’da Rostov’daki kuleyle telsiz bağlantısı kurdu ve yolculuğun olağan koşullarda sürdüğünü bildirdi. Uçak bu sırada 11 bin metre yükseklikte saatte 850 kilometre hızla yol alıyordu. Ancak, telsiz bağlantısından tam 14 dakika sonra uçak radardan kayboldu. 
     Rus uçağıyla aynı bölgede bulunan Ermenistan Havayolları’na ait yolcu uçağının pilotu, TU - 154’ün düşüşünü saniye saniye yaşadı. Hemen Rostov’la bağlantı kuran Ermeni pilot, solunda bulunan uçakta şiddetli bir patlama meydana geldiğini bildirdi. Şok geçiren Ermeni pilot heyecan içinde, "Hemen yanımdaki uçakta patlama oldu. Parçaları denize düşüyor" diye bağırdı. 
     Rusya Federal Güvenlik Servisi FSB - eski KGB , uçağın terörist bir eylem sonucu düşmüş olabileceğini, soruşturmanın bu yönde sürdürüldüğünü açıkladı. Yolcu uçağının düştüğü haberi hemen Putin’e iletildi. Putin, bunun üzerine FSB Başkanı Nikolay Patruşev’le Savunma Bakanı Sergey İvanov’u Kremlin’e çağırarak olağanüstü bir toplantı yaptı. Putin, Güvenlik Konseyi Sekreteri Vladimir Ruşaylo’yu kazanın nedenini soruşturmak için kurulan özel komisyonun başkanlığına atadı. 
     
10 ceset bulundu      Helikopter ve gemilerden oluşan kurtarma ekipleri de akşam saatlerinde bölgeye ulaştı. Ancak, deniz derinliğinin bin metreye ulaştığı bölgede kurtulan kimse bulunamadı. Uçaktaki 64 yolcunun 51’inin İsrail vatandaşı olduğu bildiriliyor. Uçakta 12 kişilik de mürettebat vardı. 
     Rusya’nın Karadeniz’deki Novorossisk liman kentindeki Acil Durumlar Bakanlığı’ndan bir yetkili, kaza bölgesinde 10 kişinin cesedinin bulunduğunu bildirdi. 
     Ukrayna’nın Kırım Yarımadası’nda yaptığı askeri tatbikatın bir bölümünü de, insansız uçaklara ateş açılması eğitiminin oluşturduğu bildirildi. Ukrayna’nın uçaksavar, deniz kuvvetleri, füze, havacılık ve topçu birliklerinin katıldığı tatbikatta Rus birlikleri de yer aldı. Yetkililer, tatbikatta uçaksavar S - 125, S - 200 ve S - 300 füzelerinin kullanıldığını kaydettiler. 
     
Neden bu hava koridoru      Olayla ilgili diğer bir soru işaretini ise, Sibirya Havayolları’nın bir yetkilisinin Reuters’a yaptığı açıklama oluşturdu. Adının açıklanmasını istemeyen yetkili, Tel - Aviv - Novosibirsk seferlerinin deniz üzerinden yapılmadığını belirterek, "Neden Karadeniz Neden uçağımıza bu hava koridoru verildi " diye sordu. 
     
Karadeniz’e düştü      Yolcu uçağını arama çalışmaları için Türkiye’den 2 Sahil Güvenlik botu ve bir CASA uçağı da hazır tutuldu. Uçağın, Samsun’un Çarşamba ilçesinin 60 mil açığında düştüğü iddiaları üzerine yapılan aramalar, kaza yerinin tam olarak belirlenmesinin ardından bırakıldı. Uçağın 37 - 42 koordinatlarında Karadeniz’e düştüğü belirlendi. Temmuzda da İrkutsk’ta, yine Tu - 154 tipi yolcu uçağının pilotaj hatasından düşmesi sonucu 145 kişi ölmüştü. 
     
Gürültülü uçak      Boeing 727’lere rakip olarak Rusya’da üretilen üç motorlu Tupolev Tu - 154’ler, ağırlıklı olarak Rusya ve Çin’deki havayolu şirketleri tarafından orta menzilli uçuşlarda kullanılıyor. İlk uçuşunu 1968’de yapan Tu - 154’lerden 1980’lerin sonuna kadar 900 adet imal edildi. Bu uçakların halen 500’ü kullanılıyor. 160 - 180 yolcu taşıyabilen Tupolev Tu - 154’lerin motorları, limit üstünde gürültü oranına sahip olduğu için, birçok Avrupa ülkesine uçamıyor. 
     
Ortak soruşturma      İsrail Başbakanı Ariel Şaron, yolcularının çoğunun İsrailli olduğu belirtilen Rus TU-154 tipi uçağın düşüş nedeninin Rusya ile birlikte araştırılacağını söyledi. Rusya Devlet Başkanı Putin’le telefon görüşmesi yaptığını belirten Şaron, "Putin’le bu felaketin nedenlerini araştırmak üzere tam bir işbirliği yapma kararına vardık" dedi. Olayın terörizme ilgili olduğunu gösteren kanıt bulunmadığı belirtilirken, arama çalışmaları için de bir İsrail askeri heyeti gönderileceği açıklandı. 
     



 DÜNYA 









</TEXT>
</DOC>
