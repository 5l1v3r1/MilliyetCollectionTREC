<DOC>
<DOCNO> 26370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/spo01.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep’te kıran kırana pazarlık 
</HEADLINE>
<TEXT>

     BEŞİKTAŞ Yönetim Kurulu, olağan toplantısını Celal Doğan’ın daveti üzerine dün Gaziantep’te yaptı. Serdar Bilgili başkanlığındaki yöneticiler havalanında Başkan Doğan tarafından çiçekle karşılandı. İki taraf da dostluk mesajları verirken, Başkan Serdar Bilgili, "Son ana kadar UEFA Kupası için Gaziantepspor’la yarıştık. İpi onlar göğüsledi. Avrupa’da başarılar dileriz" diye konuştu. 
     CELAL Doğan ile pazarlık masasına da oturan yönetim, Hakan Bayraktar ve Erhan Albayrak’ı istedi. Doğan, "Beşiktaş karşılığında para ve futbolcu önerdi. Takasta önerilen isimleri vermek istemiyorum. Hakan’a 3 milyon dolar, Erhan için de 1.5 trilyon lira fiyat biçtik. Hakan için Fenerbahçe Başkanı Aziz Yıldırım da başvuruda bulundu. Önümüzdeki günlerde kararımızı vereceğiz" dedi. 
     
Doğan Erzik kaos yarattı      BEŞİKTAŞLI yöneticileri konuk eden Gaziantepspor Başkanı Celal Doğan, UEFA Asbaşkanı Şenes Erzik’e tepki gösterdi. Doğan, "FIFA’nın toplantısında çıkacak kararın ne olduğu kesin değilken, sanki bütün futbolcular serbestmiş gibi bir imaj vererek, tam bir kaos yaratıldı. Bunların hiçbiri doğru değil. FIFA ile UEFA arasında zaten bir ihtilaf var. Futbolcular serbestmiş gibi hava yaratmak doğru tavır değildir. Hülle yolunu da seçmek ahlaki ve etik değildir" dedi. 
     
Ahmet kopuyor      YÖNETİMİN 550 milyar teklif ettiği Ahmet Dursun, fiyatını 750 milyara düşürdü, ancak yine de anlaşma sağlayamadı. Almanya’dan İtalya’ya geçen ve tatilini sürdüren genç futbolcu, Menajer Sinan Engin’in, sözleşme imzala’ çağrısına olumsuz yanıt verdi. 
     AHMET Dursun, "Verilen rakamı kabul edemem. Schalke’nin teklifi daha cazip. Yönetim biraz fedakarlık yapsa kalırdım. Ancak artık bu zor görünüyor" dedi. Sinan Engin ise "İki gün daha bekleyeceğiz. Şartımızı kabul etmezse istediği yere gidebilir" diye konuştu. 
     
Bayram tamam      BEŞİKTAŞ yönetimi, Almanya’da tedavisini sürdüren Bayram’la anlaşmaya vardı. Bu futbolcuya 400 milyar lira verileceği bildirildi. Menajer Sinan Engin, ayrıca İlhan ve Tunç ile de anlaştıklarını söyledi. 
     
Mustafa geliyor      YOZGATSPORLU Mustafa Kocabey, Beşiktaş’a yeşil ışık yaktı. Siyah-Beyazlı yönetimin, kulübü ile anlaşma sağlanamazsa, golcü futbolcuyu 15 Temmuz’dan sonra uygulanacak serbest dolaşım kuralına göre renklerine bağlayacak. 
     
Shorunmu rest çekti      BEŞİKTAŞ’la bir yıllık sözleşme yenileyip, ülkesine giden Nijeryalı kaleci, menajeri aracılığıyla mukavelesinin fesh edilmesi durumunda, FIFA’ya başvuracağını bildirdi. Alman kaleci Koch ile anlaşılması üzerine Shorunmu, "Hakkımı sonuna kadar ararım" dedi. 
     



 SPOR 























</TEXT>
</DOC>
