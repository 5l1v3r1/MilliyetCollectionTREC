<DOC>
<DOCNO> 24812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sondun15.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "Gıda karşılığı petrol programı uzatılsın" 
</HEADLINE>
<TEXT>

     Irak Petrol Bakanı Amir El Raşid, "gıda karşılığı petrol" programının altı ay uzatılmaması halinde, petrol ihracatına yeniden başlamayacaklarını söyledi. 
     Raşid, başkent Bağdat’ta düzenlediği basın toplantısında, yarın durduracakları petrol ihracatına, gıda karşılığı petrol programının 6 ay uzatılması halinde yeniden başlayacaklarını söyledi. 
     Irak, BM yaptırımlarının gözden geçirilmesine ilişkin Amerikan planını reddetmiş ve programın 6 ay uzatılmasını istemişti. BM Güvenlik Konseyi’nin gıda karşılığı petrol programını bir ay uzatma kararı almasının ardından Bağdat yönetimi, petrol ihracatını yarından itibaren durdurma kararı almıştı. 
     Bu arada, iktidardaki Baas Partisi’nin yayın organı El Tavra’daki baş yazıda, Irak’ın gıda karşılığı petrol programı olmaksızın yaşayabileceği belirtilerek, "akıllı yaptırımlar" önerisini kabul eden ülkelere karşı önlem alınacağı kaydedildi. "Tüm ülkeler, Amerikan-İngiliz oyunu içinde yer almaları halinde zarar görecek ulusal çıkarlarını göz önüne almalıdır" denilen yazıda "Irak petrol ihracatını durdurdu ve en kötü olasılıklara kendini hazırladı" ifadeleri yer aldı. 
     







</TEXT>
</DOC>
