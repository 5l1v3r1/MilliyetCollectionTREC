<DOC>
<DOCNO> 18359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sondun13.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hükümetinden büyük jest... 
</HEADLINE>
<TEXT>

     Türkiye'nin Berlin Büyükelçisi Osman Korutürk, Potsdam kentine taşınması planlanan başkonsolosluğun, Alman hükümetinin özel izniyle Berlin'de kalacağını açıkladı. 
     Korutürk, büyükelçilik binasında düzenlediği basın toplantısında, Almanya Dışişleri Bakanlığı Müsteşarı Günther Pleuger'in dün kendisiyle görüştüğünü ve Dışişleri Bakanı Joschka Fischer'in, Türkiye-Almanya arasında var olan özel ilişkilerden dolayı, sadece Türkiye'ye mahsus olmak üzere başkonsolosluğun Berlin'de kalmasına izin verdiğini ilettiğini söyledi. 
     Fischer'in bu yönde karar almasında büyükelçilik ve başkonsolosluğun yanı sıra Türk vatandaşlarının ilettiği şikayetlerin ve Türk basınının haberlerinin etkili olduğunu kaydeden Büyükelçi Korutürk, ''Alman hükümetin aldığı karar, önemli bir jest. Alman hükümetine müteşekkiriz. Ayrıca vatandaşların gösterdiği yaklaşıma ve Türk basınına da teşekkür ediyorum'' dedi. Alman yasalarına göre, yabancı ülkelerin büyükelçilikleri ile başkonsolosluklarının aynı şehirde bulunamayacağını, aksi takdirde başkonsoloslukların büyükelçilikler bünyesine alınması gerektiğini hatırlatan Korutürk, ''Bildiğiniz gibi başkonsolosluk görevlerinin çok fazla alması nedeniyle biz bunu istemiyorduk. Vatandaşlarımız da, bizler de her ne kadar istemesek de başkonsolosluğumuzu Potsdam'a taşımaya hazırlanıyorduk'' diye konuştu. 







</TEXT>
</DOC>
