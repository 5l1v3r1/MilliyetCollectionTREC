<DOC>
<DOCNO> 39010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/ekonomi/eko09.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada Ankara havası 
</HEADLINE>
<TEXT>

     INSIDER 

     Vakıfbank'ın özelleştirilmesiyle ilgili gelişmeler Borsadaki Vakıf hisselerine hareket kazandırdı. Halka arzında çok yüksek primler yapan Vakıf Risk Sermayesi Yatırım Ortaklığı'nın Ankaralı bir grup tarafından yakın markaja alındığı ve piyasanın iyileşmesi halinde yüksek prim yapacağı konuşuluyor. 
     Ağustos başında 4 binli seviyelerden işlem görmekte olan kağıt, cuma kapanışını 6 bin 300'den yaptı. Kağıtta pozisyon tutan grubun Vakıf Risk Sermayesi Yatırım Ortaklığı'nın yatırım yaptığı şirketleri incelediği ve operasyona başladığı konuşuluyor. Grup, kağıtta uçuk hedefler veriyormuş. 
     
     Tahtaya dikkat 
     Uçuk hedeflerin riskle de dost olduğunu unutmayın. Grubun diğer kağıdı Vakıf Finansal Kiralama'da da benzer bir grubun özelleştirme haberini beklediği ve pusuya yattığı konuşuluyor. Temmuz ortalarında bin lira nominal seviyesinden işlem görmekte olan kağıt, cuma kapanışını bin 800 liradan yaptı. Kağıt bir ayda yüzde 80 prim yaptı. 
     Hareket özelleştirme haberinden önce hissede pozisyon tutulduğunu gösteriyor. 
     



 EKONOMİ 













</TEXT>
</DOC>
