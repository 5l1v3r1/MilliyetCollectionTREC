<DOC>
<DOCNO> 17621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/akyol.html </URL>
<DATE> 2001/04/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İlber Ortaylı... 
</HEADLINE>
<TEXT>

     ULUSLARARASI tarihçilik camiasında Prof. İlber Ortaylı, Türkiye'nin yüz akı isimlerden biridir. 
     Geçtiğimiz hafta kendisine "Aydın Doğan Tarih Ödülü" verildi. Törende annesi Şefika Ortaylı Hanımefendi'nin elini öptüm, "Size ne mutlu ki, Türkiye'ye ve insanlığa böyle bir tarihçi armağan ettiniz" dedim. 
     Ortaylı Rusça, Arapça, Farsça dahil dokuz dili bilir, konuşur, bu dillerdeki arşivlerde çalışmalar yapmıştır. 
     "Mukayeseli tarih" alanında gerçek bir bilim otoritesidir. Öyle ya, tarihe hem Osmanlı arşivlerinden, hem Petersburg, Londra, Paris, Berlin, Kahire arşivlerinden bakmak başka oluyor. 
     Onun içindir ki, Ortaylı, ister popüler, ister resmi ideolojik önyargılardan uzak, olaylara birçok pencereden bakabilen büyük bir tarihçimizdir. 
     
     ORTAYLI'ya Doğan Vakfı'nın bu yıl ödül vermesinin sebebi, yeni çıkan "Osmanlı Toplumunda Aile" adlı eseridir. Pan Yayıncılık, Barbaros Bulvarı, 74 4, Beşiktaş 80700 İstanbul 
     İşte kitaptan bir bölüm 
     "Osmanlı toplumunda olmayan unsur kadınla erkeğin beraberliğidir... Hiçbir zaman 16. - 17. yüzyıllarda İstanbul kadınının, Batı'daki kadınlardan daha çok baskı altında olduğu, kafes arkasında kaldığı kanısında da değiliz ama bu toplumda kadınla erkeğin beraberliği yoktu... Ayrı törenler, ayrı eğlenceler düzenliyorlardı." 
     Ve kaç - göçün coğrafyası 
     "Bu durum aşağı yukarı Akdeniz coğrafyasındaki kültürel kuşağı kapsıyor. Müslümanı, Hıristiyanı ve Yahudisiyle hep bu kuşağın adamları... Doğulu Müslümanla Doğulu Katolik toplumu insanı arasında hiç fark yok. Mesela Katolik Floransa'da cariyelik diye bir müessese vardır ve senyörlerin cariyelerden çocukları olmaktadır. Tıpkı bizdeki gibi Bizans'ta da vardı bu müessese. Hatta Bizans'ta Harem ağası da vardı..." 
     Ortaylı bunun sosyolojik sebeplerini belirtir, edebiyatımızı olumsuz etkilediğini de anlatır. Sf. 117 vd. 
     
     'MUKAYESELİ tarih' araştırmaları ve zihniyeti gelişmeyince, tarihimizin uzak ya da yakın bir dönemini ya da kurumunu, iyi veya kötü, biricik, emsalsiz zannederiz. Ortaylı ise daima 'mukayeseli' bir geniş açıya sahiptir 
     "Osmanlı aile yaşamında farklılıklar dini olmaktan çok bölgeseldir, hatta etnik olmaktan çok coğrafidir. Bosnalı Müslüman bir ailede kadının konumu, zevc ve zevce ilişkileri, Musullu bir Keldani Hıristiyan aileden daha serbest ve eşitlikçi bir görünüme sahiptir. Bir Hollandalı aile ile Osmanlı Ermeni ailesi arasındaki fark, Ermeni ile Osmanlı Türk arasındaki yakınlığa göre daha büyüktür..." Sf.2 
     Ve tarihte sosyolojik faktörler 
     "Bazı gayrimüslimler özellikle Anadolu kentlerinde mirasın taksimi için şer'i mahkemeye başvurmaktadırlar. Demek ki, sosyal ekonomik şartlar geleneksel toplum yapısı dahilinde İslam miras taksimini herkes için makul kılmaktadır..." Sf. 81 
     Osmanlı toplumunda çok eşliliğin, sanılanın aksine, "pek iltifat görmediğini" belirten Ortaylı, çağın değişmesiyle Osmanlı'da hukukun nasıl laikleşmeye yöneldiğini de anlatır. Sf. 146 vd. 
     Dostum Ortaylı'yı yürekten kutluyorum. 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
