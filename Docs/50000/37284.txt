<DOC>
<DOCNO> 37284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur02.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti kuruldu, kavga başladı... İlk salvo Saadet'lilerden 
</HEADLINE>
<TEXT>

     Saadet Partisi Grup Başkanvekili Yasin Hatipoğlu, Adalet ve Kalkınma Partisi'ni, bugüne kadar kendilerini dışarıdan bölemeyenlerin hazırladığı "tuzak" olarak değerlendirdi. Hatipoğlu, yeni partiye katılan milletvekillerini de "vefasızlıkla" suçladı. 
     Yasin Hatipoğlu, Tayyip Erdoğan liderliğinde kurulan Adalet ve Kalkınma Partisi'ni değerlendirirken, hem eleştirdi hem de yeni kurulan bu partiye katılan milletvekillerine sitemde bulundu. "Bizi yok etmek isteyenler bu çalışmayı yaptı" diyen Hatipoğlu, "Bu zamana kadar bizi dışarıdan bölemediler. Partimiz her kapandığında bundan daha güçlü çıktık. Her kurduğumuz parti diğerinden daha güçlü oldu. Ancak bir Tayyip Erdoğan rüzgarı esti. Yüzde 40-50 oy alır denildi. Bazı güçler buna destek verdi. Bu bir tuzaktır. Bizi içeriden böldüler" iddiasında bulundu. 
     Hatipoğlu, "Yeni partiyi kuran bu kişiler ileride, güvendikleri ve kendilerine güç verdiklerini zannettikleri, kendilerine samimi görünen kimselerden çok çekecekler. Bunu bir yere yazın" diye konuştu. 
     Yeni partinin kuruluşunu televizyondan izlediğini anlatan Hatipoğlu, yıllardır birlikte mücadele ettiği kişilerin bir bölümünü orada görünce çeşitli duygulara kapıldığını ifade etti. Hatipoğlu, şöyle devam etti 
     "Onlar öyle sözler söylediler, öyle vaadlerde bulundular, öyle fedakarlık ve vefa duyduklarını söyleyip öyle beyanatlarda bulundular ki, Allahım acaba dedim ben mi anlamamışım onların söylediklerini, yoksa bugüne kadar bizi mi kandırmaya çalıştılar. Biz il ve ilçe başkanlarını milletvekili yapmışız. Vefa duygusunun gereği olan iştişare gereği bile duymadan bizden ayrıldılar. Mücadelenin sıkıntısını, hapsini, kodesini siz gördünüz. Biz son gün geldik milletvekili olduk. Kusura bakmayın biz gidiyoruz. Biz geleceğimizi orada güvenlikte görüyoruz diyebilirlerdi." 
     Hatipoğlu, kendisinin son günlere kadar partiden ayrılmayı düşünen milletvekillerine ağır eleştiriler yapılmasını sürekli olarak önlediğini belirterek, "Nihayet, bunları yapmayacaksınız dediğim insanlar Kurucular Kurulu'na ilk müracaatı yaptı. Ben bir devlet adamıyım, hiç parti konuşması yapmadım, ben bu konuşmaları yapamam diyen arkadaşımızı TBMM Başkanvekili yaptık. Haber bile vermeden gitti" dedi. 
     

</TEXT>
</DOC>
