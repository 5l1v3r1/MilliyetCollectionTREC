<DOC>
<DOCNO> 25232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur16.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da şiddetli rüzgar ağaçları devirdi 
</HEADLINE>
<TEXT>

     Trakya Bölgesi'ni etkisi altına alan şiddetli rüzgar, ağaçların devrilmesine neden olurken, ekili alanlarda da zarara yol açtı. 
     Edirne Meteoroloji Müdürlüğü'nden alınan bilgiye göre, dün akşamdan itibaren soğuk ve sıcak havanın yer değiştirmesi sonucu karayel çıktı ve hava sıcaklığı, mevsim normallerinin 10 derece altına düştü. 
     Şiddetli rüzgarın kuzey ve kuzeybatı yönüne doğru yer değiştirdiğini belirten yetkililer, şunları söyledi 
     ''Önce lodos ve daha sonra karayele dönüşen şiddetli rüzgar, 2 gün daha sürecek. Sıcaklıklar mevsim normallerinin 10-15 derece altında seyredecek. Rüzgar, yarından itibaren güney ve güneybatı yönünde devam edecek. Önümüzdeki 2 gün içinde yağış bekleniyor. Hava sıcaklığı, gündüz 18-29 derece arasında değişirken, gece ısı 12 dereceye kadar düştü.'' 
     Saatteki hızı 60 kilometre olduğu belirlenen şiddetli rüzgarın, ağaçları devirdiği, buğday, mısır ve ayçiçek ekili alanlarda zarara yol açtığı bildirildi. Bu arada, gece esen karayelin elektrik direklerindeki bağlantı kablolarını koparması dolayısıyla bazı semtler elektrik alamadı. Tekirdağ'da ise dün etkili olan lodosun saatteki hızının 48 kilometre olduğu ve daha sonra kuzey-kuzeybatı yönünden eserek hızının 38 kilometreye düştüğü kaydedildi. Tekirdağ'da hava sıcaklığının gündüz 29 dereceden 19 dereceye düştüğü ve gece 12 derece olduğu bildirildi. Yarından itibaren Tekirdağ ve çevresinde yağış beklendiği belirtildi. Kırklareli'de ise şiddetli rüzgar nedeniyle cadde kenarlarındaki ağaçların dalları kırılırken, hava sıcaklığının da düştüğü kaydedildi. 







</TEXT>
</DOC>
