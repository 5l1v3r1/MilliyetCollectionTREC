<DOC>
<DOCNO> 49857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur17.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna'nın da katıldığı açılış töreninde vatandaştan protesto... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, ''1999 yılındaki seçim masraflarının 3 milyon dolarlık İGDAŞ vurgunuyla karşılandığına'' ilişkin bugün bir gazetede yer alan iddiaların ''suni, zorlama olarak ortaya çıkarıldığını'' söyledi. 
     Beyoğlu Kasımpaşa semtindeki atık ve yağmur suyu kanal borularının yenilenmesi nedeniyle düzenlenen törene katılan Gürtuna, İstanbul halkıyla her buluşmasının kente yeni bir eser kavuşturma amacıyla gerçekleştiğini söyledi. 
     Gürtuna, ''Biz halkımız arasına nifak, kin ve düşmanlık sokanlardan, lafla halkını kandıranlardan değiliz'' dedi. 
     Gürtuna, ''Küçücük rantlar uğruna çalışanların ayağına zincirler bağlanmasın. Başarılı olmak bu ülkede suç. Hele başarıyı devam ettirmek en büyük suç. Bizler suç işliyoruz. Sizin adınıza işliyoruz'' diye konuştu. 
     Tören sırasında Nedim Altınışık adlı vatandaşın '' Kral çıplak. Bizi kandırıyorlar'' şeklindeki bağırması üzerine zabıtalar müdahale etti. 
     Yaşanan itiş kakışa kızan Gürtuna, vatandaşı bırakmaları için zabıtaları uyardı. Daha sonra Gürtuna'nın yanına gelen Altınışık, yeni döşenen borulara rağmen yağmurda atıksuların dükkanları bastığını söyledi. 
     Beyoğlu Kasımpaşa semtinin atıksu ve yağmur suyu kanalı ile çevre tanzimi inşaatı çerçevesinde Zincirlikuyu, Tabakhane, Bülent Demir caddeleri ile Yeniyol ve Pişmaniye sokaklarında toplam 5 bin 630 metre kanal borusu döşendiği bildirildi. 
     






</TEXT>
</DOC>
