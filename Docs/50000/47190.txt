<DOC>
<DOCNO> 47190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sonspo01.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'da Fenerbahçe galibiyetine 2.5 milyar prim 
</HEADLINE>
<TEXT>

     Birinci Süper Lig'de son haftalarda aldığı başarılı sonuçlarla çıkışını sürdüren Antalyaspor'da, Fenerbahçe maçının galibiyet primi 2.5 milyar lira olark belirlendi. 
     Antalyaspor Basın Sözcüsü Murat Bulat, yaptığı açıklamada, Malatyaspor galibiyetiyle futbolcuların büyük bir moral kazandığını belirterek, Fenerbahçe maçı hazırlıklarına başladıklarını söyledi. 
     Yönetim Kurulu'nun dün akşam toplanarak, Fenerbahçe maçı galibiyet primini belirlediğini kaydeden Bulat, ''Yönetim Kurulu, Fenerbahçe galibiyeti halinde futbolculara 2.5 milyar lira prim verme kararı aldı'' dedi. 
     Antalyaspor'un geleceğin takımın oluşturmak amacıyla, yabancı futbolcu arayışlarını sürdürdüğünü de anlatan Bulat, Brezilya, Çad, Kamerun ve Yugoslavya'da bazı futbolcuların izlendiğini bildirdi. 
     
     Antalyaspor'da mangal partisi 
     Öte yandan, Antalyaspor Başkanı Bekir Kumbul, futbolcu, yönetici ve teknik heyete eşleriyle birlikte, dün akşam Belek tatil beldesindeki Clup Varuna Otel'de mangal partisi verdi. Partiye, geçtiğimiz hafta babasını kaybeden Kaleci Adnan'ın dışında tüm futbolcular katıldı. 
     Başkan Kumbul yemekte yaptığı konuşmada, sezona kötü başladıklarını ancak, teknik direktör değişimiyle birlikte son 5 maçta 10 puan toplayarak çıkışa geçtiklerini söyledi. 
     Başkan Kumbul, başarılarının arkasındaki gücün, futbolcu eşleri olduğunu belirterek, ''Başarılarımız devam edecek. Antalyaspor köklü bir takımdır. Birinci Süper Lig'de Antalyaspor'u güzel günler bekliyor'' diye konuştu. 
     Teknik direktör Hüseyin Kalpar da, takımının başarısnn devam edeceğini, tüm Antalyalıların da takıma destek vermelerin istedi. 
     






</TEXT>
</DOC>
