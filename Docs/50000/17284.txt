<DOC>
<DOCNO> 17284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur19.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste ölümü milletvekilleri mahkemede böyle anlattı... 
</HEADLINE>
<TEXT>

     MHP milletvekilleri Mehmet Kundakçı ve Cahit Tekelioğlu hakkında, DYP Şanlıurfa Milletvekili Fevzi Şıhanlıoğlu'nun ölümüyle ilgili olarak, ''kastın aşılması suretiyle adam öldürme'' suçlamasıyla açılan davanın bugünkü duruşmasında, tanık olarak dinlenen milletvekilleri ilginç iddialarda bulundu. 
     DSP İstanbul Milletvekili Yücel Erdener, iç tüzük değişikliğine ilişkin görüşmelerin yapıldığı oturumda, kendi grubunun en ön sırasında oturduğunu ifade etti. Muhalefet partilerinin, daha görüşmelerin başında, iç tüzük görüşmelerini engelleyici bir tutum içinde olduklarını anlatan Erdener, iki defa ara verildikten sonra, 3.bileşimde olayların FP İstanbul Milletvekili Nazlı Ilıcak'ın girişimiyle başladığını iddia etti. 
     ''Olayın başlama nedeni, FP Milletvekili Nazlı Ilıcak'ın oturduğu DYP sıralarından kalkarak ve el çırparak 'haydi arkadaşlar, haydi arkadaşlar' diyerek Anayasa Komisyonu üyelerinin bulunduğu yere doğru yürümesidir'' diyen DSP'li Erdener, bunun üzerine, DYP'li milletvekilleri Kamer Genç ile Fevzi Şıhanlıoğlu'nun sıralarından kalkarak yavaş bir şekilde komisyon üyelerine doğru yürüdüklerini ve bunları daha sonra muhalefet partileri milletvekillerinin takip ettiğini söyledi. 
     TBMM Başkanvekili Murat Sökmenoğlu, oturuma ikinci kez ara verildiğinde kulise çıktığını ve 3. bileşime katılmadığını belirterek, bu nedenle kimin kime vurduğunu görmediğini söyledi. Sökmenoğlu, bir gün önce basında çıkan haberlerden üzücü bir olayın meydana geleceğinin belli olduğunu kaydetti. 
     TBMM İdare Amiri Ahmet Çakar, iç tüzük değişikliği görüşmeleri sırasında FP ve DYP milletvekillerinin ''Meclis adabına uygun olmayan hareketlerde bulunduklarını'' ifade ederek, 3. bileşimde, bu milletvekillerinden kürsüyü işgal etmemelerini rica ettiğini söyledi. Muhalefet milletvekillerinin kürsüyü işgal etmeleri üzerine, iktidar milletvekillerinin geldiğini ve olayların başladığını anlatan Çakar, ''Islık bile çalmışım. O zaman farketmedim. Amiriz ya. Polis karmaşa halinde düdük çalar ya... Ben de kargaşa halinde şoklama yapayım diye ıslık çalmışım'' dedi. 
     MHP Ankara Milletvekili Hayrettin Özdemir, muhalefetin engelleyici bir tutum içinde olduğunu anlatarak, DYP Hakkari Milletvekili Hakkı Töre'nin ileriye giderek sağı solu tekmelediğini iddia etti. Özdemir, Şıhanlıoğlu'nun belinde silahını gördüğünü kaydetti. 
     MHP Antalya Milletvekili Nesrin Ünal, Şıhanlıoğlu'na Genel Kurul dışında, diğer doktor milletvekilleriyle kalp masajı yaptığı ifade ederek, gözlerine baktığında, ''beyin ölümünün'' gerçekleştiğini gördüğünü anlattı. Ünal, bu sırada Şıhanlıoğlu'nun yüzünde ve alnında darp izi görmediğini, ancak bu izlerin anında oluşmayacağını söyledi. 




</TEXT>
</DOC>
