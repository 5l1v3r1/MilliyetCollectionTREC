<DOC>
<DOCNO> 39463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/guncel/gun08.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzur mu, huzursuzluk operasyonları mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     İstanbul’da asayiş, narkotik ve terörle mücadele şubesine bağlı polislerin, hemen her gün tam kadro sokaklarda "şüpheli" araması vatandaşı huzursuz etti. Trafik şubesi ekipleri, sürücüleri alkol ve evrak kontrolünden geçirirken, Terör ve Mali Şube ekipleri, gençlerin kollarında şırınga izi, çantalarında uyuşturucu ve hap arıyor. Eğlence yerleri aniden basılıyor. 
     "Huzur Operasyonu" adı verilen bu denetimler sırasında yasadışı konumda bulunanların yanı sıra, bir o kadar da masum vatandaş gözaltına alınıyor. Polisin asayişi sağlamak için düzenlediği, "huzur operasyonları" sırasında, insanlara "potansiyel suçlu" muamelesi yapması, sokaktaki vatandaşı huzursuz ederken, bir gecede binlerce kişiyi karakollara çeken polisin uygulamaları tartışma yarattı. 
     
     Doç. Dr Adem Sözüer Ceza Hukukçusu 
İnsan haklarına müdahaledir      Polisin arama yapması, temel hak ve özgürlüklere bir müdahaledir. Bu müdahalenin hukuka uygun sayılması için, kanunlarda öngörülen koşulların gerçekleşmesi gerekir. Bunun için temel koşul ya yaygın şiddet eylemleri durumu, ya da suç işlendikten sonra faillerin yakalanması durumu olmalıdır. Bunun dışındaki aramalarda, aranılan kişinin bir suç işlediğine ilişkin yeterli şüphe bulunmalıdır. Belirtilen bu durumlar söz konusu olmadan, sürekli olarak bu tür genel aramaların yapılması ve insanların arabalarından çıkartılarak otomobillerine yapıştırılıp, bacaklarının açılarak aranması hukuka aykırıdır. Polisin aldığı tedbirle, ulaşmak istediği sonuç arasında bir uygunluk ve orantı olmalıdır. Bu uygulamalarla, suçlulukla etkin biçimde mücadele edilemez. Nitekim geçen haftasonu İstanbul’un her yerinde onur kırıcı aramalar yapılırken, ünlü bir işadamı Eyüp’te öldürüldü. 
     
     Kemal Çelik Emniyet eski Genel Müdür - DYP Milletvekili 
Polisin halkı tedirgin etmeye hakkı yok      Türkiye’de emniyet müdürlerinin bu konuda değişik anlayışı ve görüşü var. Bu konuya ilişkin yaklaşımlardan birisi, hemen yolları kesip, insanları aramaya yöneliktir. Diğer yaklaşım ise, istihbarata ağırlık veren değişik uygulamalar içinde bulunmaktır. Bence istihbarata ağırlık vermek gerekir. Ben kendi dönemimde istihbarat çalışmasına önem verdim, bunun olmasına özen gösterdim. 21. yüzyılda "şüpheli şahıs" olayını doğru bulmuyorum. Herkesi suçlu gören bu tür uygulamalardan ben fazla hoşlanmam. Suçunuz yok ama polis sizi durduruyorsa rahatsız olursunuz. Polisin, vatandaşa böyle bir tedirginlik yaşatmaya hakkı yok. "Şüpheli" kavramından sakınmak gerekir. O zaman herkesten şüphelenebilirsiniz. Delilden sonuca gitmek gerekir. Şüphe ise delil değildir zaten. 
     
     Mehmet Ağar İçişleri eski Bakanı - Bağımsız Milletvekili 
Operasyonların yapılmasında yarar var      "Huzur Operasyonları", genel aramalardır. Zaman zaman belli aralıklarla yapılmasında fayda vardır. Bu uygulamanın trafiğin akışı ve turizm mevsimi açısından sakıncaları giderildikten sonra, önleyici bir zabıta hizmeti olarak yapılmasında bir mahsur yoktur. Operasyon yapılırken, insanlara huzursuzluk vermemek için dikkatli olmak lazım. İstihbarata dayalı bilgi birikimi olursa, "Nokta" biçiminde yapılmasında da fayda vardır. Bu uygulamalar sırasında polis, kendisine ait olan yasal yetkiye dayanak 24 saatlik gözetim sürecinde, kişinin hüviyeti, suç aletinin çıkıp çıkmaması, şüphe yaratacak bir dökümanın olup olmaması gibi gerekli araştırmalarda bulunabilir. Bugün teknolojik imkanlarla, 24 saat dolmadan da şahısları bırakıyorlar zaten. 
     



 GÜNCEL 















</TEXT>
</DOC>
