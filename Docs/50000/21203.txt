<DOC>
<DOCNO> 21203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo17.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Kazanma arzusu olmadıkça hesap yapmaya gerek yok" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, Gençlerbirliği yenilgisinin UEFA Kupası'na katılma şanslarını mucizeye bıraktığını, bu nedenle de çok üzgün olduğunu söyledi. 
     Düren, matematiksel olarak şansları bulunmasına rağmen, böyle bir hesap içine girmediklerini de belirterek, ''Futbolcularda kazanma arzusu ve inancını göremeyince, UEFA Kupası'na katılmak için matematiksel hesaplar yapmanın da önemi olduğuna inanmıyorum'' dedi. Gençlerbirliği maçıyla ilgili teknik direktör Christoph Daum'a yöneltilen eleştirilere de katılmadığını kaydeden Düren, Alman teknik adamın mevcut kadroyla son maçları olabildiğince iyi bir şekilde tamamlamak için mücadele ettiğini ifade etti. 
     
     Avrupa'da olmamak iç transferi etkileyecek 
     Mete Düren, Beşiktaş'ın Avrupa kupalarına katılamamasının kulübü maddi açıdan zarara sokacağını, bunun da iç transferi etkileyeceğini kaydetti. Beşiktaş'ın uzun bir aradan sonra Avrupa'da oynayamayacak olmasının, prestij açısından da bir kayıp sayılabileceğini vurgulayan Düren, ''Avrupa kupalarına katılamamak kulübe bir yük getirecek. Bu yükü bizimle birlikte futbolcular da çekecek. Başarılı olamamış bir takımda, futbolcuların iç transfer görüşmelerinde fazla bir beklenti içinde olmamaları gerekir'' diye konuştu. 
     
     Nouma'ya gelen transfer tekliflerini değerlendiriyoruz 
     Sezon sonunda büyük bir ihtimalle satılması beklenen Pascal Nouma'ya da değinen Düren, bu futbolcu için transfer teklifleri aldıklarını söyledi. Düren, Nouma'nın Gençlerbirliği maçının kadrosuna alınmamasının tamamen Daum'un inisiyatifinde olduğunu, bu futbolcuyla ilgili tüm kararları da Alman teknik adamın vereceğini ifade etti. 
     
     Daum Almanya'da transfer görüşmesi yapacak 
     Mete Düren, Almanya'ya giden Daum'un, bu ülkede bazı futbolcularla temas kuracağını ve transfer görüşmesi yapacağını belirtti. Baya ile ilgili henüz net bir gelişme olmadığını anlatan Düren, Tunuslu futbolcuya belirli bir süre tanıdıklarını ve haber beklediklerini söyledi. 
     
     
     Gelecek transfer tekliflerine açığız 
     ZDüren, sezon sonunda Beşiktaş'ta forma giyen her futbolcu için gelebilecek transfer teklifine açık olduklarını da ifade etti. Parasal tekliflerin yanı sıra, takas tekliflerine de sıcak bakabileceklerini kaydeden Düren, artık gelecek sezon iyi bir takım yaratmak için çalışmalarına hız vereceklerini ve tüm planlarını yeni sezon için yapacaklarını da sözlerine ekledi. 







</TEXT>
</DOC>
