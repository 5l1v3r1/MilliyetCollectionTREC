<DOC>
<DOCNO> 25738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun10.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi 13 kez duran hastayı yaşattılar 
</HEADLINE>
<TEXT>

     İngiltere'de kalbi 13 kez üst üste duran David Myers, kaldırıldığı hastanede tümüyle iyileştirildikten sonra taburcu edildi. 
     Ticaretle uğraşan Myers'ın kalbinin ilk olarak bahçesinde çalışırken kriz sinyalleri verdiği, terlemeye başlayan 55 yaşındaki işadamının kalbinin evine girdikten sonra uzanmaya hazırlanırken durduğu belirtiliyor. 
     Bu arada, olay yerine ulaşan komşusunun müdahalesiyle hayata dönen Myers'ın kalbinin, daha sonra da iki kez üst üste, ambulansla hastaneye kaldırılırken durduğu kaydediliyor. 
     Yeniden hayata döndürülen mucize hasta Myers'ın diğer 10 kalp krizini ise kaldırıldığı Southend Hastanesi'nin acil servisinde geçirdiği kaydediliyor. 
     Her defasında hayata döndürülen David Myers'ın sonuçta tümüyle iyileştirilip hastaneden çıkacak duruma getirilmesi en çok kendisini şaşırtıyor. 13 sayısının uğursuz olduğuna inanıldığını, ancak bu kez bunun tersinin yaşandığını belirten David Myers, ''kalbimin 13 kez durmasına rağmen hayatta olmamı şanssızlık değil, şanstan başka kelime ifade edemiyor'' dedi. 
     David Myers'ın yaşamasındaki en büyük etkenin ise ambulans gelene kadar kendisine ilk müdahaleyi yapan hemşire komşusu Mary Garrard olduğu belirtiliyor. 
     Doktorları da hemşire Garrard tarafından, ilk 2 krizi takip eden dakikalarda kalp masajı yapılmamış ve hayat öpücüğü verilmemiş olması halinde, hastanın yaşatılmasının mümkün olamayacağını kabul ediyorlar. David Myers ise aslında ilk krizle yoğun bakımda uyanması arasındaki dönemi, yani 13 kez üst üste kalbinin durduğunu hatırlamıyor. 






</TEXT>
</DOC>
