<DOC>
<DOCNO> 23763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/ekonomi/eko01.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce işgüvencesi sonra kıdem fonu 
</HEADLINE>
<TEXT>

Çalışma Bakanlığı’nca hazırlanan İş Güvencesi Tasarısı Başbakanlığa gönderildi. Kıdem Tazminatı Fonu ise ayrı yasa olarak düzenlenecek 
     ATİLLA ÖZSEVER 

     Çalışma ve Sosyal Güvenlik Bakanı Yaşar Okuyan, İş Güvencesi Yasa Tasarısı’nın Başbakanlığa gönderildiğini ve Bakanlar Kurulu’nda imzaya açılacağını söyledi. Tasarı, 158 sayılı ILO Sözleşmesi hükümlerine benzer bir iş güvencesi getiriyor. 
     Bakan Okuyan, kıdem tazminatı ile ilgili düzenlemelerin 1475 sayılı İş Kanunu’nda yapılacak diğer değişikliklerle birlikte bir ay içinde TBMM’ye gönderilebileceğini belirtti. 
     
     Taslak değişti 
     İşçi, işveren ve hükümeti temsilen dokuz öğretim üyesinden oluşan bir komisyon, iş güvencesi ve kıdem tazminatı fonu ile ilgili bir taslak hazırlamıştı. Taslakta, iş güvencesinin yanısıra kıdem tazminatının yasa çıktıktan sonra ancak emeklilik, malüllük ve ölüm hallerinde ödenebileceğini öngörüyordu. İşçi kesiminin sert tepkisi üzerine kıdem tazminatı fonu ile ilgili bölüm taslaktan çıkarıldı. 
     Çalışma Bakanlığı’nca dün Başbakanlığa gönderilen tasarıda, sadece iş güvencesi yer alıyor. Kıdem Tazminatı Fonu ise, dokuz öğretim üyesinin üzerinde yapacağı çalışmadan sonra muhtemelen Meclis tatile girmeden önce TBMM’ye sunulacak. 
     Sendikalar, tasarının 10 ve daha fazla işçi çalıştıran işyerlerinde geçerli olmasını eleştiriyor 
     
     İş güvencesi tasarısı ne getiriyor 
     Tasarıya göre, işçinin sendika üyeliği, sendikal faaliyetlere katılma, işveren aleyhine dava açma, hamilelik, siyasi görüş, etnik köken gibi nedenlerle işine son verilmesi geçerli bir sebeb oluşturmayacak. 
     Eğer işçi bu nedenlerle işten çıkarılır ve mahkeme feshi geçersiz sayarsa, işçinin işe iadesine karar veriliyor. 
     İşveren, işçiyi işe başlatmazsa işçinin en az altı ay en fazla bir yıllık ücreti tutarında tazminat ödemekle yükümlü. Miktarı mahkeme belirleyecek. 
     İşçinin mahkeme kararının kesinleşmesine kadar çalışmadığı süre içinde en fazla dört aylık ücreti ödenecek. 
     Tasarı ancak 10 ve daha fazla işçi çalıştıran işyerleri için geçerli. 
     İşveren, işçiyi işten çıkartırken haklı nedenleri sıralamak zorunda. Yani işveren, işçinin yetersizliği, uygunsuz davranışları, işletmenin ekonomik durumu nedeniyle işçiyi işten çıkarabiliyor. 
     Feshin geçirli bir nedene dayandığını isbat yükü işverene ait. 
     1475 sayılı İş Kanunu'nda değişiklik yapan bu tasarının yanısıra deniz İş Kanunu ve Basın İş Kanunu'na göre çalışanlara da sendika üyeliği veya sendikal faaliyetler nedeniyle iş güvencesi getiriliyor. 
     Kıdem Tazminatı Fonu, tasarıda yer almıyor. Fon için ayrı bir yasal düzenleme yapılacak. Kıdem tazminatı ile ilgili mevcut uygulama fon tasarısı çıkıncaya kadar devam edecek. 
     
Yaşar Okuyan Kimse yasayı engelleyemez      ANKARA Milliyet 

     Çalışma Bakanı Yaşar Okuyan, iş güvencesiyle ilgili yasa tasarısı için "Kimse engellemeye kalkmasın" dedi. Okuyan, düzenlediği basın toplantısında, tasarının işçi ve işveren taraflarının isteklerini karşıladığını belirtti. Tasarının daha önce yapılan eleştiriler ışığında gözden geçirildiğini kaydeden Okuyan, "Hiç kimse yasayı engellemeye çalışmasın, bu abesle iştigal olur" dedi. Okuyan, "Bu noktadan sonra ister işçi, ister işveren kesiminden bir itiraz gelirse biz bunu samimiyetle bağdaşmayan bir tavır olarak değerlendiriyoruz" dedi. 
     Yasanın çıkmasının AB’ye verilen taahhüdler arasında olduğunu, Ulusal Program’da yer aldığını, Devlet Bakanı Kemal Derviş’in açıkladığı çıkması acil gerekli 15 yasa arasında bulunduğunu belirten Okuyan, yasanın en geç 10 ay içinde çıkması gerektiğini söyledi. 
     
Refik Baydur 400 bin işçi açıkta kalır...      EKONOMİ SERVİSİ 

     TİSK Başkanı Refik Baydur, iş güvencesinin mutlaka kıdem tazminatı ile birlikte ele alınması gerektiğini belirterek sadece iş güvencesinin yasalaşması halinde 350 - 400 bin işçinin açıkta kalabileceğini söyledi. 
     Refik Baydur, "Üretime, istihdama ihtiyaç bulunan bir ortamda sadece iş güvencesini çıkarmak isterseniz 350 - 400 bin kişi açıkta kalır. İşverenler ister istemez tedbir almak zorunda kalırlar" dedi. 
     Baydur, dünyanın hiç bir yerinde kıdem tazminatının her yıla 30 gün şeklinde ödenmediğini belirterek görüşünü şöyle açıkladı 
     "Avrupa’da en fazla süreye sahip İspanya’da bile bu süre 15 gün. Aklımızı başımıza alalım. Esnekliği, kıdem tazminatını iş güvencesiyle birlikte ele almalıyız. 
     Zaten 9 öğretim üyesinin görüşü de bu yönde". 
     



 EKONOMİ 



















</TEXT>
</DOC>
