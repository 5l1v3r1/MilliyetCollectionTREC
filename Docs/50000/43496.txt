<DOC>
<DOCNO> 43496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/dunya/dun01.html </URL>
<DATE> 2001/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cahil İngilizin Kürdistan’ gafı 
</HEADLINE>
<TEXT>

'The Guardian' gazetesi Usame bin Ladin'in sığınacağı ülkeler arasında Kürdistan'ı da saydı. Daha da vahimi Gaziantep, Malatya, Sivas ve Erzincan'ı da bu hayali ülkenin içinde gösterdi 
     DIŞ HABERLER SERVİSİ 

     İngiltere'nin merkez sol eğilimli gazetesi The Guardian, dünkü sayısında saygınlığına gölge düşürdü. Gazete, Ulema'nın Afganistan'ı terk etmesini istediği Usame bin Ladin'in sığınabileceği ülkeler arasında Çeçenistan, Suudi Arabistan, Somali, Sudan ve Pakistan'ın yanı sıra "Kürdistan"ı da saydı. 
     "Bin Ladin'in çıkış yolu ne olabilir " başlıklı haberle birlikte yayımlanan haritada ise Türkiye'nin Gaziantep, Malatya, Sivas ve Erzincan gibi illerini de içine alan topraklar, "Kürdistan" adlı hayali ülkenin içinde gösterildi. 
     Haritada "Kürdistan" başlığıyla yer alan kutuda ise şu ifadeler kullanıldı "Riskli, hem bu ülkeye gitmek hem de kalmak bakımından... Aslında buralarda devlet yok. Herhangi bir hükümetin kontrolü yok. Biyar ve Tiwal adlı kentler bin Ladin tarafından kurulan Jünd el İslam adlı bir İslamcı grubun kontrolü altında." 
     
     Sahte gerçeklik .. 
     Diğer Batılı medya organları gibi Türkiye'nin doğu ve güneydoğusundaki toprakları, olmayan bir ülkeye aitmiş gibi göstererek dünya kamuoyunun bilinçaltında sahte bir gerçeklik yaratmaya çalışan gazete, haberin sunumunda profesyonel bakımdan cahilane içerik hataları yaptı. 
     Guardian'daki haritaya baktıktan sonra kutusunu okuyan, hem Türkiye'nin önemli bir bölümünde hükümet ve devlet yok sanır, hem de bin Ladin'in Afganistan'dan kaçıp "Kürdistan"a gidiyorum diye Diyarbakır, Malatya yada Erzincan'da gizleneceği izlenimine kapılır. 
     Oysa ki, objektif gazetecilik bakımından işin doğrusu bölgeyi "Kürt kontrolündeki Kuzey Irak" diye nitelendirerek Türkiye'yi işin içine hiç karıştırmamak olmalıydı. Çünkü sözü geçen iki kent Kuzey Irak'ta bulunuyor. Ama "Kürtçülük propagandası yapmak" gibi bir içgüdünüz olunca objektif gazetecilik yapamazsınız. 
     



 DÜNYA 












</TEXT>
</DOC>
