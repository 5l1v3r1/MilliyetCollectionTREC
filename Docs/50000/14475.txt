<DOC>
<DOCNO> 14475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur31.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkari'de okulun çatısı uçtu 3 öğrenci yaralı 
</HEADLINE>
<TEXT>

     Hakkari'nin Bay köyünde, şiddetli rüzgardan bir okulun çatısı uçtu, 2'si ağır 3 öğrenci yaralandı. 
     Alınan bilgiye göre, merkeze 5 kilometre uzaklıktaki Bay köyü Süleyman Demirel İlköğretim Okulu'nun çatısı, şiddetli rüzgar nedeniyle uçtu. 
     Beden Eğitimi dersinde olan öğrencilerin bir bölümü, çatının uçtuğunu ve üzerlerine düştüğünü fark ederek kaçmayı başarırken, bazı öğrenciler çatının altında kaldı. Olayda, Necati Taşçı ve Sinan Beyter ağır, Tahir Öner ise hafif şekilde yaralanarak Hakkari Devlet Hastanesi'ne kaldırıldı. Necati Taşçı, ilk müdahalenin ardından, Van Yüzüncü Yıl Üniversitesi Tıp Fakültesi Araştırma Hastanesi'ne sevk edildi. Hakkari Valisi Orhan Işın, çatısı uçan okulun 2 yıllık olduğunu belirterek, ''Bu yeni okulun çatısının uçmasına bir anlam veremedik. İlgililer hakkında soruşturma başlattık. Yaralı öğrenciler için elimizden geleni yapıyoruz'' dedi. 




</TEXT>
</DOC>
