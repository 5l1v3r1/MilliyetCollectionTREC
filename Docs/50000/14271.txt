<DOC>
<DOCNO> 14271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sontur08.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp patladı, ilk gelen haberlere göre 6 kişi öldü 
</HEADLINE>
<TEXT>

     İzmit'te, Gündoğdu bölgesindeki kalıcı konutlara doğalgaz hattı döşeyen şirketin işçilerinin yemek yediği depoda çıkan yangında 6 işçi öldü, 3 işçi de yaralandı. 
     Yangının, işçilerin ısınmak için yanık yağ yaktıkları sobaya benzin dökmeleri sonucu çıktığı belirlendi. Bekirpaşa beldesinin Yeşilova mahallesinde meydana gelen olayda, Gündoğdu beldesindeki kalıcı konutların doğalgaz hattı inşaatında çalışan işçiler, havanın yağışlı olması nedeniyle Bahar sokakta şirket adına kullanılan depoya döndüler. 
     Depoya girişte kepengi kapayan ve öğle yemeği için toplanan işçiler, ısınmak amacıyla sobada yanık yağ yaktılar. Havanın soğuk olması nedeniyle, işçilerden biri alevi azalan sobaya bidonla benzin dökmek istedi. Ancak, bir anda parlayan alevler deponun içini sardı. Panik içinde dışarıya kaçmak isteyen işçiler kepenk kapalı olduğu için içeride mahsur kaldılar. Dışarı çıkamayan Durdu İspir, Ramazan Çiğdem, Tevfik Bozkurt, Halil Tekeli, Hasan Altın ve Cuma Tuğrul adlı işçiler yanarak ölürken, Kadir İspir 41 , Hacı Tuğrul 26 ve Yakup Tuğrul 27 adlı işçiler de yaralı olarak kurtarıldılar. Yaralı işçiler, İzmit Devlet Hastanesi'nde tedavi altına alındılar. 
     Kepengi güçlükle açarak dışarı çıkmayı başaran işçiler ise uzun süre şokta kaldılar ve arkadaşları için gözyaşı döktüler. 




</TEXT>
</DOC>
