<DOC>
<DOCNO> 31851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun08.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belfast'ta olaylı gece 113 polis yaralandı 
</HEADLINE>
<TEXT>

     Kuzey İrlanda'nın başkenti Belfast'ta yaklaşık 250 molotofkokteylinin kullanıldığı belirtilen şiddetli çatışmalarda 113 polis memuru yaralandı. 
     12 Temmuz'da 1690'da yapılan ve Protestan William'ın Katolik Kral II. James'in ordularını yendiği Boyne savaşının 311. yıldönümünü kutlamak isteyen Orange tarikatı üyelerini engellemek isteyen Katolik gençlerin, kentteki Crumlin caddesine girmeye çalışmaları sırasında çıkan çatışmalar gece boyunca sürdü. 
     Olaylar sırasında Katolik gençlerin 2 bomba ile 250'ye yakın molotofkokteyli kullandıkları, polisin de plastik mermiyle karşılık verdiği belirtiliyor. Bu arada, atılan molotofkokteylleriyle giysileri tutuşan 2 polis memurunun kaldırıldıkları hastanelerde tedavi altına alındığı, bunlardan birinin, hafif olan yanıkları tedavi edildikten sonra hastaneden taburcu edildiği belirtiliyor. Polis, Katolik gençleri, insan hakları gösterileri yapma adına başkalarının haklarını gaspa kalkışmakla suçlarken, Katolik gençler de polisi kendilerine karşı çok sert olmakla suçladı. 
     






</TEXT>
</DOC>
