<DOC>
<DOCNO> 45978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/soneko28.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft temyiz davasını da kaybetti 
</HEADLINE>
<TEXT>

     Dünyanın bir numaralı bilgisayar firması Microsoft, hakkında verilen tekelcilik kararına karşı Yüksek Mahkeme'de açtığı temyiz davasını da yitirdi. 
     ABD Yüksek Mahkemesi, şirketin tekelciliği yasaklayan ABD kanunlarını ihlal ettiğine ilişkin verilen mahkeme kararının geçersiz kılınması için yaptığı başvuruyu reddederken, red kararı için bir gerekçe açıklamadı. 
     Microsoft, geçen yıl hakkında sektördeki gücünü tekelcilik uygulamak için kullandığına karar veren Thomas Penfield Jackson'ın dava hakkında basına bilgi vererek usulsüzlük yaptığı iddiasıyla temyize gitmişti. 
     Yüksek Mahkeme'nin bu kararıyla Microsoft'un yasa ihlalinden cezalandırılmasının önü açılmış oldu. Alt mahkeme Microsoft'un tekelcilik yaparak yasayı ihlal ettiğine karar vermiş, ancak cezayı belirlememişti. Ceza için yeni bir mahkeme kararı gerekirken, Microsoft ile Adalet Bakanlığı arasında karar öncesi bir uzlaşmaya varmak için müzakereler sürüyor. 
     






</TEXT>
</DOC>
