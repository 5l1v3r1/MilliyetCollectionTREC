<DOC>
<DOCNO> 37253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko07.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğrudan yatırımın önündeki engeller kalkacak 
</HEADLINE>
<TEXT>

     Yerli ve yabancı sermayenin doğrudan yatırımlarının önündeki idari engellerin kaldırılmasına yönelik düzenlemelerle, yatırımın önündeki bürokratik engellerin basitleştirilmesi amaçlanıyor. 
     Hazine Müsteşarlığı organizasyonunda gerçekleştirilen yeni çalışmayla, yatırımın önündeki en büyük engel olarak belirtilen bürokratik işlemlerin sadeleştirilmesi hedefleniyor. 
     Buna göre doğrudan yatırım sırasında, yatırımın türüne göre, Çevre Bakanlığı'ndan Sağlık Bakanlığı'na kadar birçok bakanlığın incelemesine tabi olan işlemler, sadece bir ya da iki kurumun incelemesiyle gerçekleştirilebilecek. Aynı konuda olan yatırım izni başvuruları, tek bir dosya altında toplanabilecek ve izinler geciktirilmeden verilecek. Dünya Bankası'nın bir yan kuruluşu olan Yabancı Sermaye Danışmanlık Hizmetleri biriminin FIAS , Hazine Müsteşarlığı ile yaptığı çalışmalar sonucunda, yatırımın önündeki en büyük engel bürokratik mekanizmaların fazlalığı olarak tespit edilmişti. 
     World Economic Forum tarafından hazırlanan Global Competitiveness Report'da da var olan idari engellerin Türkiye'nin rekabet gücünü önemli ölçüde azalttığı vurgulanmıştı. Price Waterhouse Coopers tarafından yapılan çalışmada ise bu belirsizliğin Türkiye'ye maliyetinin yıllık 1.822 milyar ABD Doları civarında bir doğrudan yabancı sermaye olduğunun tahmin edildiği belirtilmişti. 
     Yetkililer, 10-11 Eylül 2001 tarihinde FIAS ve Uluslararası Finans Kurumu IFC'nin de katılımıyla Hazine Müsteşarlığı'nda bir çalışma toplant ısının düzenleneceği ve raporun sunuşunun yapılacağını belirtiyorlar. Öte yandan Bulgaristan, Romanya gibi ülkelerde yatırımda bulunan Türk işadamlarının da görüşü alınarak, yatırımlarını yeniden Türkiye'ye kaydırmaları için gereken imkanlar araştırılacak. 
     Ayrıca tüm kamu kurumları, eylül ayında toplanarak, yatırımların önündeki engellerin kaldırılması konusunda çalışacaklar. Yetkililer, alınacak önlemleri içeren bir eylem planının, Ekim ayında Bakanlar Kurulu'na sunularak yürürlüğe gireceğini ifade ediyorlar. Yeni düzenleme çerçevesinde, Eylül ayı sonuna kadar, yatırım sürecini doğrudan etkileyen Ticaret Kanunu, İmar Kanunu ve diğer ilgili kanunların gözden geçirilmesi tamamlanacak. Yatırım teşviği çerçevesinde ise vergi gelirlerini düşürmeyecek bir kapsamda, yatırım vergi indirimi daha rasyonel bir hale getirilecek. 
     Türkiye'nin büyük bir potansiyele sahip olmasına rağmen, 1995-2000 yılları arasında Türkiye'ye gelen net doğrudan yabancı sermayenin ortalama, yıllık 767 milyon dolar civarında gerçekleştiğini hatırlatan yetkililer, yeni eylem planının yürürlüğe girmesiyle, bu rakamın, ilk etapta 1.5 milyar dolara çıkabileceği tahmininde bulunuyorlar. 







</TEXT>
</DOC>
