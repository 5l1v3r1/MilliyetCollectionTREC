<DOC>
<DOCNO> 12920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/ekonomi/eko01.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Gizli Servis’i reddetti 
</HEADLINE>
<TEXT>

Washington Büyükelçiliği mensuplarının kendisini havaalanında karşılamasını istemeyen Kemal Derviş, ABD’nin sağlayacağı koruma ekiplerine de gerek görmedi 
     YASEMİN ÇONGAR Washington 

     Kemal Derviş, Bakanlık görevine gelişinden sonra ikinci Washington ziyaretini, protokolden ve basından kaçarak başlatmayı seçti. ABD’deki temaslarına yarın başlayacak olan Derviş, Washington Büyükelçiliği mensuplarının kendisini havaalanında karşılamasını istemedi. 
     Uçağının varış saatini bildirmekten kaçınan Derviş, Büyükelçiliğe de Ben gelince sizi ararım’ mesajı iletti. Derviş, ABD yönetiminin sağlayacağı koruma ekiplerine de gerek görmedi. ABD’yi ziyaret eden üst düzey yabancı konukların hepsi kural olarak Gizli Servis’e bağlı güvenlik görevlilerince korunuyor. Ancak Derviş, son 25 yıldır evi’ saydığı Washington’da böyle özel bir korumaya gerek duymadığını bildirdi. 
     Derviş, IMF Başkanı Horst Köhler, Dünya Bankası Başkanı James Wolfensohn ve ABD Hazine Bakanı Paul O’Neill ile yarın yapacağı görüşmelere, yeni programın taslağını ve bankacılık reform paketini de getiriyor. 
     
Önce reform, sonra para      İki hafta önce "Öncelikle reform, sonra para" mesajı alan Derviş’in amacı, bu kez daha somut finansman olasılıkları üzerinde durmak. Dünya Bankası’nın bankacılık reform paketine doğrudan kaynak aktararak yardımcı olması, IMF’nin de daha önce verilen Özel Kaynak İmkanını öne çekerek kullanım esnekliği sağlaması gündemde. Ancak ABD Hazinesi, Türkiye’ye doğrudan finans desteği konusunda henüz taahhüde girmedi. Ankara, Washington’un mutlaka devrede olmasını, G - 7 bünyesinde oluşturulacak sendikasyon kredisine öncülük etmesini istiyor. 
     
CNN’e de konuşacak      Devlet Bakanı Derviş’in salı günü CNN televizyonunda, gazeteci Riz Khan’ın "Q and A" programına katılması bekleniyor. Washington’da IMF ve Dünya Bankası ve ABD Hazinesi ile görüşmelerinin yanı sıra, yarın başlayacak Türk - Amerikan Konseyi ATC yıllık toplantılarında da açılış konuşmasını yapacak olan Derviş, ABD’li işadamı, asker ve yatırımcıya hitap edecek. Derviş, ABD Ticaret Bakanı Donald Evans ile de bir araya gelecek. Derviş’in heyetinde Merkez Bankası Başkanı Süreyya Serdengeçti ile Hazine Müsteşar Yardımcısı Ferhat Emil de yer alıyor. 
     


 EKONOMİ 




















</TEXT>
</DOC>
