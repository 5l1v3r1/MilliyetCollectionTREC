<DOC>
<DOCNO> 20701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/soneko10.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç Telekom'un satışından umutsuz... 
</HEADLINE>
<TEXT>

     Koç Holding Yönetim Kurulu Başkanı Rahmi Koç, özelleştirmeyi en yavaş yapan ülkenin Türkiye olduğunu belirterek, ''Türk Telekom'a talipli çıksa bile, 10 yıl önceki fiyatın yüzde 10'unu dahi vermezler'' dedi. 
     Koç, Şanlıurfa Polisevi'nde düzenlediği basın toplantısında, Viranşehir yolunun 32. kilometresinde bulunan Koç-Ata besi çiftliğinin, bölgedeki yatırımcı ve çiftçiler için çok güzel bir model oluşturduğunu söyledi. 
     Tarım alanındaki yatırımların ne denli cazip olduğunu kavradıklarını ve bundan sonra da bölgede tarım alanında yeni yatırımlar yapabileceklerini belirten Koç, şöyle konuştu 
     ''Türkiye çok zor bir dönemden geçiyor. Her alanda olduğu gibi tarım alanında da yatırımlar yapılmalıdır. Çünkü bir çok konuda yavaş gidiyoruz. Bugün özelleştirmeyi en yavaş yapan ülke biz kaldık. Örneğin Türk Telekom konusunda çok geç kaldık. Bu konu bize pahalıya mal olmuştur. Göreceksiniz talep de çıkmayacaktır. Talipli çıksa bile, 10 yıl önceki fiyatın yüzde 10'unu dahi vermezler. Biz bundan birkaç yıl önce çok güçlü bir yabancı ortak bularak Türk Telekom'a talip olmuştuk. Ancak bize vermediler, özelleştirmediler.'' Devlet Bakanı Kemal Derviş'in ekonomiyi düzlüğe çıkarmak için çok uğraştığını ve başarılı olacağına inandığını ifade eden Koç, ''Derviş, ne yaptığını ve ne söylediğini bilen biri. Yardım için geldi. Yeterki politikacılarımız arkasında olsun ve onu desteklesinler'' dedi. Rahmi Koç daha sonra Kars'a gitti. 







</TEXT>
</DOC>
