<DOC>
<DOCNO> 6474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur14.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans'ın faaliyet izni kaldırıldı 
</HEADLINE>
<TEXT>

     Bankacılık Düzenleme ve Denetleme Kurulu BDDK , yükümlülüklerini yerine getiremeyen ve alınan önlemlere rağmen likidite sorununu çözemeyen İhlas Finans Kurumu A.Ş'nin faaliyet iznini kaldırdı. 
     Bankacılık Düzenleme ve Denetleme Kurumu'ndan yapılan yazılı açıklamaya göre, Kurul, İhlas Finans'ın borç ve alacaklarının genel hükümlere göre tasfiye edileceğini de duyurdu. Kurumdan yapılan açıklamada, şöyle denildi 
     "Yükümlülüklerini yerine getiremeyen ve alınan önlemlere rağmen likidite sorununu çözemeyen, alacaklarının hukuki takibatları ve hakkında haciz yoluyla takibe ilişkin yargı kararları bulunan, Faaliyetine devamı cari ve katılma hesabı sahiplerinin hakları bakımından tehlike arzeden, şirket kaynaklarını, yönetim ve denetimini elinde bulunduran ortaklarına şirketin emin bir şekilde çalışmasını tehlikeye düşürecek biçimde kullandıran, dolayısıyla 4389 sayılı Bankalar Kanunu'nun 14'üncü maddesinin 3 ve 4 numaralı fıkralarındaki şartların oluştuğu tespit edilen İhlas Finans Kurumu A.Ş'nin faaliyet izni, 4389 sayılı Bankalar Kanunu'nun 20'inci maddesinin 6 numaralı fıkrası hükmüne istinaden kaldırılmıştır.'' 
     Yasa gereği, kanunda belirtilen koşulların oluşması dolayısıyla özel finans kurumlarının faaliyet izinleri kaldırıldığında, bu kurumların Tasarruf Mevduatı Sigorta Fonu'na devredilmemekte ve genel hükümlere göre tasfiyeye tabi tutulmakta olduğuna değinilen açıklamada, şu görüşlere yer verildi 
     ''Bu nedenle, İhlas Finans Kurumu A.Ş. ile kar ve zarara katılma hesabı ya da özel cari hesap şeklinde ilişkiye girmiş olanlar ile diğer alacaklıların alacaklarını genel hükümler çerçevesinde takip etmeleri gerekmektedir. İhlas Finans Kurumu A.Ş. bu tarihten itibaren her ne adla olursa olsun tasarruf sahiplerinden fon toplayamayacak, gerçek ve tüzel kişilere yeni fon kullandırmayacak, borç ve alacaklarını da genel hükümlere göre tasfiye edecektir.'' 
     
     




</TEXT>
</DOC>
