<DOC>
<DOCNO> 20867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sondun12.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in roketli saldırısında El Fetih üyesi öldü 
</HEADLINE>
<TEXT>

     İsrail helikopterlerinin bugün Batı Şeria'daki Cenin kentinde Filistin Yönetimi yakınında park halindeki araca düzenlediği roketli saldırıda, bir Filistinli polisin ve hastaneye kaldırılan El Fetih üyesi Mutesem Saba'nın öldüğü bildirildi. 
     Filistinli hastane kaynakları, roketli saldırıda 21 yaşındaki Allam Caludi adlı Filistinli polis ile yaralı olarak hastaneye kaldırılan El Fetih örgütünün gençlik kanadı Tanzim mensubu Mutesem Saba'nın öldüğünü belirttiler. 
     Bu arada Batı Şeria'daki Filistin istihbarat servisi başkanı Tevfik El-Tiravi, İsrail yönetiminin, Filistin istihbarat servisinde görevli Abdülkerim Oveys'i aracına helikopterle saldırı düzenleyerek öldürmeye teşebbüs ettiğini söyledi. El-Tiravi, saldırıda Filistin polisi Caludi'nin öldüğünü, Oveys'in ise ''beyin ölümünün'' gerçekleştiğini söylerken, hastane kaynakları Oveys'in hafif yaralı olduğunu belirttiler. 26 yaşındaki Saba'nın, İsrail tarafından İsrail'e yönelik saldırılardan sorumlu tutularak arandığı belirtiliyor. Son ölümlerle, 28 Eylül'den beri devam eden çatışmalarda ölenlerin sayısı, çoğu Filistinli olmak üzere 523'e yükseldi. , 







</TEXT>
</DOC>
