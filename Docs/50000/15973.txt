<DOC>
<DOCNO> 15973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/ekonomi/eko01.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’ten Genelkurmay’a 
</HEADLINE>
<TEXT>
IMF onay verdi 
Derviş, Genelkurmay Başkanı Org. Kıvrıkoğlu’na, TSK’nın altığı tasarruf kararı için teşekkür ederken, Türkiye’deki IMF heyetinin programı desteklediğini söyledi 
     HARUN GÜREK, UTKU ÇAKIRÖZER Ankara 

     Ekonomiden sorumlu Devlet Bakanı Kemal Derviş, ekonomik programın hazırlanması için yaklaşık bir aydır yaptığı görüşmeleri dün Genelkurmay Başkanı Orgeneral Hüseyin Kıvrıkoğlu ile biraraya gelerek bitirdi. Orgeneral Kıvrıkoğlu, programın başarıya ulaşabilmesi için tasarruf dahil üzerlerine düşeni yapmaya hazır olduklarını belirtirken, Derviş de önceki gün 19.5 milyar dolarlık 32 askeri projenin ertelenmesi yönündeki karar için teşekkür etti. 
     Derviş’in talebi üzerine Kıvrıkoğlu’nun makamında gerçekleşen görüşmeye Derviş, Hazine Müsteşarı Faik Öztrak ve danışmanı Oya Ünlü ile birlikte gitti. Görüşmede Genelkurmay İkinci Başkanı Orgeneral Yaşar Büyükanıt da hazır bulundu. 
     Görüşmede, söze "yanlış anlaşılmasın buraya müzakere etmeye değil programı anlatmaya geldim" diye başlayan Derviş, hazırlanan ekonomik programı temel büyüklükleri ile birlikte Kıvrıkoğlu’na aktardı. 
     
     Türkiye’deki heyet beğendi’ 
     Kıvrıkoğlu’na ekonomik programın neredeyse tamamlandığını belirten Derviş, Türkiye’de bulunan IMF heyetinin de programa onay verdiğini belirtti. 
     Derviş’in programı anlatmasından sonra Kıvrıkoğlu programın başarıyla sonuçlanması yönündeki inancını ifade etti. Genelkurmay Başkanlığı’nın zaten teşkilat olarak tasarruf alışkanlığı olan bir kurum olduğunu belirten Kıvrıkoğlu’nun ekonomik programın başarıya ulaşabilmesi için katkıda bulunacağını kaydetti. 
     
     Sosyal yönünü sordular 
     Program hakkında detaylı bilgi alan Kıvrıkoğlu’nun programın sosyal yönü ile ilgili sorularına da Derviş, "açıklanan programda Dünya Bankası’nın finanse edeceği sosyal projelere de yer verilecek" yanıtını verdi. 
     Genelkurmay’ın 19.5 milyar dolarlık erteleme kararının yaratacağı tasarrufun 2002 yılı ve izleyen dönemde ortaya çıkacak olması, ancak bu yıl için tasarruf gerekmesi nedeniyle Hazine ve DPT savunma bütçesinde de kısıntıya gidilmesi konusunda görüşbirliğine vardı. Maliye Bakanlığı’nın "asker sayısı azaltılmadan tasarrufun" zor olduğu görüşünü dile getirmesi üzerine Derviş’in Kıvrıkoğlu ile görüşmeye karar verdiği de belirtildi. 
     


 EKONOMİ 























</TEXT>
</DOC>
