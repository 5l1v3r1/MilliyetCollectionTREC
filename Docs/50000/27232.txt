<DOC>
<DOCNO> 27232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/dunya/adun.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz yok aferin var 
</HEADLINE>
<TEXT>

Avrupa Birliği, Türkiye’nin adaylığı konusunda son yılların en sıcak mesajını verdi. Ama diğer adaylarla görüşmeleri hızlandırırken, Türkiye’ye yine derin diyalog’ vaat etmekle yetindi 
     GÜVEN ÖZALP Göteborg 

     Avrupa Birliği’ne katılım açısından diğer 12 adayla arasında önemli bir mesafe bulunan Türkiye, Birlik’ten kendisine daha ileri bir siyasi perspektif verilmesini istedi. 
     Nice Zirvesi sırasında Türkiye’nin genişlemeye yönelik planlamalarda hesaba katılmamasının rahatsızlığını duyan Ankara, Göteborg Zirvesi’nde diğer adaylara tarih verilmesi üzerine kendisinin de bu sürecin dışında tutulmamasını istedi. 
     Toplantıda Türkiye’yi temsil eden Başbakan Bülent Ecevit, AB ve aday ülke liderleriyle yapılan çalışma yemeğinde yaptığı konuşmada Birliğin en geç 2004’te yeni üyeleri kabul edebileceğine dikkat çekerek Bu nedenle genişleme sürecinin dışında tutmamak amacıyla Türkiye’ye de daha ileri bir siyasi perspektif verilmesi zorunluluğunu anlayacağınızdan eminim’ dedi. 
     
     Ecevit memnun 
     Ecevit, önlerine net bir perspektif ve üyeliğe ilişkin tarih konan adaylarla aranın iyice açılmaması için’ Türkiye’yle müzakerelerin önümüzdeki yıl başlaması gerektiğini vurguladı. 
     Ecevit, Ulusal Program’ın Türkiye’nin demokratikleşme, insan haklarını geliştirme ve ekonomi açısından dönüm noktası olduğuna belirterek Helsinki Zirvesi sonrasında Türkiye - AB ilişkilerinde çarpıcı bir yön değişikliği olmuştur. Bu fırsatı önümüzde bekleyen dönemeçleri aşmak için kullanmayı sürdüreceğimize inanıyorum’ diye konuştu. 
     Toplantıyı AB’yle ilişkiler açısından önemli bir aşama olarak nitelendiren Başbakan Ecevit Zirve, Türkiye’nin üyelik sürecine yönelik çalışmaların aksamadan devam edeceği kararlılığını göstermiştir’ ifadelerini kullandı. 
     
     İyi yoldasınız 
     Zirve sonunda yayınlanan sonuç belgesinde Türkiye’ye ayrılan paragrafın son dönemlerde kullanılan en olumlu ifadelerden oluşması da dikkat çekti. Belgede derinleştirilmiş siyasi diyalog da dahil olmak üzere Türkiye’nin katılım öncesi stratejinin uygulanmasında iyi gelişmeler’ kaydettiği vurgulandı. 
     Belgede insan haklarının da arasında bulunduğu birtakım alanlarda ek ilerlemeler kaydetmesi gerektiği vurgulandı. Belgede IMF’le anlaşılarak hazırlanan ekonomik programın uygulanmasına verilen önemin de altı çizildi. 
     
     Zirvede kan aktı 
     Göteborg’taki AB zirvesine damgasını vuran ABD ve AB karşıtı gösteriler dün de sürdü. Zirveyi protesto eden göstericiler ile polis arasında önceki gün çıkan çatışmalarda biri ağır 43 kişi yaralandı. Kendilerini korumak için göstericilere ateş açan polislerin üç kişiyi vurdukları, diğer yaralanmaların taşlı sopalı çatışmalarda meydana geldiği açıklandı. Önceki günkü eylemlerse, dün yerini ellerinde çiçek ve balonlarla, davullar çalarak yürüyenlerin görüntüsüne bıraktı. Ancak yine de yaklaşık 100 kişilik siyah başlıklı ve maskeli bir grup "Kapitalizmin parçalanması" yönünde sloganlar attı. 
     
     Aile değil grup fotoğrafı 
     Ecevit ve Dışişleri Bakanı İsmail Cem, grup fotoğrafında Finlandiya Cumhurbaşkanı Tarja Halonen ve Slovakya Başbakanı Mikulas Dzurindas arasında yer aldı. Öte yandan Ecevit otelde bir sürprizle karşılaştı. Başbakan otele girer girmez kendisinden imza almak isteyen İsveçliler tarafından kuşatıldı. Ecevit isteklerin hiçbirini geri çevirmedi. İsveçliler, Ecevit’in Avrupa’nın en deneyimli politikacılarından biri olması ve ülkelerine duyduğu yakınlık nedeniyle imzasının ayrı bir önem taşıdığını söylediler. 
     



 DÜNYA 











</TEXT>
</DOC>
