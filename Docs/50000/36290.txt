<DOC>
<DOCNO> 36290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/ekonomi/eko03.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı’da yeni dönem 
</HEADLINE>
<TEXT>

Şevket Sabancı’nın kızı Emine Kamışlı Aksigorta Murahhas Azalığı’ndan ayrıldı. Kamışlı, babasının kurduğu Esas Holding’te görev alacak 
     EKONOMİ SERVİSİ 

     Sabancı Holding Başkan Vekili Şevket Sabancı’nın kızı Emine Kamışlı, murahhas azalığını yürüttüğü Aksigorta ve Akhayat Sigorta’dan ayrıldı. 
     Kamışlı, Sabancı Holding’in son genel kurulunda holding yönetim kurulu üyeliğinden de ayrılmıştı. Emine Kamışlı meslek hayatını, Şevket Sabancı tarafından kurulan Esas Holding’de sürdürecek. 
     Kurucu ortakları arasında Kamışlı’nın yanında Şevket, Zerrin ve Ali İsmail Sabancı ile Sadıka Gül Heperal’ın da bulunduğu Esas Holding, risk sermayesi konusunda faaliyet göstermeyi planlıyor. 
     1 trilyon lira sermayeyle, geçen yıl kurulan şirketin incelediği projeler arasında zincir lokantalar ve eczaneler de bulunuyor. Şirketin yatırım yapmak istediği alanların başında ise internet geliyor. 
     Şirketin kuruluşu sırasında Milliyet’e açıklamalarda bulunan Kamışlı, "Fırsatları takip ediyoruz. Gördük ki, venture capital risk sermayesi işi özellikle internet ve ilaç sanayiinde hızla ilerliyor" demişti. 
     Şirketin, sermayesi olmayan girişimcilerin projelerine ortak olarak para yatıracağını anlatan Kamışlı, "Siz yüzde 10 ortak oluyorsunuz, başkası yüzde 15 oluyor ve proje bu yolla hayata geçebiliyor" diye konuşmuştu. 
     
     Yönetim de değişti 
     Dün İMKB bülteninde de yer alan Aksigorta’daki görev değişikliği Emine Kamışlı ile sınırlı kalmadı. Aksigorta’nın Yönetim Kurulu Başkanlığı görevine de Mehmet Akın Kozanoğlu getirildi. 
     



 EKONOMİ 























</TEXT>
</DOC>
