<DOC>
<DOCNO> 46079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/spor/spo05.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"BİZİ FENER YARATTI" 
</HEADLINE>
<TEXT>

Gençlerbirliği Başkanı İlhan Cavcav, Sarı - Lacivertli takımın 5 - 6 yıl önce, daha pişmemiş Tarık’a verdiği 100 milyar lira ile büyüdüklerini söyledi 
     NECMİ KEPÇETUTAN 

     Kimler geldi kimler geçti futbol camiasından. Ne başkanlar, ne futbolcular, hakemler, teknik adamlar. O hep yerindeydi. Gençlerbirliği’ni yokluktan alıp, bugün Türkiye’nin en zengin kulübü haline getirdi. Rahmetli Vehbi Koç’un kulübe hediye ettiği 80 metre karelik mekanda 23 yıl önce başladığı başkanlık macerasında, bugün Gençlerbirliği’ni değeri ölçülemeyen tesislere ve hatırı sayılır nakit gücüne ulaştıran İlhan Cavcav’dan bahsediyoruz. İşte o Cavcav ile konuştuk... 
     
"Rüşvet un"      "Göreve geldiğimde, inanın kulübün yemek verecek parası yoktu. Lokantalara borçluyduk. Elimizde rahmetli Vehbi Koç’un verdiği yerden başka bir şey yoktu. Anıttepe’deki toprak sahada, haftada bir gün tam saha idman yapmak için, oranın çalışanlarına rüşvet olarak un verdiğimi hatırlarım. Bu yüzden, başarı için bir kulübün mutlaka tesise, iyi bir alt yapıya ihtiyacı olduğunu gördüm. Bunun için çalıştık, bugün Türkiye’nin değil Avrupa’nın en modern tesislerinden birine sahibiz. Bunu yaparken sadece Turgut Özal’dan 1 milyar, Yücel Seçkiner’den 20 milyar, Futbol Federasyonu’ndan da 100 milyar lira yardım aldık. 10 yılda bu tesislere 19.5 milyon dolar para harcamışız. Futbolcu yetiştirdik sattık. Parayı işlettik. Tarık’ı Fenerbahçe’ye 100 milyar liraya verdik. İşte o para bu işin temelini oluşturdu. Daha sonra 150 bin dolara aldığım Geremi’yi Real Madrid’e 5 milyon dolara verdim." 
     
"Evladım oldu"      "23 yılda gün geldi görevi bırakmamı isteyenler oldu. Tamam dedim kimse ortaya çıkmadı. Kulüp, evladım gibi oldu. Günlük yaşamımın yüzde doksanını kapsar hale geldi. 23 yılda, herhalde kendi cebimden de 10 - 15 milyon dolar harcamışımdır. Ancak bunu hiçbir zaman istemedim. Gerekirse yine veririm. Futbola tutkunum. Hiç kimse bu tesisleri yıkıp atamaz. Biz gelecek kuşaklara iyi bir miras bırakıyoruz." 
     "Gençlerbirliği’ne hizmet ettim. Ama karşılığını da fazlasıyla aldım. Bugün bütün Türkiye hatta Avrupa’da tanınıyorsam, bu kulübüm sayesinde, medyanın sayesinde. Sanayici İlhan Cavcav olarak bunu yakalamam zordu. Yaptığım hizmetlerin hepsini helal ediyorum." 
     
"Terim gibi olurum"      "Zamanında iyi futbolcuydum. 23 yıldır başkanım. İddia ediyorum bugün bana bir diploma verseler, çıkıp takımı çalıştırsam, en az Fatih Terim kadar başarılı olurum. Bugüne kadar 7000’den fazla maç seyrettim. Her maçtan küçük bir şey kapmışsam, bugün birçok teknik adamdan daha iyi bir performans gösteririm" 
     "Birçok teknik adamla çalıştım. Başkan olarak her zaman gerekli gördüğüm uyarıları yaptım. Bildiklerimi aktarmamdan daha doğal bir şey yok. Bazısı birikimlerimi kabul ediyor, bazısı etmiyor. Kim olursa olsun onlara müdahele hakkına sahibim. Yanlış yaptıkları zaman uyarırım." 
     
"Fener sayesinde"      "Bu tesisleri Fenerbahçe sayesinde yaptık. 5 - 6 yıl önce henüz pişmemiş, hazır olmayan Tarık için bize 100 milyar lira verdi. Bu para ile bugünlere geldik. Ama olan Tarık’a oldu. Bir yıl daha bekleseydi, çok daha fazla para kazanır, kazandırırdı. Ama bunun bilicindeyiz. Bu yüzden Tarık’ı geri aldık." 
     "Bu sene hedefi büyüttük. UEFA Kupası da var diye hiç olmamış bir şekilde 3.5 milyon dolara iki yabancı aldık. Ancak hayal kırıklığı yaşadım. Hocamız, Türkiye’yi tanımadığı için hatalar yaptı. Bunları kendisine izah ettik. Flip, Youla da şu ana kadar verimli olamadı. Golcü sorunumuz var. Ama paramız çok diye 3 - 5 milyon dolara da adam almayız artık. Ha bir de artık geçen yıl olduğu gibi 7 - 8 haftalık yenilgilere tahammülüm olmaz. Herkes adımını ona göre atsın" 
     



 SPOR 






















</TEXT>
</DOC>
