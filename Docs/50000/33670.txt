<DOC>
<DOCNO> 33670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur11.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türk halkı sabırlı ve program için umutlu" 
</HEADLINE>
<TEXT>

     Başbakan Bülent Ecevit, ''Sayın Stanley Fischer, IMF'nin önemli bir yöneticisidir. Ankara'da birlikte bir değerlendirme yapılmasının önemli olacağını, yararlı olacağını düşünüyorum'' dedi. 
     Ecevit, Türk halkının ağır sıkıntılar içinde olsa bile geleceğe umutla baktığını ve ekonomik programın mutlaka başarıya ulaşacağına inandığını belirterek, ''Başka bazı gelişmiş ülkelerde bile sokaklarda çok tehlikeli ölçülere varan olaylar, toplantılar olurken, Türkiye'de bu konularda en çok şikayeti olan toplum kesimleri bile tepkilerini belli bir ölçü içinde getiriyorlar. Bu da Türk halkının sabırlılığını ve uygulamaya çalıştığımız programa umut bağladığını gösteriyor'' diye konuştu. 
     Bir gazetecinin, ''IMF Başkan Yardımcısı Stanley Fischer geliyor. Önümüzdeki hafta programda revizyonda bahsediliyor. Bu görüşmelerde hangi konular ele alınacak'' sorusu üzerine Ecevit, genel bir değerlendirme yapılacağını söyledi. 
     Ecevit, ekonomik programın uygulanmasıyla ilgili olarak edinilmiş deneyimler, gözlemler ışığında birlikte bir değerlendirme yapılacağını belirterek, ''Sayın Fischer, bildiğiniz gibi IMF'nin önemli bir yöneticisidir. Türkiye ile de öteden beri yakından ilgilenir. Birlikte bir değerlendirme yapılmasının Ankara'da önemli olacağını, yararlı olacağını düşünüyorum'' diye konuştu. 
     Ecevit, ''Enflasyon hedefinde bir sapma olacak mı, görüşmeler bu yönde mi olacak '' sorusuna , ''Belki olabilir, gerçi bildiğiniz gibi Mayıs ve Haziran aylarında özellikle Haziran ayında enflasyonda beklenilen ötesinde bir düşüş oldu. Ona rağmen geride bıraktığımız aylar düşünüldüğünde tabi, hedefin gerisine az düşülmüş olunabilir. Ama önemli olan son aylarda enflasyonu aşağıya çekme bakımdan beklenilenin ötesinde bir başarı elde edilmiş olmasıdır'' karşılığını verdi. 
     Başbakan Ecevit, ''Dalgalı kur politikasına ilişkin kaygılarınız var mı Herhangi bir düzenlemeye gidilecek mi Piyasalar için ne gibi önlemler alınacak Bunlar görüşülecek mi'' şeklindeki bir soruyu da şöyle cevaplandırdı 
     ''O konularda zaten kendi aramızda ve ekonomiyle ilgili kuruluşlar arasında diyalogu daha etkili, daha sürekli duruma getiriyoruz. Bildiğiniz gibi bu konuda geçen gün çok önemli bir toplantı yapıldı. Ekonomiyle ilgili kuruluşların kendi aralarında işlevsel işbirliği ve bir eşgüdüm yapmaları üzerinde duruldu.'' 
     Bir gazetecinin, ''Yarın MGK toplantısı var. Özellikle ekonomik krizin sosyal patlamalara neden olabileceği yönünde bir kaygı taşıyor musunuz Bu konular yarın MGK'ya gelecek mi '' sorusuna Ecevit, şöyle karşılık verdi 
     ''Hayır. Türk halkı ağır sıkıntılar içinde olsa da geleceğe umutla bakıyor ve ekonomik programın mutlaka başarıya ulaşacağına inanıyor, ulaşması gerektiğine inanıyor. Onun için başka bazı gelişmiş ülkelerde bile sokaklarda çok tehlikeli ölçülere varan olaylar, toplantılar olurken, Türkiye'de bu konularda en çok şikayeti olan toplum kesimler bile tepkilerini belli bir ölçü içinde getiriyorlar. Bu da Türk halkının sabırlılığını ve uygulamaya çalıştığımız programa umut bağladığını gösteriyor.'' 
     Ecevit, ANAP kongresinden sonra kabinede bir revizyon olup olmayacağına ilişkin bir soru üzerine, ''Bunu ANAP yöneticilerine, Sayın Genel Başkanı'na sorun'' dedi. 
     Ecevit, Enis Öksüz'ün yerine Ulaştırma Bakanlığı'na ne zaman atama yapılacağına yönelik soru üzerine, bunun da kendisini doğrudan doğruya ilgilendirmeyeceğini söyledi 







</TEXT>
</DOC>
