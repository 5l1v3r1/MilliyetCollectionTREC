<DOC>
<DOCNO> 23792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/siyaset/siy01.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hep birlikteyiz işte’ 
</HEADLINE>
<TEXT>

     Yurtdışında görev yaparken şehit düşen Dışişleri Bakanlığı mensupları için düzenlenen tören ilginç bir buluşmaya da sahne oldu. Törene katılan SHP ve CHP’nin eski genel başkanları Erdal İnönü, Murat Karayalçın ve Hikmet Çetin tören sonrasında verilen kokteylde biraraya geldiler. İnönü ve Çetin, gazetecilerin parti kurma çalışmaları konusundaki sorularını yanıtsız bırakırken, Karayalçın, yeni parti hazırlıklarının yapıldığını söyledi. Karayalçın, "Sayın İnönü’nün çalışmaları var. Kendisi burada olduğuna göre ona sormanızda yarar var. Ben onun adına bir şeyler söylemeyeyim" dedi. "İnönü ile beraber misiniz " sorusuna da Karayalçın "Evet, Sayın İnönü ile birlikte değerlendirme yapıyoruz" yanıtını verdi. Karayalçın, çıkış yapmak için İnönü’nün açıklama yapmasını beklediğini ifade ederken, "Hikmet Bey de sizinle beraber mi " sorusu üzerine "Hep birlikteyiz işte, gördüğünüz gibi bir aradayız" yanıtını verdi. 
     
Sezer’den madalya      Devlet, yeni hatırladığı Dışişleri şehitlerini dün mütevazı bir törenle andı. Şimdiye kadar Türkiye’de görevi başında şehit olan bir çok polis ve askere verilen Devlet Övünç Madalyası, ilk kez yurtdışında şehit olanlara da sunuldu. Son 30 yılda yurtdışında görev başındayken teröre kurban giden, çoğu Dışişleri Bakanlığı mensubu 34 şehitle, terörist saldırılar sonucu malul kalan üç kamu görevlisine, "Türkiye Cumhuriyeti Devlet Övünç Madalyası", bu olaylarda yaralanan 16 kamu görevlisine de "Dışişleri Üstün Hizmet Plaketi" verildi. Devlet Konuk Evi’ndeki törende Cumhurbaşkanı Ahmet Necdet Sezer, üç malule madalyalarını sundu. 
     



 SİYASET 















</TEXT>
</DOC>
