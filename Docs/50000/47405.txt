<DOC>
<DOCNO> 47405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sontur18.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık, Cumhurbaşkanlığı'na başvurdu "Açıklık getiriniz" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Başbakanlığın, Cumhurbaşkanı'nın ''referandum kararı'' ile ilgili yazısında tereddüde düştüğünü belirterek, buna açıklık getirilmesi amacıyla Cumhurbaşkanlığı'na bir yazı yazıldığını bildirdi. Yılmaz, ''Oradan gelecek yanıta göre işlem yapılacak'' dedi. 
     Yılmaz, uzlaşma Komisyonu Başkanı Yüksel Yalova ve üyelerini kabul ederek,bir süre görüştü. 
     Yılmaz, görüşmede yaptığı konuşmada, Partilerarası Uzlaşma Komisyonu'nun geçen dönemdeki çalışmasıyla ''büyük bir iş başardığını'' belirterek, iktidar ile muhalefet partileri arasında bir uzlaşma zeminini sağladığını kaydetti. 
     Komisyonun, 34 maddelik ilk Anayasa paketinin ardından daha önce üzerinde çalıştığı, ancak mutabakata dönüştürmediği maddeler üzerinde çalışmaya başlamasını memnuniyetle karşıladıklarını anlatan Yılmaz, daha önceki değişikliklere olduğu gibi bundan sonra üzerinde çalışılacak maddelere de her türlü desteği vereceklerini bildirdi. 
     Yılmaz, bir gazetecinin, ''Referandum kararının Cumhurbaşkanlığı'na iadesi'' konusundaki sorusunu şöyle yanıtladı 
     ''Başbakanlık Kanunlar ve Kararlar Genel Müdürlüğü, Cumhurbaşkanı'nın Anayasa değişikliği konusundaki yazısında, hukuki konularda, Anayasa ile ilgili konularda bazı tereddütlere düştü. Bunun açıklığa kavuşması için dün Başbakanlık'tan yeni bir yazı gönderildi. 
     Oradan gelecek yanıta göre işlem yapılacak. 
     34 maddelik Anayasa değişikliği ile ilgili kanunun son maddesinde, 
     halkoyuna sunulması halinde tümüyle oylanacağı hükmü yer alıyor. Bu da Meclis'te aynı Anayasa değişiklikleri gibi nitelikli çoğunlukla kabul edilmiştir. Cumhurbaşkanı hem bunun yayınlanmasını istiyor hem de 86. maddedeki değişikliğin halkoyuna götürülmesini istiyor. Bu birbiriyle çelişen bir uygulama. Başbakanlık buna uygun davrandığı takdirde, hem Meclis'in iradesine hem de Anayasa'ya aykırı işlem yapılabileceği endişesine düştü. Bu endişesini Sayın Cumhurbaşkanı'na bildirdi. Şu an bu noktadayız.'' 
     
     Meclis Başkanı temaslarda bulunacak 
     Yılmaz, ''86. maddede değişiklik içeren bir madde hazırlığı var mı '' sorusuna, ''Sanıyorum Meclis Başkanı'nın temasları olacak. Onun sonunda eğer anayasa değişikliği ile ilgili bir uzlaşma sağlanırsa, gerekli prosedür başlatılır'' dedi. 
     Yılmaz, ''Anayasa değişikliği yapılmadan önce Cumhurbaşkanı ile herhangi bir temas oldu mu '' sorusuna, ''Benim bildiğim kadarıyla yapılmadı. Ama Meclis'in ortak tasarrufu olduğu için Meclis Başkanımız, Sayın Cumhurbaşkanı bir görüşme yaptı ama içeriğini bilmiyorum'' karşılığını verdi. 
     






</TEXT>
</DOC>
