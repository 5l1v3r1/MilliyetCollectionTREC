<DOC>
<DOCNO> 31854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun11.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlı sanatçı ve bilimadamlarından Miloseviç'e destek... 
</HEADLINE>
<TEXT>

     Yunanlı bir grup sanatçı, politikacı ve bilim adamının, Yugoslavya'nın eski devlet başkanı Slobodan Miloşeviç'in serbest bırakılması için, Lahey'deki uluslararası ceza mahkemesine gönderilmek üzere bir dilekçe hazırladıkları bildirildi. 
     Atina Haber Ajansı ANA , aralarında ünlü besteci Mikis Teodorakis, Yunan Parlamentosu Başkan Yardımcısı Panayotis Kosyonis, eski Savunma Bakanı Nikos Kuris ve Atina Teknik Üniversitesi Rektörü Temistokles Ksantopulos gibi tanınmış isimlerin bulunduğu 19 kişinin dilekçeye imza koyduğunu duyurdu. 
     Ajans, dilekçede, ''Miloşeviç'in mahkemeye götürülmesinin tüm ulusal ve uluslararası yasaların ihlali olduğunun vurgulandığını'' belirtti. 
     Dilekçede, ''Eski Yugoslavya Cumhurbaşkanı'nın mahkemeye götürülmesi, liderleri, Yugoslavya'ya yönelik ulusu yıkıma götüren saldırıları ve BM Şartı'nı ihlalleri nedeniyle yargılanması gereken NATO'nun, dayanılmaz ve kolektif baskısının bir sonucudur'' denildi. 






</TEXT>
</DOC>
