<DOC>
<DOCNO> 28334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sontur39.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bal Türkiye'nin siyasi bir istikrara ihtiyacı vardır 
</HEADLINE>
<TEXT>

     Devlet Bakanı Faruk Bal, MHP'nin, başından beri siyasi partilerin kapatılması yönünde bir düşünceye sahip olmadığını belirtti. Devlet Bakanı Ramazan Mirzaoğlu da erken seçim ihtimali bulunmadığını söyledi. 
     Devlet Bakanları Faruk Bal ve Ramazan Mirzaoğlu, çeşitli açılış ve programlara katılmak için Trabzon'a geldiler. 
     Trabzon Havaalanı'nda, basın mensuplarının FP'nin kapatılması ile ilgili sorularını yanıtlayan Devlet Bakanı Bal, MHP'nin konuya bakış açısının baştan beri aynı olduğunu belirterek, şunları söyledi 
     ''MHP, başından beri siyasi partilerin kapatılması yönünde bir düşünceye sahip değildir. Yani MHP, siyasi partilerin kapatılmasına karşıdır, onun yerine kapatılmaya sebebiyet veren kişinin eyleminden dolayı cezalandırılması yönünde bir görüşü benimsemiştir. Dolayısıyla FP'nin kapatılmış olması bizim açımızdan değerlendirilirken, memnuniyet duyduğumuzu ifade etmek mümkün değildir. Bunun yerine ocak ayında ortaya atılmış olan anayasa değişikliğinde bir sonuca ulaşılmış olsaydı belki bugünkü neticeyle karşılaşmış olmayacaktık. 
     Temenni ederim ki bundan sonraki gelişmeler Türkiye'nin hayrına olur. İçinde bulunduğumuz ortam itibariyle siyasi çalkantıların olmaması gereken bir dönemden geçmekteyiz. Yılların biriktirdiği ekonomik sıkıntının aşılması için alınmış olan tedbirlere bu siyasi meseleler zarar vermez.'' 
     Bal, Türkiye'nin siyasi istikrara ihtiyacı olduğunu da ifade ederek, şöyle devam etti 
     ''Sine-i millete dönme diye tabir ettiğimiz, milletvekilliğinden istifa etme prosedürü anayasal bir sürecin işlemesine bağlıdır ve TBMM İçtüzüğü uyarınca bu tür talep ulaşırsa bunun uzunca bir prosedürden geçmesi gerekir. Neticede TBMM'nin oylaması ile bu istifaların kabul edilmesi gerekir. Olayı, bugünden yarına bir sorun olarak değerlendirmiyoruz.'' 
     Türkiye'de ciddi bir arsa ve konut sıkıntısı bulunduğunu da vurgulayan Bal, şöyle dedi 
     ''Türkiye'nin bir hesaba göre, ilk beş yıl içinde 4 milyon konuta ihtiyacı, bir başka hesaba göre de ilk beş yıl içinde bir milyon konuta daha şiddetli ihtiyacı vardır. Bu ihtiyacı Karadeniz Bölgesi açısından değerlendirdiğinizde, dağ ile denizin birleştirdiği nokta, arsa bulmakta güçlük çekiyoruz. Bundan dolayı konut meselesi Karadeniz Bölgesi'nde ve özellikle Trabzon'da yoğun bir şekilde karşımıza çıkmaktadır.'' 
     
     DEVLET BAKANI MİRZAOĞLU 
     Devlet Bakanı Ramazan Mirzaoğlu da FP'nin kapatılması ile ilgili olarak, siyasi partilerin kapatılmasının istikrar açısından arzu edilecek bir olay olmadığını söyledi. Mirzaoğlu, şöyle konuştu ''Hukuki bir süreç işlenmiştir, hukuki sürece de saygılıyız. 
     Sine-i millet konusunda da böyle bir sürecin tam işlemeyeceği kararındayım. İstifa edenlerin istifasının kabul edilmeyeceği kanaatindeyim. O bakımdan erken seçim ihtimali yoktur. İstikrarlı bir şeklide 57. Cumhuriyet Hükümeti programını uygulayacaktır. Endişeye mahal yoktur.'' 
     







</TEXT>
</DOC>
