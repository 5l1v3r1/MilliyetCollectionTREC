<DOC>
<DOCNO> 13677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur18.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li Rıdvan Budak "Hükümet içinde ciddi bir değişim zorunlu" 
</HEADLINE>
<TEXT>

     DSP İstanbul Milletvekili Rıdvan Budak, Bakanlar Kurulu’nun halk nezdinde inandırıcılığını büyük ölçüde yitirdiğini ileri sürerek, "Hükümet içinde ciddi bir değişim zorunludur" dedi. 
     DSP İstanbul Milletvekili Rıdvan Budak, Parlamento’da düzenlediği basın toplantısında, Devlet Bakanı Kemal Derviş’in söyledikleri ve davranışlarıyla kısa zamanda güven verdiğini belirterek, "Ancak kıskançlık ve çelme takma belirtileri şimdiden fark edilmektedir. 
     Hiç kimse Türkiye’nin içinde bulunduğu kritik durumu gözardı ederek geleceği yönelik bu tip hesaplar yapma hakkına sahip değildir" dedi. Ülkede bugün yapılan siyasetin topluma güven vermediğini kaydeden Budak, siyasete olan güven yeniden sağlanmadıkça asla başarılı olunamayacağını kaydederek, şöyle konuştu 
     "Ortadaki en önemli sorun, birbirinin arkasından konuşan, birbirini acımasızca suçlayan, iki yıllık birlikteliğe rağmen birbirine güvenmeyen ve halk nezdinde inandırıcılığını büyük ölçüden yitiren Bakanlar Kurulu’dur. Hükümet içinde ciddi bir değişim zorunludur." 
     "Dünyayı Türkiye’de ibaret sayan, Türkiye’yi kendi sınırlarına hapsetmeye çalışan ufuksuz ve öngörüsüz siyasetçilerden kurtulmak gerektiğini" söyleyen Budak, "Devlet kurumlarına adam sokmayı, kadrolaşma adına bilgisiz, bilinçsiz partidaşlarını ve akrabalarını haketmedikleri halde çeşitli görevlere getirmeyi siyaset sanan anlayış mutlaka yenilenmeli, değişmelidir" şeklinde konuştu. 
     DSP’li Budak, siyasi partiler ve seçim yasalarının değiştirilmesi, milletvekili dokunulmazlığının da sınırlandırılması gerektiğini söyledi. Siyasal bedelin sadece seçim başarısızlığı olmaması, seçim dışında da siyasi bedel ödenmesi gerektiğini, istifa kurumunun Türk siyasetinde de çalıştırılmasının şart olduğunu kaydeden Budak, şöyle konuştu "Bütün bunları söyleyen ben, İstanbul Milletvekili Rıdvan Budak, bu değişiklikler olmazsa önümüzdeki dönem milletvekili adayı olmayacağımı açıkça ilan ediyorum. 
     Bunların gerçekleşmesi için bıkmadan ve usanmadan konuşmaya, sorgulamaya ve öneriler getirmeye devam edeceğim. Siyasetin demokratikleşmesi için mücadele etmeyi sürdüreceğim." 
     Rıdvan Budak, yeni bir ekonomik programın uygulanacağını da belirterek, "Önceki başarısız programın sahibi olan bu hükümetin" toplumu rahatlatacak bir değişikliğe uğraması gerektiğini bildirdi. Budak, yeni hükümette bakan sayısının 20’ya aşmaması gerektiğini de savunarak, "Hükümeti oluşturan 3 partinin liderleri, toplumun taleplerini dikkate alarak hazırlanan programa sonuna kadar sahip çıkacaklarını kamuoyu önünde beraberce taahhüt etmelidirler. Yine üç lider başarısızlık halinde siyasal bedel ödeneceğini de ilan etmelidir" görüşünü dile getirdi 
     Budak, bazı bakanların bile kabine değişikliği yapılması gerektiği görüşünde olduklarını, ancak bunu liderlere söylemeye cesaret edemediklerini ileri sürdü. 
     DSP İstanbul Milletvekili Budak, bir soru üzerine partisinde liderlik sorunu bulunmadığını, genel başkan adaylığının da söz konusu olmadığını bildirdi. Rıdvan Budak, "Kararlar liderler zirvesinde alınıyor, Bakanlar Kurulu’na da onaylattırılıyor. Hükümet’te değişiklik neyi değiştirecek " sorusu üzerine de, alınan kararların kesinleştirilmeden parti gruplarında görüşülmesi gerektiğini ifade etti. 
     




</TEXT>
</DOC>
