<DOC>
<DOCNO> 34170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur11.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun, Uzan'a karşı atağa kalktı 
</HEADLINE>
<TEXT>

     Galatasaray Spor Kulübü Başkanı Mehmet Cansun'un avukatı, Cem Uzan'ın sahibi olduğu Mavi Reklamcılık Filmcilik Sanayi ve Ticaret A.Ş'nin başlattığı haciz işlemine, ''Borçlunun kulüp olduğu'' ve ''Senette Faruk Süren'e ait imzanın taklit edildiği'' gerekçeleriyle itiraz etti. 
     İstanbul Adalet Sarayı'na gelen Cansun'un avukatı Turan Yücel, hazırladığı itiraz dilekçesini, İstanbul 4. Asliye Ticaret Mahkemesi'ne verdi. 
     Mehmet Cansun aleyhine 24 Temmuz 2001 tarihinde verilen ''ihtiyati haciz'' kararına dayanak oluşturan 5 milyon dolar tutarındaki senedin borçlusunun Galatasaray Spor Kulübü olduğu belirtilen dilekçede, Cansun'un bu senede kulübü temsilen ve 2. Başkan sıfatıyla imza attığı kaydedildi. 
     Dilekçede, bu senede imza attığı için Cansun hakkında ''borçlu'' sıfatıyla haciz işlemi yapılmasının hukuken mümkün olmadığı savunuldu. Senetteki imzalardan diğerinin Faruk Süren'e ait olduğunun varsayıldığı, ancak bu imzanın sahte olduğu öne sürülen dilekçede, bu şekilde mahkemenin yanıltıldığı ifade edildi. 
     Dilekçede, bu gerekçelerle, ihtiyati haczin kaldırılması istendi. 
     Konuya ilişkin basın mensuplarının sorularını yanıtlayan avukat Yücel, ihtiyati haciz kararının mahkeme yanıltılarak alındığını savunarak, itirazlarını mahkemeye bildirdiklerini ve konuyu mahkeme başkanına açıkladıklarını söyledi. 
     Senetteki, Faruk Süren'e ait olduğu belirtilen imzanın sahte olduğunu iddia eden Turan Yücel, bu nedenle Uzan ve avukatları hakkında hazırladıkları suç duyurusu dilekçesini de savcılığa vereceklerini bildirdi. 
     

</TEXT>
</DOC>
