<DOC>
<DOCNO> 10982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun01.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'da Zapatacılar Mexico City'nin ana meydanında 
</HEADLINE>
<TEXT>

     Meksika'da, yerlilerin halkları için mücadele veren Ulusal Zapatacı Kurtuluş Ordusu'nun EZLN lideri Marcos ve 23 ''yoldaşı'', uzun yürüyüşlerinin ardından başkent Mexico City'nin ana meydanı Zocalo'ya girmeye hazırlanıyor. 
     Chiapas eyaletinde Kızılderili Zapataların 7 yıl önce başlattığı ayaklanmanın önderi ''Astkomutan Subcomandante'' Marcos ve diğer 23 komutan, 15 gün önce karargahlarını terk ederek 3 bin kilometre süren yolculuklarına başlamıştı. 
     Marcos ve arkadaşları, Meksika'nın efsanevi devrimci liderleri Pancho Villa ve Emiliano Zapata'dan sonra başkente giren ilk gerilla örgütünün liderleri oldular. 
     Marcos ve 23 gerilla lideri, bugün sabah saatlerinde yaklaşık 20 bin kişinin sevinç çığlıkları arasında, başkente girmeden önceki son durağı olan başkentin varoşu Xochimilco'ya varmıştı. 
     Bu arada EZLN liderlerinin uzun yürüyüşünün sona ereceği ana meydan Zocalo'da, yaklaşık 70 bin kişinin meydanı doldurduğu belirtildi. 
     Meksika Devlet Başkanı Vicente Fox'un, göreve geldiğinde ilk icraat olarak Meksika Kongresi'nin Ulusal Meclis onayına sunduğu yoksul Meksika Kızılderililerinin haklarını düzenleyen yasa kabul edilinceye dek başkentte kalacaklarını söyleyen EZLN temsilcileri, yarın Meksika Kongresi Barış Komisyonu üyeleriyle biraraya gelecek. Zapatacılar, Mexico Cityi'ye 3 bin kilometrelik uzun yürüyüşünde, ülkenin en yoksul 12 bölgesinin bulunduğu Meksika'nın güneyi ve orta kesimlerini aştı ve ordu yürüyüşün güvenli yoldan gitmesi için 1600 asker görevlendirdi. 
     Zapatacılar, 7 yıl önce ilk ayaklandığında ordu birlikleriyle çıkan çatışmada 145 kişi ölmüştü. Zapatacılar, 12 gün süren çatışmalarda bazı kent ve kasabaları tamamıyla denetimleri altına almışlardı. Meksika Devrimi'nde ve devrimden sonra 1911-1917 yıllarında yürüttüğü gerilla savaşıyla tanınan, toprağın köylüler arasında eşit paylaştırılmasını savunan halk kahramanı Emiliano Zapata 1879-1919 , Kızılderili Zapatacılar için ''Ebedi Komutan'' sayılıyor. 20. yüzyıldaki ilk büyük köylü hareketenin önderi olan halk kahramanı Emiliano Zapata da at yetiştirip satan bir Mestizo İspanyol-Kızılderili melezi köylünün oğluydu. 




</TEXT>
</DOC>
