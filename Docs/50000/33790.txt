<DOC>
<DOCNO> 33790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun21.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Senatosu'nda 'Fahişe' tartışması... 
</HEADLINE>
<TEXT>

     Kadın ticaretine karşı önlem arayışında olan ve fahişeleri değil müşterilerini cezalandırmayı öngören yasa tasarısının görüşüldüğü Belçika Parlamentosu'nda, ''senatörlerin de fahişelerden yararlandığının'' ileri sürülmesi tartışmalara yol açtı. 
     Tasarıyı parlamentoya sunanlar arasında yer alan, Sosyalist Parti üyesi kadın senatör Anne Marie Lizin, yaptığı konuşmada, söz konusu tasarının, ''fahişelerin hizmetinden yararlanan senatörler üzerinde psikolojik bir şok yaratacağını'' söylemesi tepki gördü. 
     Liberal Parti üyelerinden Philippe Monfils, Lizin'i, ''Senato'nun feminist teröristi'' olarak nitelendirdi ve ''bu kadının bulunduğu yerde erkeklerin görüş bildirmesi imkansız hale geldi'' dedi. Monfils, ''Lizin'den alacak ahlak dersi bulunmadığını, kendisinin kim olduğunu herkesin bildiğini'' söylerken, Hıristiyan Demokrat ve Yeşiller grubundan da destek aldı. 
     Lizin, ''sözlerini geri çekmeyeceğini, bazı parlamenterlerin tepkilerinin anlamlı olduğunu, kadın ticaretinin, erkeklerin bulunduğu her çevrede görüldüğünü'' söyledi. 
     Koalisyon ortağı sosyalist ve liberaller tarafından gündeme getirilen yeni yasanın hedefinin, ''arz yerine talebin önüne geçmek olduğu'' belirtiliyor. 
     Fahişelerin çoğunluğunun, kadın ticareti yapan şebekelerin kurbanı olduğunu belirten ve bu şebekelere karşı mücadelenin en etkili yolun, ''tüketicileri engellemek'' olduğu görüşünü öne süren bazı parlamenterler, ''İsveç modelinin'' benimsenmesini istiyorlar. 
     İsveç, 1999 başından beri, fahişeleri değil müşterilerini cezalandıran dünyanın tek ülkesi olarak tanınıyor. İsveç'te, fahişelerle yakalanan erkeklere 6 aya kadar hapis ve ağır para cezaları öngörülüyor. 
     Belçika'da sunulan yasa tasarısının, yıl sonundan önce oylanarak yürürlüğe girmesi bekleniyor. 






</TEXT>
</DOC>
