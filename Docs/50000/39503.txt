<DOC>
<DOCNO> 39503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/spor/yurundul.html </URL>
<DATE> 2001/08/29/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Elçiler sıkıntıda 
</HEADLINE>
<TEXT>

     Pazar günü Milano’da Inter - Perugia maçını izledim. Ayrıca Brescia - Milan maçının da geniş özetini TV’den takip ettim. Seri A’nın start haftası elçilerimiz açısından hiç de iç açıcı başlamadı. 
     Teknik Direktör Hector Cuper, Hakan’ı maç kadrosuna almazken, Emre ile Okan’ı kulübeye çekti. Inter farklı galibiyete rağmen iyi bir futbol sergileyemedi. Son dakikada Perugia’nın net pozisyonu direkten dönmese maç berabere bitiyordu. Son iki gol uzatma dakikalarında geldi. Geçen seneye göre tek artı fizik kondisyonun iyi olması. Bunun yanında kollektif uyum yetersiz, defans bloku her an hata yapmaya müsait. Bilhassa ortada Matterazzi ile Cordoba tandem uygulamasında hiç anlaşamıyorlar, hem de ağır kalıyorlar. Emre son 30 dakika şans buldu. Şahsi yetenekleriyle hazırlayıp, gollük üç mükemmel asist yaptı. Arkadaşları ikisini kaçırdı, birisi penaltı oldu. Tribünlerden büyük alkış aldı. Ben bu takımda rahatlıkla oynarım mesajını verdi. Okan son 15 dakika sahaya girdi. Çabukluğu, hırsı ve presi ile dikkat çekti. 
     Gelen yüksek teklifi kaçırmamak için yönetimin baskısıyla Hakan’ı kadroya almayan Hector Cuper, Emre ile Okan’ı da şimdilik ilk onbirde düşünmüyor. Bunlar kendisi için hiç de olumlu puan değil. Ayrıca Vieri’nin hegomonyası da devam ediyor. Eğer böyle giderse Inter bu sene de başarılı olamaz. 
     Milan, Brescia deplasmanında önemli saha içi sıkıntıları yaşadı. İki farklı skor dezavantajına düştüğü maçta ikinci yarıda bir puanı kurtardı. Eldeki forvetlerin yapısı Terim’in sistemine ters düşüyor. Çünkü topsuz oyunda yoklar. Ayrıca orta sahada da pres yetersizliği ve devamsızlık var. En önemlisi de önlibero yok. Bu görev yerinin ustalarından Albertini henüz sakatlıktan kurtulamadı. Bir de Bunlara Rui Costa’nın kolunun kırılma şansızlığı ve Milan’daki beklentileri eklersek Terim’in işi hiç de kolay gözükmüyor. 
     



 SPOR 

































</TEXT>
</DOC>
