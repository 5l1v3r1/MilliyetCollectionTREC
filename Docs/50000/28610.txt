<DOC>
<DOCNO> 28610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sontur18.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Olan bitenler çalışmalarımı sekteye uğratmadı" 
</HEADLINE>
<TEXT>

     Eski İstanbul Büyükşehir Belediye Başkanı Recep Tayyip Erdoğan, cezaevinden çıktıktan sonraki fikri altyapı çalışmalarını aynen devam ettirdiğini ve bundan sonra da devam ettireceğini belirterek, ''Bu olan bitenler bu çalışmaları hiç sekteye uğratmamıştır'' dedi. 
     Tayyip Erdoğan, işadamı Yüksel Kavuştu'nun oğlu Muhammed Kavuştu'nun, Hacıbaba Et Lokantası'ndaki sünnet yemeğine katıldı. Erdoğan, düğünde, İstanbul milletvekilleri Abdülkadir Aksu ve İsmail Kahraman, Ankara Milletvekili Cemil Çiçek, Kocaeli Milletvekili Vecdi Gönül ve Manisa Milletvekili Bülent Arınç ile birlikte aynı masada oturdu. 
     Sünnet yemeğine, Anayasa Mahkemesi Üyesi Sacit Adalı'nın da katıldığı görüldü. Yemekten ayrılırken gazetecilerin sorularını yanıtlayan Erdoğan, bugün bir gazetede yer alan ''Tayyip Erdoğan bir albayla gizli, bir Koramiral ile de açık görüşme yaptı'' şeklindeki habere ilişkin sorular üzerine, bu tür olayları gazetelerden öğrendiğini söyledi. Haberin bir kitaptan alıntı olduğunu hatırlatan Erdoğan, ''Haberin büyük bir kısmı doğru, büyük bir kısmıysa maalesef doğru değil'' diye konuştu. 
     Erdoğan, Emekli Koramiral Atilla Kıyat ile görüşmesinin doğru olduğunu belirterek, ''O da bundan aylarca önceydi, o kadar'' dedi. Erdoğan, ''Atilla Kıyat ile kitapta anlatılan çerçevede mi görüştünüz İdeolojik bir parti kurmayacağım şeklinde mi '' sorusuna karşılık da ''Hayır, hiç alakası yok'' diye karşılık verdi. 
     
     Benim FP ile alakam yok 
     Kapatılan FP'li milletvekillerinin Bilkent Otel'de bugün yaptıkları toplantıya katılıp katılmayacağı sorusuna da Erdoğan, ''Hayır oraya gitmiyorum. Ne alakası var. Ben bir defa milletvekili değilim. İkincisi benim partiyle falan bir alakam yok. Ben şu anda İstanbul'a gidiyorum'' yanıtını verdi. 
     Recep Tayyip Erdoğan, kapatılan FP'de bundan sonra ne olacağının sorulması üzerine de şöyle konuştu 
     ''Benimle ilgili olanlar ayrı bir olay, arkadaşların şu anda vereceği karar ayrı bir olay. Benimle ilgili olan karar, ben aynen bugüne kadar yapmış olduğum gibi, cezaevinden çıktıktan sonraki fikri altyapı çalışmalarını aynen yine devam ettiriyorum. Bundan sonra da ettireceğim. Bu olan bitenler bu çalışmaları hiç sekteye uğratmamıştır.'' 
     Bir gazetecinin, hukukçuların ve kendisinin siyasi yasağının bittiğine dair söylemleri olduğunu hatırlatarak, ''Hala niye bekliyorsunuz '' şeklindeki sorusunu yanıtsız bırakan Erdoğan, ''İsterseniz siz beni üzmeyin, ben de sizi üzmeyeyim'' diyerek, diğer soruları yanıtsız bıraktı. 
     
     Meclis Başkanı'nın beyanını doğru buluyorum 
     Tayyip Erdoğan'dan önce sünnet yemeğinden ayrılan Ankara Milletvekili Cemil Çiçek de gazetecilerin, Meclis Başkanı Ömer İzgi'nin FP'nin kapatılması hakkındaki değerlendirmesinin hatırlatması üzerine, ''Bana göre Anayasa'nın 153. Maddesi Anayasa Mahkemesi kararlarının Resmi Gazete'de yayımlanmasından itibaren hükümlülüğünü ifade ediyor. Bugüne kadarki uygulamalar hep böyledir. Dolayısıyla Sayın Meclis Başkanı'nın beyanını ben doğru buluyorum'' diye konuştu. Manisa Milletvekili Bülent Arınç da sünnetten ayrılırken, bir gazetecinin, ''Sizin Genel Başkanlığınız altında bir birleşme söz konusu deniyor. Böyle birşey olabilir mi '' sorusuna, ''Vallahi her şey olabilir'' yanıtını verdi. 
     ''Böyle bir şeye siz nasıl bakıyorsunuz '' şeklindeki soru üzerine Arınç, ''Bana henüz bir şey gelmedi. Geldiği zaman söylerim. Onları ben değerlendirmem'' dedi. 
     
     Tayyip beyle kalben beraberiz 
     ''Tayyip Erdoğan'la beraber misiniz '' şeklindeki bir soruya da Arınç, şu yanıtı verdi 
     ''Tayyip beyle sofrada beraberdik. Kalben de beraberiz. Tayyip Bey benim en değer verdiğim arkadaşlardan birisi. Bunu amentü gibi tekrarlamama gerek yok. Ben FP'deki bütün arkadaşlarıma değer veriyorum. Önemli olan bu çizginin bundan sonra daha da güçlenerek nasıl devam edeceği. Bunun yolunu hep beraber bulacağız. Biz bu yolu buluruz inşallah.'' Arınç, bir gazetecinin, ''Daha önce de bu yönetimle gitmez şeklinde eleştirileriz vardı. Şimdi bu birlikteliği nasıl açıklıyor sunuz '' sorusu üzerine de, ''Bunlar ayaküstü konuşulmaz. Ben ne söylediysem ne yapmışsam arkasındayım. Bugüne kadar pişman olacağım hiçbir şey yapmadım. Bundan sonra da yapmaya niyetim yok. Ben istiyorum ki arkamızda iz kalsın. Bunu yapacağız inşallah'' diye konuştu. 







</TEXT>
</DOC>
