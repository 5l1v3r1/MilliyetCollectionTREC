<DOC>
<DOCNO> 6636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/siyaset/siy05.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp HADEP’lileri bulun 
</HEADLINE>
<TEXT>

BM’nin insan haklarıyla ilgili üç kuruluşu, hükümeti uyararak 25 Ocak’tan bu yana haklarında haber alınamayan iki HADEP yöneticisinin akıbeti konusunda bilgi verilmesini istedi 
     BARÇIN YİNANÇ Ankara 

     Abdullah Öcalan’ın yakalanmasıyla, Güneydoğu’da yaşanmaya başlanan göreceli huzur ortamı, uluslararası kamuoyunun insan haklarıyla ilgili Türkiye’ye yönelik baskılarının kısmen de olsa azalmasına yol açarken, HADEP’li iki yöneticinin Silopi’de kaybolması, Ankara’yı diplomatik platformda yine sıkıntıya soktu. 
     Birleşmiş Milletler’in BM insan haklarıyla ilgili üç kuruluşu, hükümete çağrıda bulunarak, 25 Ocak’tan bu yana haklarında haber alınamayan HADEP’li yöneticiler Serdar Tanış ile Ebubekir Deniz’in akıbeti konusunda bilgi verilmesini istedi. 
     BM İstemdışı Kayıplar Çalışma Grubu Başkanı Ivan Tosevski, işkence konusunda İnsan Hakları Komisyonu Özel Raportörü Nigel Rodley ile Düşünce ve İfade Özgürlüğü Özel Raportörü Abid Hussain, Dışişleri Bakanı İsmail Cem’e gönderdikleri mektupta, yaşam hakkı, kişi güvenliği ve gözaltında tutulmayla ilgili evrensel temel ilkeleri hatırlattıktan sonra, Tanış ve Deniz hakkındaki kaygılarını dile getirdiler. 
     
İşkence kaygısı      Geçen hafta gönderilen mektuplarda, bundan önce gözaltına alınan HADEP yöneticilerine kötü muamele yapıldığı yönündeki raporlar hatırlatılarak, Tanış ve Deniz’in işkenceye maruz kalmış olabileceklerine ilişkin endişeler bulunduğu vurgulandı. 
     


 SİYASET 














</TEXT>
</DOC>
