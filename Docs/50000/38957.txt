<DOC>
<DOCNO> 38957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo11.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da farklı galibiyet sevinci... 
</HEADLINE>
<TEXT>

     Birinci Süper Lig'de dün akşam Bursaspor'u 5-0 yenen Trabzonspor, farklı skorlu galibiyete sevindi. 
     Kulüp asbaşkanı Ömer Gürsoy, Bursaspor karşısında futbolcuların 90 dakika boyuncu mücadele ettiğini belirterek, ''Trabzonspor, eski mücadeleci ruhunu kazanıyor'' dedi. 
     Gürsoy, Bursaspor'un ilk 45 dakikada iyi bir futbol sergilediğini de kayderek, ''Ancak ikinci yarıda etkili futbolumuz farklı sonucu getirdi. Takım olarak iyi mücadele ettik ve maçtan galibiyetle ayrıldık. Bu bizi daha çok memnun ediyor'' diye konuştu. 
     Bursaspor karşısında çok önemli bir 3 puan aldıklarını da ifade eden Gürsoy, şöyle konuştu 
     ''İlk 3 haftayı galibiyetle kapadık. Bu takım zamanla oynuyor. Genç bir takım. Milli takım maçları nedeniyle lige verilecek arayı iyideğerlendirmemiz durumunda Trabzonspor'u daha iyi günler bekliyor. Taraftarlarımız da her zaman bizi böyle desteklesinler.'' 
     
     'Şampiyonluğa şimdi soyunmadık' 
     Gürsoy, Trabzonspor'un her zaman için zirve takımı olduğunu da ifade ederek, şunları söyledi 
     ''Trabzonspor, art arda alınan galibiyetler sonrası şampiyonluğa soyunan bir takım değil. Biz bu işe sezon başında soyunmuştuk. Ligde yaptığımız ilk 3 maçı kayıpsız olarak geçirdik. Başarı için istikrar şarttır. Biz de bu istikrarı sürdürmeye çalışacağız.'' 
     Bursaspor maçında sakatlanan takım kaptanı Hami için büyük üzüntü duyduklarını da ifade eden Gürsoy, golcü oyuncuyu hızla iyileşip yeniden aralarında görmeyi istediklerini de sözlerine ekledi. 






</TEXT>
</DOC>
