<DOC>
<DOCNO> 34687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/spor/spo10.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu turu 
</HEADLINE>
<TEXT>

     Brezilyalılar beğenilmedi 
     DENİZLİSPOR Teknik Direktörü Sakıp Özberk, 2 - 2 biten Antalya maçında izlediği Brezilyalı stoper Junior ile forvet Edu’yu vasat buldu. Tecrübeli hoca, maça yorgun çıkan Ricardinho hakkında ise karar vermek için erken olduğunu söyledi. Birkaç futbolcunun daha denenmek için Denizli’ye geleceği bildirildi. 
     
     Lav, beyin yıkıyor 
     GAZİANTEPSPOR, 9 Ağustos’ta UEFA Kupası ön elemesinde Moldova’da Zimbru ile oynayacağı maç için geri sayıma geçti. Teknik Direktör Tevfik Lav, maç kasetlerini izlettiği rakiplerini adeta futbolcularına ezberletiyor. Henüz dönmeyen Batista için Başkan Celal Doğan, "Gelmezse, futbol hayatı biter" dedi. 
     
     Samsunspor iyi yolda 
     SAMSUNSPOR, deplasmanda 2. Lig’den Tokat ile oynadığı maçı 3 - 1 kazanırken, futboluyla da lige hazır görüntü çizdi. Golleri Mehmet Yılmaz 2 ve Musa atarken, Teknik Direktör Yücel Uyar, "Aynı futbolumuzu lige taşırsak, ilk hafta deplasmanda Fenerbahçe’yi de yeneriz" dedi. 
     
     Bursa’da şölen 
     BURSASPOR, yeni sezonu bu akşam Atatürk Stadı’nda açıp, taraftarının huzuruna çıkacak. Yeşil - Siyahlılar, 20.30’da da Real Sociedad ile karşılaşacak. G.Afrikalı libero Matthew Booth, kulübü Sundownst ile sorunları nedeniyle rötar yaptı. Yugoslav Rankoviç’in kiralanması için çalışmalar sürüyor. 
     
     Hedef Avrupa 
     YİMPAŞ YOZGATSPOR hedef büyütüp, ligde ilk altı takım arasına girip, Avrupa’ya açılmanın planlarını yapıyor. TSYD Ankara Şubesi’nin düzenlediği Dörtlü Futbol Turnuvası için hazırlıklara başlayan takımda Teknik Direktör Bahri Kaya, "Avrupa’da mücadele etmek istiyoruz" dedi. 
     
     İşlem tamam 
     SÜPER Lig’in yeni takımı Diyarbakırspor’un 28 günlük Kızılcahamam kampı dün sona erdi. Yeşil - Kırmızılı ekip, 2 Ağustos’ta Diyarbakır’da toplanıp, Galatasaray ile yapılacak hazırlık maçının çalışmalarına başlayacak. 
     



 SPOR 






















</TEXT>
</DOC>
