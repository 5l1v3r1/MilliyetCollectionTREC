<DOC>
<DOCNO> 48187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sondun25.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan Afganistan krizine çözüm önerisi... 
</HEADLINE>
<TEXT>

     Türkiye'nin Afganistan krizine çözüm bulunabilmesi ve geniş bir tabanlı hükümet kurulmasına yönelik olarak, Pakistan'da faaliyet gösteren ''Afganistan İçin Mücadele Eden İslami Cephe''ye İstanbul'da bir toplantı önerdiği iddia edildi. 
     Pakistan'da yayımlanan ve Afganistan sınırına yakın Peşaver kentinin nabzını tutan Frontier Post gazetesinde çıkan haberde, Türk Dışişleri Bakanlığı'nın İslami Cephe'ye Afgan politikacıların ve ileri gelenlerinin İstanbul'da biraraya gelmesini önerdiği savunuldu. 
     Haberde, Cephe lideri Şan Baça Şinvari'nin, Türk Dışişleri Bakanlığı'ndan İstanbul'da bir toplantı yapılmasına yönelik bir öneri aldığını doğruladığı da bildirildi. 
     Gazete , ''güvenilir kaynaklara'' dayandırdığı haberinde İstanbul'daki toplantının 6 gün süreceğini ve Afganistan, Pakistan ve İran'dan toplantıya katılım olacağını yazdı. 
     ''Afganistan İçin Mücadele Eden İslami Cephe'', son olarak Afganistan'a bir heyet göndermiş, bazı politikacı ve ileri gelenlere geniş tabanlı bir hükümet kurulmasına yönelik biraraya gelmeleri için çağrıda bulunmuştu. 
     Haberde, Türk Dışişleri Bakanlığı'nın önerisinin nasıl ve ne zaman yapıldığına ilişkin bilgi verilmedi. 
     Dışişleri Bakanı İsmail Cem, bir süre önce AB ve İKÖ ülkelerinden siyasi ve akademik çevrelerin katılımıyla ''medeniyetlerin uyumu'' konusunu ele alan bir konferansın İstanbul'da yapılması çağrısında bulunmuştu. 
     






</TEXT>
</DOC>
