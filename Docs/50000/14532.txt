<DOC>
<DOCNO> 14532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/spor/spo01.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Restleştiler 
</HEADLINE>
<TEXT>

Beşiktaş’ta Daum ile Nouma kapıştı. Fransız oyuncu, beş günlük izin talebine "Üç gün" yanıtını veren Alman hocanın "Krosa katıl" direktifini de geri çevirdi 
     KARTAL YİĞİT 

     BEŞİKTAŞ’TA, Galatasaray maçı sonrasında patlak veren Nouma krizine dün de yeni bir boyut eklendi. Erzurumspor maçında kart cezası nedeniyle oynamayacak Fransız futbolcu, dün sabah tesislere erken gelen Teknik Direktör Daum’dan, ülkesine gitmek için beş gün izin istedi. Ancak Alman hoca, "Hayır, üç gün gidebilirsin. Şimdi ormana git ve krosa katıl, sonra ülkene gidersin" dedi. 
     DAUM’UN beş günlük izni veto etmesine bir hayli sinirlenen Pascal Nouma, "Kasığımda ağrı var, Belgrad Ormanları’na gidemem, Fulya’da çalışırım" karşılığını verdi. Fransız futbolcunun bu konuşmasına sert tepki gösteren Siyah - Beyazlı ekibin teknik patronu, "O zaman Fransa’ya da gitmiyorsun. Madem ki, sakatsın, burada kalıp tedavine devam et" diye bağırdı. 
     
     NOUMA ile gergin anlar yaşayan Daum, daha sonra Koch ve Rıza Çalımbay’a programı bırakarak, M.United - B.Münih maçına yorum yapmak üzere İngiltere’ye gitti. Bu arada Alman Teknik Direktör’ün dönüşte yönetimle görüşerek, tartışma yüzünden Nouma’ya ağır para cezası kesilmesini isteyeceği bildirildi. Böylece, Fransız oyuncuya toplam 50 bin dolar ceza verileceği ifade edildi. 
     
Hangi parayla      BİLAL MEŞE 

     DAUM’UN, yeni sezonda beşi yabancı toplam 12 oyuncuyu gönderme planı yönetimde şaşkınlık yarattı. Ahmet Hamoğlu, "Barcelona’yı yenen bu ekip değil miydi 12 adama ne bütçe yeter, ne de mantığı doğrudur. Her yeni hocaya yeniden kadro mu kuracağız " dedi. Yıldırım Demirören, "Kimler satılacak, kimler alınacak Önce bunu bilmek gerekir" diye konuştu. 
     HÜSNÜ Güreli, "Yönetime böyle bir şey gelmedi. Ancak bu sözleriyle Daum espiri yapmıştır" ifadesini kullandı. Seyfi Karaca, "Ekonomik götürüsü de yüksek olur. Bütçemiz ortada. Bu şartlarda ne kadar transfer yapabilirsiniz ki" dedi. Mete Düren de, "Eldeki oyuncuları satarak veya kiraya vererek pazar yaratmamız gerek" yorumunu yaptı. 
     
Kartal uçtu      Daum’un yarısı gidecek dediği takım, dün Belgrad Ormanı’nda Manchester United-Bayern Münih maçında yorumcu olduğu için İngiltere’ye giden Alman hocanın yokluğunda çalıştı. Rıza Çalımbay ve Koch’un nezaretinde bulunan futbolcular düşünceli ve suskundular. İdmana başlarken, meditasyon yaparmış gibi ilginç bir görüntü çizen Siyah - Beyazlılar isteksiz tavırları ile hiç olmazsa Avrupa’ya gidebilecek derece yakalamalarının bile bu moralle zor olduğunu hissettiriyordu. 
     
Fulya’da gözyaşı      YÖNETİM, mali kriz nedeniyle personel azaltma politikasını Fulya Şan Öktem Tesisleri’nde de sürdürdü. Yönetim, Tesisler Müdürü Mustafa Öztürk ile yıllardır kulüpte çalışan malzemeci Halil Ayçiçek’in de aralarında bulunduğu toplam 20 personeli işten çıkardı. Ayçiçek çıkarılma kararından sonra uzun süre gözyaşlarını tutamadı. 
     


 SPOR 




























</TEXT>
</DOC>
