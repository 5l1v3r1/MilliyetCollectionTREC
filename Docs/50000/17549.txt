<DOC>
<DOCNO> 17549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sontur11.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Pazarlığa oturmamız beklenmesin" 
</HEADLINE>
<TEXT>

     Adalet Bakanı Hikmet Sami Türk, cezaevlerinin, terör örgütlerinin at koşturduğu bir ortam olmaktan kurtarılması gerektiğini belirtti. 
     Bakan Türk, ölüm oruçlarında 15 kişinin hayatını kaybettiğini hatırlatarak, şöyle devam etti 
     ''Hafta başında cezaevleriyle ilgili yeni düzenleme kanunları konusunda açıklama yaptıktan sonra ölüm oruçlarını sürdüren 8 kişi bu eylemini bıraktı. Ama bazıları devam ediyor. Dışarıdan bazı çevreler getirilen düzenlemelerin yeterli olmadığını iddia etmektedirler. Bazı çevreler ise daha da ileri giderek ölüm oruçlarının sona ermeyeceğini, devam edeceğini söylemektedirler. Burada sormak istiyorum. Acaba bütün bu eylemlerin arkasındaki bu çevreler yasadışı örgütlerin sözcüsümüdürler yoksa bu örgütlerin yöneticisimidirler Hiç kimsenin cezaevlerindeki açlık grevlerini, ölüm oruçlarını özendirecek bir tutum içinde olmaması gerekir.'' 
     Bakan Türk, cezaevleriyle ilgili yapılan düzenlemeler yürürlüğe girdiğinde, Türkiye'de artık hiç kimsenin, cezaevlerinde sosyal haklarına aykırı bir tutum olduğunu söyleyemeyeceğini de ifade ederek, ''Bu konuda her türlü düzenleme yapılmış ve bunun güvencesi sağlanmış olacaktır'' dedi. 
     Bakan Türk, şöyle konuştu 
     ''Bu örgütler Türkiye Cumhuriyeti'ne karşı savaş açmış örgütlerdir. Bu savaşta da kendi yandaşlarını acımasızca ölüme sürmektedirler. İşte kendileriyle ya da temsilcileriyle görüşmemizi istedikleri örgütlerin niteliği budur. Türkiye'de biz cezaevleri sorununu kesin olarak çözme kararlılığındayız. Bu nedenle yeni düzenlemeleri uluslararası standartlara göre yapacağız. Bunun dışında hiç kimse bizden, Türkiye'ye karşı savaş açmış örgütler veya onların temsilcileriyle pazarlığa oturmamızı beklememelidir. Cezaevleriyle ilgili yapılabilecek herşey yapılmaktadır.'' 



</TEXT>
</DOC>
