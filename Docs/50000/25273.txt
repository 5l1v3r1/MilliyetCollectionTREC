<DOC>
<DOCNO> 25273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/guncel/gun03.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özlerini bulacaklar 
</HEADLINE>
<TEXT>

Atalarının doğup büyüdüğü toprakları gezmek için Türkiye'ye gelen Ermeni asıllı 150 ABD’li, "Türkiye bizim için her bakımdan çok önemli" diyor 
     SİNAN TOROS AYŞEGÜL SÖNMEZ 

     İnanç turizmi çerçevesinde Doğu ve Güneydoğu Anadolu'da düzenlenen çeşitli etkinliklere katılmak üzere Ermeni asıllı ABD'li grup İstanbul'a geldi. Türkiye'ye ilk kez geldiklerini, bu yüzden çok heyecanlı olduklarını söyleyen 150 kişilik grupta cerrah ve avukatlar da bulunuyor. 
     
     Başpiskopos da gelecek 
     Gezi, inanç turizmini başlatmak ve ABD'li Ermeniler'le sıcak ilişkiler kurmak için Türk - Ermeni İş Geliştirme Konseyi ve merkezi New York'ta bulunan Amerikan Ermeni Kilisesi tarafından düzenlendi. İlk durağı İstanbul olan geziye katılanlar, ünlü dini lider Gregoryen'in geçmişte dolaştığı tüm yöreleri tek tek gezecek. Yarın geziye, 600 bin Ermeni'nin bağlı olduğu kilisenin başpiskoposu Khagjag Barsamian da katılacak. 
     
     'Herkes için iyi olacak' 
     Gezinin büyük ilgi gördüğünü belirten Türk - Ermeni İş Geliştirme Konseyi Başkanı Kaan Soyak, "Bu turun başarılı geçmesi halinde ABD'deki 50 bin Ermeni asıllı ABD'liyi daha Türkiye'ye çekebiliriz" dedi. 
     Kafiledeki turistlerden Sarkis Tashikyan "Çoğumuzun ailesi burada doğmuş. Türkiye, hem bu anlamda hem de dinimiz açısından özel bir ülke" derken Michel Canoino, "Biraz gerginim ama biliyorum ki, gezinin sonu herkes için iyi olacak" diye konuştu. 
     



 GÜNCEL 





















</TEXT>
</DOC>
