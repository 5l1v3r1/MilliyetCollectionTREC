<DOC>
<DOCNO> 20906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur16.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Boray Uras yeniden yollarda 
</HEADLINE>
<TEXT>

     İstanbul Bağdat Caddesi'ndeki kazada kızını yitiren Boray Uras yeniden yollara düştü. Trafik terörünü anlatmak için Anadolu'nun çeşitli il ve ilçelerinden gelen davetlere katıldığını belirten Uras, "Ekonomik kriz beni de etkiledi. Koşullarım elverdiği ölçüde bu yolculuklar sürecek" dedi. 
     Boray Uras, Bolu Emniyet Müdürü Uğur Gür'ü ziyaret ederek, yürüyüşü sırasında gösterdiği ilgiye teşekkür etti. Uras, daha sonra İstanbul Kavşağı'nda, sürücülere Bolu Emniyet Müdürlüğü'nce hazırlanan trafik kurallarıyla ilgili kasetleri dağıttı. Uras, "Bu kasetlerde yer alan uyarıları iyi dinleyin. Kendinizin ve yolcularınızın hayatını tehlikeye atmayın'' diye uyardı. 
     Yürüyüşünün 17 gün sürdüğünü anımsatan Uras, yaşadıklarını kitaplaştırdığını belirterek, şöyle konuştu 
     "550 kilometre yürüdüm. Yürüyüşüm sırasında polis, jandarma ve basın beni yalnız bırakmadı. Bu yürüyüşümü Aykızı ile El Ele Geleceğe Yürüyüş adı altında, anılar, şiirler ve günbatımı öykülerinin yer aldığı 480 sayfalık bir kitap haline getirdim. Kitapla ilgili çalışmalar sona ermek üzere." 







</TEXT>
</DOC>
