<DOC>
<DOCNO> 7239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sonspo08.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel klipte oynadı 
</HEADLINE>
<TEXT>

     Galatasaray'ın Brezilyalı futbolcusu Mario Jardel, eşi Karen ile birlikte, sanatçı Ekin'in klibinde mankenlerle birlikte rol aldı. 
     Fatih'deki Marketim Mağazası'ndaki çekimlere katılan Jardel, Ekin ile birlikte saz biçimindeki pastayı kesip, eşine sundu. Ekin'in yeni kasetindeki ''Dul Emine'' adlı şarkının klibinin tanıtımı yapılırken, törene klipte yer alan mankenler Canan Mutluer, Fatma Belgen, Seda Pıtrak, Elizabeth Bozkurt ve Yugoslavya Güzeli Nevena Nikoliç de katıldı. 
     Klip öncesinde, medya mensuplarının sorularını yanıtlayan Brezilyalı futbolcu, Deportivo La Coruna ile yapacakları rövanş maçının çok zor geçeceğini söyledi. Jardel, dünkü karşılaşmada en iyi sonucu aldıklarını ve 3 puana ulaştıklarını ifade ederek, ''2 beraberlik, 1 de galibiyet aldığımız taktirde çeyrek finale çıkarız'' dedi. 
     Hasan ve Emre Belözoğlu'nun önemli futbolcular olduğunu belirten Brezilyalı futbolcu, zengin bir kadroya sahip olduklarını ve diğer oyuncuların bu açıkları kapatabileceğini vurguladı. Jardel, ''Klipte yer aldın, film önerisi gelirse ne yaparsın '' biçimindeki bir soruya ise, ''Ben bu klipte oynamaya hazır olduğum gibi, diğer önerilere de açığım. Aslında bu bizim işimiz değil ama, biz halk insanıyız. İnsanlar isterse, ben de teklifleri düşünürüm'' şeklinde konuştu. Brezilyalı futbolcu, Türk müziğini anlamadığını, ancak kulağına hoş geldiğini sözlerine ekledi. Öte yandan Jardel'in klipte, Ekin'in aynı mahallede oturan arkadaşı, eşi Karen'in de Brezilyalı golcünün sevgilisi rolünde oynadığı bildirildi. 




</TEXT>
</DOC>
