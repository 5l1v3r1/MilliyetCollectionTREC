<DOC>
<DOCNO> 11377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur10.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'nın mahkemeden talebi "Sade vatandaş gibi yargılayın" 
</HEADLINE>
<TEXT>

     Karagümrük Spor Kulübü Lokali'ne düzenlenen 15 kişinin yaralandığı silahlı saldırıdan sorumlu tutulan organize suç örgütü elebaşı Alaattin Çakıcı ile diğer 21 sanığın yargılanmasına devam edildi. 
     İstanbul 1 No'lu DGM'deki duruşmaya, tutuklu sanıklar Alaattin Çakıcı, Ahmet Çelik, Okan Erünal, Müştak Çimenci, Cihan Çakıcı, Muradi Güler, Yakup Çakıcı, Başar Barış Çakıcı, Cem Korkmaz, Erdoğan Öner, Cem Akarsu ve Ömer Koç ile tutuksuz sanıklardan Şener Çakıcı katıldı. Diğer sanıklar ise duruşmaya gelmedi. 
     Duruşmada kimlik tespitinin ardından sorgusu yapılan Ömer Koç, olay günü akrabası Cihan Çakıcı'nın isteği üzerine Karagümrük'te yazıhanesi bulunan arkadaşlarını ziyarete gittiklerini, yolda karşılaştıkları grubun Alaattin Çakıcı aleyhine slogan atması üzerine arabadan inerek kalabalıkla tartıştıklarını söyledi. 
     Bu arada kalabalıktan kaçarak Karagümrük Spor Kulübü Lokali'ne girdiklerini belirten Koç, buradaki insanları korkutmak amacıyla yere doğru ateş ettiklerini öne sürerek, ''İsteseydik hepsini öldürebilirdik'' dedi. 
     Duruşmada söz alan tutuklu sanık Alaattin Çakıcı, kendisine ''basında yıllarca gündeme gelen Çakıcı olarak değil vatandaş Çakıcı gözüyle bakılması'' gerektiğini bildirdi. 
     Çakıcı, ''Boynumda, Fransa'da deep freeze'de derin dondurucu dondurulmuş 5 ip var. Sorguda tahliyeme az kaldığı hatırlatıldığında Bu ülkede hortumcuları ürküttük, bu yüzden ipimizi çektiler dedim. Yine de bu sözlerimden etkilenerek beni tahliye etmenizi istemem'' dedi. 
     Bu sözlerine dayanılarak değil, dosyaya göre hakkında karar verilmesini isteyen Alaattin Çakıcı, mahkemenin hukuk bilgisine ve adaletine güvendiğini söyledi. Dosya kapsamı ve delil durumuna göre sanıklardan Yakup Çakıcı, Cem Akarsu ve Cem Korkmaz'ın tahliyesine karar veren mahkeme heyeti, dosyadaki eksikliklerin giderilmesi amacıyla duruşmayı erteledi. Kandıra F Tipi Cezaevi'nden yoğun güvenlik önlemleri ''Akrep'' olarak bilinen zırhlı araçla DGM'ye getirilen Çakıcı, duruşma sonunda aynı araçla yeniden cezaevine gönderildi. 




</TEXT>
</DOC>
