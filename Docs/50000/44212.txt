<DOC>
<DOCNO> 44212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun08.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmiş Milletler'den teröre darbe 
</HEADLINE>
<TEXT>

     BM Güvenlik Konseyi uluslararası terörle etkili biçimde mücadeleyi öngören ve ABD tarafından kaleme alınan bir karar tasarısını gece geç saatlere kadar süren toplantı sonunda oybirliğiyle kabul etti. 
     BM sözleşmesinin 7. bölümü çerçevesinde hazırlanan tasarı, üye ülkeler açısından uygulanması mecburi kararlar kapsamında yer alıyor. 
     ABD'de 11 Eylül'de New York'taki Dünya Ticaret Merkezi DTM ve Washington'daki Pentagon binasına yönelik saldırılara cevap niteliği taşıyan tasarı, terörist ve terör örgütlerinin mali kaynaklarının dondurulmasını öngörüyor. 
     Üye ülkelerin teröristleri topraklarında barındırmalarını yasaklayan tasarı, terör örgütleri mensuplarına silah sağlanmasını engelliyor ve ülkelerin terör konusunda elde ettikleri bilgileri birbirleriyle paylaşmalarını hedefliyor. 
     Karar tasarısı, bu alandaki uygulamanın denetimi amacıyla bir izleme mekanizması kurulmasını da karara bağladı. 
     Kararın kabul edilmesinin ardından kısa bir açıklama yapan Konsey Başkanı Jean-David Levitte, ''Güvenlik Konseyi bu akşam tarih yazdı'' diye konuştu. ABD'nin yeni BM temsilcisi John Negroponte ise dün akşam üyelere dağıtılan karar tasarısının 24 saat geçmeden kabul edilmesinin, uluslararası toplumun terörle mücadele konusundaki kararlılığının göstergesi olduğunu söyledi. 
     






</TEXT>
</DOC>
