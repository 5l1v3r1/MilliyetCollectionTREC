<DOC>
<DOCNO> 30816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/spor/ybay.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ve kötü 
</HEADLINE>
<TEXT>

     TOGAY BAYATLI 

     TSYD Yönetim Kurulu ile birlikte depremde en büyük zararı gören Sakarya ilini ziyaret ettik. Başkan Attila Gökçe ve arkadaşları bu bölgemizdeki yaşanan felaketin son durumunu gözler önüne sermeyi amaçladılar. 
     Mutlu olduğumuz en önemli konu Vali’nin ve Belediye Başkanı’nın çalışmaları ile spor açısından birçok tesisin yeniden daha modern bir şekilde yapılmış olmasıydı. Çimiyle, tribünüyle, stat lig maçlarına hazırdı. Işıklandırmanın da yeniden yapılacağı ifade edildi. Alt yapıda 200 minik futbolcu kadrosu var. Yani FIFA’nın son kararının küçük kulüplere getireceği felaketi anlayarak, kendi içlerinden futbolcu yetiştirmeye dönük girişime başlamışlar. Gerek stadda, gerekse spor salonunda atletten tutun karateciye kadar antrenman yapan sporcuları izlemek bizi rahatlattı. 
     Belediye Başkanı, aynı zamanda Sakaryaspor’un da başkanı. Antalya’daki finalde Süper Lig’e çıkamamanın üzüntüsünü hala taşıyor "Ama bu olay toplumumuzda pozitif etki yarattı. Artık insanlarımız yaşama dönmeye başladı. İşte futbol da bu yıl bunun en önemli ilacı olacak". Başkan, sezon açılışında Fenerbahçe’yi davet edip, onlarla anlamlı bir karşılaşma oynamak istiyor. Kendisi zaten Fenerbahçeli. Vali de öyle. Sanırız Sarı - Lacivertliler bu insani yardımı geri çevirmezler. Fenerbahçe’nin yardımcı antrenörü Oğuz Çetin, uzun yıllar Sakaryaspor’un da kaptanlığını yaptı. FIFA’dan da yardım bekliyorlar. Ben de bu konuda çaba göstereceğim. 
     Üzüldükleri iki önemli konu var. Bu korkunç dramı yaşayan insanlarımız hala alt yapının bitirilmemiş olmasından şikayetçiler. Alt yapı hizmetleri senkronize edilmediği için her zaman olduğu gibi biri açıp, kapıyor, sonra diğeri gelip, aynı işi yapıyor. Diğer eleştirilen konu ise Dünya Bankası’nın yaptırdığı konutlar ile Bayındırlık Bakanlığı’nın inşaa ettirdikleri arasındaki korkunç kalite farkı. Bu gözle bile derhal anlaşılıyor. Bayındırlık Bakanı Sayın Koray Aydın’a soruyoruz, "Niçin böyle farklılıklar var". Sayın Bakan’ın kendi bölgesindeki kulüplerin futbolcu transferinde gösterdiği ilgi ve hassasiyeti bu yardıma muhtaç insanlara da uygulaması gerekir. Sanırız bir an önce bu konuya eğilecektir. Acaba kaç bakanımız, yetkilimiz, sanatçımız, sporcumuz, köşe yazarımız böylesine acı bir felaketi yaşayan insanlarımıza hiç olmazsa moral vermek için ziyaret ediyor Eleştiri yapmıyoruz, herkesi, hepimizi göreve çağırıyoruz. 
     



 SPOR 



























</TEXT>
</DOC>
