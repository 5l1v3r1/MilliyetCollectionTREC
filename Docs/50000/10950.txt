<DOC>
<DOCNO> 10950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/yfbsen.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutsal ittifak mı 
</HEADLINE>
<TEXT>

     ERDOĞAN ŞENAY 

     Fenerbahçe, Antalya önünde hiç de huzurlu bir ilk yarı yaşamıyordu kendi sahasında... Açık futbolu tarz edinmiş Antalya, Fenerbahçe’yi hiç umursamadan çimene yayılıyor ve bizim Sarı - Lacivertli ayaklardan beklediğimiz saha yaygınlığı, pas zenginliği ve ikili fizik kavgalarından galip çıkma ustalıklarını sürekli Kırmızı - Beyazlı on bir sergiliyordu gözlerimize... Fenerbahçe’de Johnson’un eksikliği tabii hissediliyordu oyunda... Ama Ali Güneş, Mustafa Doğan gibi isimlerin teknik kapasite fukaralığı, top onlardayken acıtıcı dikenler gibi batıyordu oyunun seyir zevkine. 
     Antalya, Fenerbahçe’nin yavaş temposundan da faydalanarak, savunmada hemen çoğalıyor ve topu kaptıkları anlarda da herkes yıldırım gibi dağılıveriyordu kendi görev bölgelerine... Gaudino, Music, Uğur, Kamil, özellikle Şenol ve Atilla gibi isimler Fenerbahçe savunmasını eksik yakaladıkları anlarda müthiş çarpraz paslar yaratıyorlar ve ilk yarıda Rüştü’yü sanki "Gol Kurtarma Tanrısı" haline sokuyorlardı atamadıkları sayısız fırsatlarla... Peki Fenerbahçe, niçin geçmiş haftalarda olduğu gibi kanatları ve göbeği iyi kullanarak, ulaşamıyordu aradığı sayılara .. Çünkü yukarıda belirttiğimiz gibi Antalya, "toplu defans - toplu hücum" kavramını çok tempolu bir şekilde uygulayarak, hem Fenerbahçe’nin gol yollarını kapatıyor, hem de can alıcı kontrataklarla kolayca çıkıyorlardı rakip savunmasının üstüne üstüne. 
     
     İkinci yarıda da tempolar ve taktik anlayışlar aynen devam ediyor, iki takım da müthiş bir puan kavgasının içinde savaşıyordu... Rapajic’in çok ince hareketleri, Antalya savunmasını oyundan bazen düşürüyor, ancak Serhat’ın berbat bir günde olması, Revivo’nun da yakın markajla kilitlenmesi Fenerbahçe’yi galibiyet sayısından uzakta tutuyordu... 
     Ancak özellikle seyircinin galibiyetlere alışmış tempo azgınlığı bir yerde sahayı da sarıp sarmalıyor ve Fenerbahçe sağlı sollu yan toplarla Antalya ceza sahasını adeta atak bombardımanına tutmaya başlıyordu... İşte Fenerbahçe, böylesine bir atak ambargosu anında da Ogün’le beklenen golü filelere yolluyor, aylardır süren yenilmezliğini ve galibiyet serisini Antalya’yı devirerek, sürdermesini biliyordu. 
     Haa, Gençlerbirliği sınavı sonrası Erol Ersoy’u itham edip, Fenerbahçe’yi "kutsal ittifak" yapmakla suçlayan Faruk Süren ve Hagi’nin maçı izleyip, Sarı - Lacivertli ekibin sahaya nasıl bir alın teri döktüğünü görmesini çok isterdim. Verilmeyen Fenerbahçe penaltısını belki görür de, "kutsal ittifaköçıların kimler olduğunu anlamak için bir boy aynasına bakarlardı 
     


 SPOR 


























</TEXT>
</DOC>
