<DOC>
<DOCNO> 45417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun08.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian "ABD ve İngiltere Afganistan'da geniş tabanlı hükümet istiyor" 
</HEADLINE>
<TEXT>

     İngiltere'de yayımlanan The Guardian gazetesi, başını ABD ve İngiltere'nin çektiği uluslararası koalisyonun, halen uygulamakta oldukları planla, ''Taliban'ı diplomatik baskılar yoluyla devirmeyi ve yerine geniş tabanlı bir hükümet kurmayı'' hedeflediklerini bildirdi. 
     Gazetenin yorumunda, gelecek haftalarda diplomatik hareketliliğin daha da artacağını iddia edilerek, ''Bütün bu çabalar, Taliban rejiminin etkinliğine son vermeye yönelik. Amaç da sorunu herhangi bir askeri harekata gerek kalmadan halletmek'' denildi. 
     Pakistan'da dün temaslarda bulunan ve ''artık taşların yerine oturmaya başladığını'' belirten İngiltere Başbakanı Tony Blair'in sözlerinin de diplomatik çabaların sonuç vereceğine dair güçlü umutlar bulunduğunu gösterdiği kaydedilen yorumda, Taliban sonrası için de çözüm arayışlarının hızlandığı öne sürüldü. 
     Yorumda, İngiltere'deki diplomatik kaynakların, Taliban sonrasında Batı'nın halen dayanışma içinde olduğu Kuzey İttifakı'na da ülke yönetimini teslim edemeyeceğini düşündükleri belirtildi ve ''Bu kesimler, yönetimin Kuzey İttifakı'na teslim edilmesinin tam bir felakete yol açacağı görüşünü savunuyorlar'' denildi. 
     Gazete Blair'in, ''Herkes geniş tabanlı bir hükümet istiyor. 
     Böylece Afganistan'da istikrarlı ve daha demokratik bir rejim kurmanın mümkün olduğuna inanılıyor'' yolundaki sözlerini de aktardı. 
     Gazete, diplomasi yoluyla ikna edilecek Suudi Arabistan, Birleşik Arap Emirlikleri ve Pakistan'ın Taliban'a verdiği maddi destek kesilince rejimin ayakta durmasının da zorlaşacağını yazdı. 
     






</TEXT>
</DOC>
