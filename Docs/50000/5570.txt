<DOC>
<DOCNO> 5570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/spor/yfburu.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Olumlu mesajlar 
</HEADLINE>
<TEXT>

     Kritik Ömer Üründül 

     Fenerbahçe dün geceki maça alışılmışın dışında, çok yüksek tempo ve pres anlayışıyla başladı. İlk yirmi dakika İstanbulspor’u adeta kendi alanına hapsettiler. İlerde son adam Serhat’ın hareketli yer değiştirmelerine Revivo’nun her bölgeden teknik kapasiteli katkıları eklenirken, kalabalık ve değişik varyasyonlu hücum girişimleri şekillendi. Ama netice alınamadı. Sonra İstanbulspor devre ortasından itibaren çabuk ayağa pas alış verişleriyle önce denge kurdu, sonra da tehlike kokan ataklara başladı. Ve bu arada da Fenerbahçe şok bir golle yenik duruma düştü. İlk yarıyı skor dezavantajıyla kapadılar. 
     İkinci yarıya yine tempolu ve presli başlangıç yapıldı. Bu sefer ilk yarının aksine 15 dakikalık bölümde iki gol geldi. Maçın hareketli ismi Serhat, Revivo’nun asistleriyle golcülük özelliklerini gündeme getirdi. Fenerbahçe’nin temposu son on dakikaya kadar devam etti. Bu bölümdeki durgunluk da doğaldı. Birçok ciddi tehlike atlatılarak, önemli bir galibiyete imza attılar. 
     Dün gece Fenerbahçe açısından olumlu görüntüler vardı. Öncelikle 120 dakikalık kupa maçından üç gün sonra bu tempo ve istek taktir edilecek cinstendi. Ayrıca bize göre bu sezon ilk defa takım oyunu ve yardımlaşma sahnelendi. Serhat iyice kazanıldı. Revivo moral depoladı. Mirkovic ve Johnson da disiplinli ve yararlı futbollarıyla göz doldurdular. 
     İstanbulspor kötü oynamadı. Karşılarında çok iyi bir Fenerbahçe vardı. Skor avantajını sahip oldukları ikinci yarı başında oyunu belli bir süre tutamadılar. Saidoo’nun yokluğu orta sahayı olumsuz etkiledi. Ayrıca Emrah, Petkov ve Bülent eski form düzeylerinde değiller. Beşiktaş kupa maçını da göz önünde tutup, genel bir analiz yaparsak, İstanbulspor hazırlık dönemini iyi değerlendirememiş. 
     Hakem İsmet Cengiz, vasat bir yönetim gösterdi. Neticeye tesir eden hatası yoktu. Ancak faul standartlarını tutturamadı. Tercihlerini daha çok Fenerbahçe lehine kullandı. 
     


 SPOR 


































</TEXT>
</DOC>
