<DOC>
<DOCNO> 24326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo14.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sıcak saatler Cansun" Toptan yenilenme gerekiyor" 
</HEADLINE>
<TEXT>

     Galatasaray'da Yönetim Kurulu Olağanüstü Kongre kararı alırken, başkan adaylığı konuşulan 2. Başkan Mehmet Cansun, ''Adaydığımı açıklamadım'' dedi. 
     Cansun, gelişebilecek durumlar şekillenmeden bir şey söylemek istemediğini belirterek, bir hafta ile 10 gün içinde gelişmelere göre camia içinde hareket edeceğini vurguladı. 
     Kulüp Başkanı Faruk Süren ve eski yönetici Özhan Canaydın ile görüşmediğini dile getiren Cansun, Galatasaray camiası içinde oturup konuşmalarının ve nasıl davranmalarına karar vermelerinin gerekliliğine dikkat çekti. Cansun, ''Kesin adaylığım yok, kimin çıkacağını görmem lazım. Galatasaray'ın içinde kimlerin aday olduğunu beraberce oturup konuşmamız lazım. Bu parti kongresi değil ki, birbirimizi yıpratalım... Görüşüp ona göre karar vereceğiz. Mutlaka yenilenmeliyiz'' diye konuştu. 
     
     Normal devam etmiyordu 
     Galatasaray'da işlerin normal devam etmediğini de ifade eden Cansun, ''İşlerin yeniden normal gitmesi için kendimizin değişmesi gerekiyordu. Taze kan gerekiyordu'' dedi. 
     ''Takım değişiyor, o değişiyor, bu değişiyor, bu yönetim ile birlikte hepimizin de bir şekilde değişmesi lazım'' diyen Mehmet Cansun, sözlerini şöyle sürdürdü 
     'Toptan bir yenileme gerekiyor. Bu neye benziyor, Fenerbahçe Kulübü Başkanı Aziz Yıldırım, 3,5 senede sağlığımı kaybettim, ailemi kaybettim diyor. Bu iş kolay ve devamlı yapılabilecek bir şey değil. Nasıl futbolcular değişiyor, yönetim ve başkanın da yenilenmesi lazım. Ama bu kim olur, hayırlısı kim ise o olur.'' Başkan Faruk Süren'in tekrar göreve talip olabileceğini de ifade eden Cansun, ''Özhan Canaydın aday olabilir, başkası olabilir, ben olabilirim, ama bunu bizim içimizde konuşmamız lazım. Bilmek lazım ki biz yenileniyoruz. Başkan olarak veya yönetim kurulu olarak yenilebiliriz, bütün bunları bir potaya koyup eritmeliyiz.'' 







</TEXT>
</DOC>
