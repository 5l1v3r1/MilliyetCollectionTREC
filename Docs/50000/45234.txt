<DOC>
<DOCNO> 45234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun17.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de düşen uçağın kapısında mermi izleri... 
</HEADLINE>
<TEXT>

     İsrail'den Rusya'ya giderken dün Karadeniz'e gömülen Rus uçağının denizden çıkarılan parçalarından birinde, mermininkine benzer izler görüldüğü bildirildi. 
     Rus İtar-Tass ajansı, denizden toplanan 14 ceset ve enkaz parçalarının Soçi kentine götürüldüğünü belirtti. Ajansa göre, parçaları götüren geminin kaptanı Nikolay Çiplakov, kriz masasına, denizden çıkarılan uçak kapısının üzerinde, mermi izine benzeyen üç iz gördüğünü bildirdi. 
     Soçi'de kurulan kriz masası yetkilisi Nikolay Burkov da, ''Uzmanlar durumu değerlendirerek bir sonuca ulaşacaklardır'' dedi. 
     Bu arada, Ukrayna'daki Rus donanmasından bir subay da, AFP muhabirine, uçağın bir Ukrayna füzesiyle kazara vurulmasını olanaksız gördüğünü söyledi. 
     Rus yetkilileri, 76 ila 78 kişi taşıyan uçağın infilak ederek düşmesinin ''terörist'' işi olduğu düşüncesiyle soruşturma açmışlardı. 
     Rusya Güvenlik Konseyi Başkanı Vladimir Ruşaylo'nun da, kaza yerinde incelemelerde bulunduğu kaydedildi. 
     






</TEXT>
</DOC>
