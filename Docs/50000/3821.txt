<DOC>
<DOCNO> 3821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/spor/spo04.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON’DA İÇ SAVAŞ 
</HEADLINE>
<TEXT>

Yönetim ayağa kalktı, eski başkan Yılmaz’ın dava edileceği açıklandı. Belgeli borcun 3.4 milyon dolar olduğu belirtildi. 41 milyon doların usulsüz istendiği bildirildi 
     Haciz kararına itiraz 
     TRABZONSPOR’da şok etkisi yaratan haciz kararından sonra yönetim kurulu, eski başkan Mehmet Ali Yılmaz’a savaş açtı. Dün bir basın toplantısı düzenleyen yönetim kurulu, Bordo - Mavili kulübün kayıtlarındaki borç ile Yılmaz’ın elindeki çek miktarı arasında büyük farklar bulunduğunu, bu nedenle tespit davası açacaklarını açıkladı. Ayrıca Yılmaz’ın son koydurduğu hacizle ilgili olarak Küçükçekmece İcra Tetkik Hakimliği’ne yetki ve borca itirazda bulunulacak. 
     
     "Amacı bizi yıpratmak" 
     YETKİ itirazı "çeke dayalı takibin Trabzon’da yapılması", borca itiraz da "böyle bir borç yok" içeriğini taşıyor. Yönetim, dava sonuçlanıncaya kadar haciz işlemlerini durdurma talebinde de bulunacak. Hukuk İşleri Sorumlusu Yusuf Reha Alp, "Balık için ördükleri ağ ayaklarına dolanır. Tavşan için kurdukları tuzağa ellerini kaptırırlar" derken, Genel Sekreter Mehmet Ongan da, "Amacı bizi yıpratıp, ayrılmaya zorlamak. Ama inandığımız yolda yürümeye devam edeceğiz" diye konuştu. 
     
     Fark 27.5 trilyon lira 
     MEHMET Ali Yılmaz’ın elindeki çekler ile yönetim kurulunun belgelere dayandırarak ortaya çıkardığı borç miktarı arasında 40 milyon 800 bin dolarlık yaklaşık 27.5 trilyon bir fark olduğu öğrenildi. Bordo - Mavili kulüpteki kayıtlara göre Yılmaz’ın elinde henüz işleme konulmayan, haciz kararı aldırılan ve temlik edilen 44 milyon 208 bin dolarlık on bir ayrı çek bulunuyor. Yönetim araştırması sonucunda ise borcun sadece 3 milyon 400 bin 496 dolar olduğu açıklandı. 
     
     Çeklerin dökümü 
     MEHMET Ali Yılmaz’ın elindeki çeklerin dökümü şöyle 6 milyon 400 bin dolarlık Teleon gelirlerine temlik için alınan çek, Lange’nin bonservisi karşılığı bloke edilen 1 milyon 100 bin dolarlık çek, genel kuruldaki bilançoda yer alan 10 milyon 870 bin dolarlık alacağa karşılık altı ayrı çek, bu çeklerin ödenmesinin gecikmesi olasılığına karşılık 1 milyon 50 bin dolarlık çek, haciz konulan 19 milyon 532 bin 582 dolarlık çek ve henüz işleme konulmayan 6 milyon 356 bin dolarlık çek. 
     
     Hukukçular ne diyor 
     AVUKAT Mustafa Bayraktar ve Avukat Mustafa Yazıcı "Keşide edilen çek ile kulübün tespit ettiği borç arasındaki fark için Trabzonspor’un mahkemeye gitme hakkı bulunuyor. Yönetim bunu kanıtlarsa, görevi suistimalden ceza söz konusu olur. Dernekler Kanunu’nun 85 2 maddesinde yöneticiler kendileri veya başkalarına menfaat temini amacıyla para ya da para değerindeki evraklar üzerinde tahribat yapmak suçunu işlerlerse, altı aydan iki yıla kadar hapis cezasına çarptırılır. Ayrıca çeklerin yasallığı, karşılıksız çek vermek ve benzeri suçlar için de çeklerle ilgili kanuna muhalefet suçlamasıyla ilgili dava açılabilir." 
     
     Lange yolcu 
     TRABZONSPOR’un Norveçli futbolcusu Lange’nin Belçika’nın Bruges takımına transfer olacağı iddia edildi. Teknik Direktör Sadi Tekelioğlu’nun gitmesine izin vereceğini söylediği Lange’nin transferi için menajeri Harald Suain devreye girdi. Alacaklarını tahsil edemediği için serbest kalma hakkı bulunan Lange’nin Bruges ile önümüzdeki günlerde masaya oturacağı öğrenildi. 
     
     Kaynak aranıyor 
     TRABZONSPOR yönetimi kaynak arayışlarını hızlandırdı. Beklenen gelirler şöyle Forma reklamından 4 milyon dolar, Naklen yayın ihalesi yapılırsa, federasyondan avans 2 milyon dolar, Vugrinec’in bonservisinden 1.5 milyon dolar, Yeni üyelerden ve kombine biletlerden 400 milyar lira, Kupa maçı için TRT’den 175 bin dolar, Cevizli Migros’la kira yenilemesinden 500 bin dolar. 
     
     Trabzon tam kadro 
     TRABZONSPOR, dünkü çalışmasını Osman ve Sergen’in de katılımıyla tam kadro halinde gerçekleştirdi. İdmanda sakatlık geçiren Oktay, saha kenarında tedavi olduktan sonra çalışmaya devam etti. Erzurumspor’a kiralanan Okan dün gitti. Yönetim, bilet fiyatlarında indirime gitti. Kapalı numaralı tribün 7 milyon lira, maraton kapalı tribün 3 milyon lira ve kale arkası tribün biletlerinin de 1.5 milyon lira olduğu açıklandı. 
     


 SPOR 


































</TEXT>
</DOC>
