<DOC>
<DOCNO> 40748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/spor/ygokce.html </URL>
<DATE> 2001/09/06/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kıymayın çocuklar 
</HEADLINE>
<TEXT>

     Biz bu dört günlük krizlerden bir türlü kurtulamıyoruz. Güçlükle elde ettiğimiz güzelim avantajları sabredip, iki dakika daha koruyamıyoruz. 
     İşte dün geceki sevinçleri, hüzne - kedere boğan, bizi zirvelerden alıp, diplere düşüren büyük hastalığımız. 
     Toplumumuzdaki dirençsizlik, enerji noksanlığı, mantalite dağınıklığı maalesef futbola da kendinden pay veriyor. 
     Sen ilk 45 dakikayı futbol oynamadan, orta alanda topa sahip olmadan, tek korner kazanmadan, tek şut atmadan ve tek pozisyon yaratamadan tamamla, sonra aynada kendine bakıp, eksik ve noksanlarını gider, Emre’yi dışarı al, Hakan Şükür’ün yanına Arif’i ver, doğru şeyler yap, topu Hakan ile kulelerden aşırt, ondan sonra da şaşır 
     Olacak şey mi bu Hem yenilmezliğini veriyorsun, hem de binbir emekle, güçlükle sağladığın liderliği elinden düşürüyorsun. 
     Kazandığın golün coşkusu ile kontrolden çıkıyorsun. Rakibe topla oynamak için zaman ve fırsat tanıyorsun. Boş alan bırakıyorsun. Durur mu elin oğlu Sen boşluk bıraktıkça doldurur. Daha çok adamla senin yarı sahana yerleşir. Sen koruma duygusuyla küçülürken, o ezilmişlikten sıyrılır, devleşir. 
     Şimdi biliyorum, herkes Şenol Güneş’e çullanacak. Sanki öncekiler böyle sonuçlar almamış gibi Evet, Şenol Güneş de hata yaptı. En azından gol sonrası savunmaya daha diri bir adam alıp, skora güvence getirebilirdi. Kenardan futbolcularını uyarıp, takımını rakip yarı alanda top tutmaya yönlendirebilirdi. Ama futbol bu... Herkesin basireti bağlanıyor. Gözler kronometreye takılıyor, topu kaçırıyor. 
     Neydi o Fatih’in basiret bağlılığı Neydi o gözümüzün nuru, canımız - ciğerimiz Ümit Özat ile Alpay’ın şaşkınlığı. Neydi o panterimiz Rüştü’nün donup kalmışlığı 
     Hayır, emeklerinizi, çabalarınızı inkar edecek değiliz. Onlara saygı duymaya devam ediyoruz. Lütfen siz de kendinize saygı duyun. Şimdi kulüp formalarından önce milli formayı düşünün, play - off’ta kiminle eşleşirseniz eşleşin layık olduğunuz sonucu alın, borcunuzu ödeyin ve bayrak formayı Uzakdoğu’ya taşıyın. 
     Tanrı aşkına bu ülkeye de, kendinize de kıymayın 
     
     



 SPOR 
























</TEXT>
</DOC>
