<DOC>
<DOCNO> 21502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/ygok.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporun onuru var 
</HEADLINE>
<TEXT>

     ATTİLA GÖKÇE 

     TÜRKİYE spor ortamında da huzursuzluktan, gerilimden ve kargaşadan kendini kurtaramadı. Kriz sadece ekonomik değil. Aynı zamanda sosyal ve kaçınılmaz biçimde sportif 
     Diyarbakır’da meslektaşlarımızın da zorbalıkla "kilit" altına alınıp fotoğraf makinalarından ve kameralarından mahrum bırakıldığı, özgürlüklerinden koparıldığı o pazar gününün utancı Diyarbakırlılar dahil, hepimize ait ortak bir yüz kızarıklığıdır. 
     Futbolda gerilimi öylesine yükselttik ki, dostluk - mostluk hepsi hikaye İnsanlar canını zor kurtarıyor. Hatta gerilimi Yavru Vatan Kıbrıs’a bile ihraç etmişiz. Genç TV’de yorum yapan eski gol kralı Erbay Gönenli, bir Gönyeli yöneticisinin silahlı baskınına hedef olmuş... Hem de program devam ederken... 
     Ayıp elbette ihraç edilmeli. Ama Yavru Vatan’a değil, tarihimizin çöplüğüne... 
     Şimdi İçişleri Bakanı Sadettin Tantan ile Devlet Bakanı Fikret Ünlü, tarihe karşı sorumlu davranmak zorundalar. 
     İstanbul’dan Diyarbakır’a kadar stadları herkes için maç seyredilebilir ve güvenerek gidilebilir spor saraylarına dönüştürmek boyunlarına borçtur. Stadları pistliğe, vahşete ve zorbalığa bulayan sorumsuzları, hukuk devletinin gereklerini yerine getirerek ortaya çıkarmak, yargının ellerine teslim etmek nefes almadan, hiç bekletmeden yapmaları gereken iştir. 
     Bunu yapmazlarsa siyaset de çirkinliğe, vahşet ve zorbalığa onay vermiş olur. 
     Sporun onuru var. Öyle olduğu için Tevfik Lav ve futbolcuları Siirt Jetpa’da, Behzat Çınar Erzurumspor’da, Kemal Yıldırım Adanaspor’da düşmüş takım psikolojisine karşı sporun onurunu kurtarma savaşı veriyor. Öyle olduğu için Ankaragücü takımı Ersun Yenal’la beraber Ali Sami Yen’de futbolun bir oyun olduğunu kanıtlamaya çalışıyor. 
     Sporun onuru var. Bu onuru zorbalığa teslim etmeyelim. Çünkü spor onurunu kaybederse bu ülke tüm değerlerini kaybedecek bir zavallılığın tutsağı olabilir. 
     



 SPOR 



























</TEXT>
</DOC>
