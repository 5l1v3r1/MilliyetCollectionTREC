<DOC>
<DOCNO> 11370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur03.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlı hava geliyor 
</HEADLINE>
<TEXT>

     Türkiye bu akşamdan itibaren yeni bir yağışlı havanın etkisine giriyor. Yağışlı hava Karadeniz, Doğu Akdeniz, Doğu Anadolu'nun güney ve doğusu ile Güneydoğu Anadolu bölgelerinde etkili olması bekleniyor. Yağışlı hava ile hava sıcaklığı da 8-10 derece azalacak. 
     Devlet Meteoroloji İşleri Genel Müdürlüğü'nden yapılan açıklamaya göre, halen Doğu ve Güneydoğu Anadolu bölgelerinde görülen yağışlara ilave olarak Türkiye bu akşamdan itibaren yeni bir yağışlı havanın etkisine giriyor. 
     Buna göre yarın, kıyı Ege dışında kalan bütün bölgelerde, 16 Mart Cuma günü ise kuzey ve doğu bölgelerinde yağış bekleniyor. Yağışların yarın Batı Karadeniz ile Doğu Akdeniz ve Güneydoğu Anadolu'da, Cuma günü ise Doğu Akdeniz ile Doğu ve Güneydoğu Anadolu bölgelerinde etkili olması bekleniyor. Hava sıcaklığı ise yurdun kuzeybatı kesimlerinden başlayarak, Cuma günü bütün yurtta 8-10 derece azalacak. Hava sıcaklığının azalması ile Karadeniz'in iç kesimleri ve Doğu Anadolu'nun kuzeyinin yüksek yerlerinde karla karışık yağmur ve kar görülecek. 17 Mart Cumartesi günü doğuya hareket edecek olan yağışlı hava aynı gün yurdu terk edecek ve hava sıcaklığı batıdan başlayarak tekrar artacak. 




</TEXT>
</DOC>
