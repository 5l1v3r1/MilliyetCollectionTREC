<DOC>
<DOCNO> 21197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo11.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü Galatasaray'ı devirmenin mutluluğunu yaşıyor 
</HEADLINE>
<TEXT>

     Galatasaray'ı deplasmanda 2-1 yenerek, ortaya atılan şike söylentilerine son noktayı koyan Ankaragücü camiasında büyük sevinç yaşanıyor. 
     Takım hakkında maç öncesi çıkarılan dedikodulara cevap veren kulüp basın sözcüsü Mümtaz Karakaya, ''Ankaragücü'nün 91 yıllık şanlı tarihini bilmeyenler, futbolcularımızın onurunu hiçe sayanlar, çok kötü geçen bir sezonda diğer sonuçları görmezden gelip, 8-0'lık sonuca takılanlar ve haftalardır dedikodu yapanlara en güzel cevabı, sahada aslanlar gibi mücadele eden futbolcularımız verdi'' dedi. 
     Galatasaray karşısındaki oyun ve skora, başta Ömer Çavuşoğlu olmak üzere provakatör ruhlu kişilerin ne diyeceğini merak ettiklerini ifade eden Karakaya, ''UEFA Kupası sahibi Galatasaray karşısında, Ali Sami Yen Stadı'nda 30 bin taraftarın önünde futbolcularımızın ortaya koyduğu oyun, gerçekten takdire değerdi. Girdiğimiz birçok pozisyonda daha dikkatli olabilsek, sahadan tarihi bir farkla ayrılabilirdik'' diye konuştu. 
     37 yıl aradan sonra bir devi kendi sahasında yenip, Ankaragücü taraftarına bu sevinci yaşatmanın mutluluğu içinde olduklarını vurgulayan Karakaya, şöyle devam etti 
     ''Kimin şampiyon olacağı bizi hiç ilgilendirmiyor. Fenerbahçe'den sonra Galatasaray'ı da yenmenin ve şampiyonluk yolunda belirleyici takım olmanın keyfini çıkartıyoruz. Bu sezon oynadığı futbol ve aldığı sonuçlarla, taraflı tarafsız herkesin takdirini kazanan Ankaragücü'nün, gelecek sezonlarda da lige keyif vermeye devam edeceğinin bilinmesini istiyoruz. Galatarasay maçının hakemi Bülent Uzun'u da yürekli yönetiminden dolayı kutluyoruz.'' 
     
     







</TEXT>
</DOC>
