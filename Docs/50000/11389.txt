<DOC>
<DOCNO> 11389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur22.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda yeni bir parti geliyor, Genel Başkanlık için "İnönü" sesleri 
</HEADLINE>
<TEXT>

     Kendini fesheden SODEP, Halkçı Parti HP ve SHP ile CHP'nin bazı eski il başkanları, Ankara'da biraraya gelerek, solda, Erdal İnönü'nün genel başkanlığında, adının ''Sosyal Demokrat Parti'' olması planlanan yeni bir parti kurulması konusunda görüş birliğine vardılar. 
     Yaklaşık 40 eski il başkanı, DİSK'e bağlı Genel-İş Sendikası Genel Merkezi toplantı salonunda biraraya geldi. Faks çekerek 25 eski il başkanının da desteklediği toplantıda, CHP'de hafta sonu başlayacak ilçe kongreleri ve son gelişmeler değerlendirildi. Toplantıda söz alan il başkanlarının, hafta sonu yapılacak ilçe kongreleri öncesinde, genel merkez yönetiminin ''atama delege'' yöntemiyle kongrelere direkt müdahalede bulunduğunu ve özellikle SHP kökenli CHP'lilerin bu süreçte kasıtlı olarak devredışı bırakıldığını ifade ettikleri öğrenildi. Eski il başkanlarının, ''CHP'nin bu yönetim yapısıyla ülkenin sorunlarına çözüm bulmasının mümkün olmadığını'' belirterek, solda yeni bir parti ihtiyacının ortaya çıktığını vurguladıkları kaydedildi. 
     Söz alan il başkanlarının tümünün solda yeni bir partinin ancak feshedilen SHP'nin eski Genel Başkanı Erdal İnönü'nün başkanlığında başarı şansı bulabileceğini belirttikleri ve bu amaçla da eski il başkanlarından oluşan bir heyetin yarın İstanbul'da Erdal İnönü'yü ikna etmek için ziyaret etmeye gidecekleri bildirildi. 
     Toplantıda, Erdal İnönü'nün genel başkanlığı dışında kurulacak yeni bir partinin başarı şansının olmadığının vurgulandığı, bu nedenle, İnönü dışındaki isimlerin solda yeni bir partinin başına geçmesinin ve bu partinin de bugün yaşanan olumsuzluklara çözüm bulamayacağının altının çizildiği kaydedildi. 
     Feshedilen SHP'nin eski genel başkanlarından Erdal İnönü'nün ise Cuma günü Almanya'ya gideceği ve yurtdışından dönüşünde, CHP'den istifa edeceği de eski il başkanları toplantısında ifade edilen iddialar arasında yer aldı. 
     
     



</TEXT>
</DOC>
