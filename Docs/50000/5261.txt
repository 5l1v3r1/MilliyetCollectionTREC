<DOC>
<DOCNO> 5261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/siyaset/asiy.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar cenazedeki yakınlaşmayı anlattı 
</HEADLINE>
<TEXT>
Çiller kolumdan çekti 
Şıhanlıoğlu’nun cenazesinde Çiller’in yanından ayrılmayan Ağar, "Kolumdan çekip beni otobüsüne aldı, hem cenaze evinde küs durmak olmaz" diye konuştu 
     AYHAN AYDEMİR Ankara 

     Meclis’teki tartışma sonucu hayatını kaybeden Fevzi Şıhanlıoğlu’nun cenazesinde DYP Genel Başkanı Tansu Çiller’le aralarındaki buzları eriten Mehmet Ağar, eski partisine dönüp dönmeyeceği sorusunu, "Şartlar ne olur bilinmez, hayırlısı olsun" diyerek cevapladı. 
     
Selamlaşmayla başladı      Çiller ile seçim öncesinde yolunu ayıran Elazığ Bağımsız Milletvekili Ağar’a, DYP’den de "bizimle ol" mesajı geldiği söyleniyor. Çiller - Ağar yakınlaşması, Meclis’teki önemli oylamalarda Ağar’ın eski partisi DYP’ye yakın görünmesi ve eski arkadaşlarıyla fikir jimnastiği yapmasıyla başladı. 
     Meclis kulislerinde zaman zaman Çiller’in Ağar’a "hal - hatır" sorması yakınlaşmanın devamını sağlarken, bu yakınlaşma Şıhanlıoğlu’nun cenaze töreninde iyice ortaya çıktı. 
     Ağar, Çiller ile siyasi yakınlaşmayı değerlendirirken, "Cenaze töreni için Şanlıurfa’da idim. Müthiş bir kalabalık vardı. Kolumdan yakaladı, Gel birlikte otobüse binelim’ dedi. Davet ettiği için aynı otobüse bindim" diye konuştu. Ağar, "Çiller ile aranızdaki buzlar erimiş görünüyor. Partiye geri dönecek misiniz " sorusuna ise "Sayın Çiller ile bu konuları konuşmadık. Cenaze evinde küslük olmaz. İleride şartlar ne olur bilemem. Hayırlısı olsun" dedi. 
     
Yakınlığa karşılık verdi      Ağar, Çiller’in kendisini otobüse davet edip yakınlık göstermesinden sonra o da eski Genel Başkanı’nı törendeki izdiham sırasında yalnız bırakmadı. Ağar tören boyunca Çiller’in yanından ayrılmadı. Hatta, Çiller, izdiham sırasında sıkışınca hemen Ağar devreye girerek eski genel başkanını ezilmekten kurtardı. 
     
"Geri dön" çağrısı      Bu olumlu tavırlarıyla DYP tabanından da olumlu tepkiler aldığını söyleyen Ağar, bu gözlemi şu sözlerle aktardı "Telefonlarım sabahtan beri çalıyor. Hepsi de DYP örgütlerinden gelen telefonlar. Geri dönmem ve DYP içinde yer almam konusunda büyük baskı var. Yuvaya dön diyorlar." 
     
     İşte Çiller’in son gafı 
Afla tam 1 milyon 600 bin PKK’lı çıktı’      DYP Genel Başkanı Tansu Çiller, Genelkurmay Başkanı’nın "Af nedeniyle 1660 PKK’lı serbest kaldı" sözlerini aktarırken, rakamı şaşırarak kırdığı potlara bir yenisini daha ekledi. 1660 yerine 1 milyon 600 bin kişinin afla birlikte cezaevinden dışarı çıktığını söyleyen Tansu Çiller, diğer parti yöneticilerinin hemen gelen müdahalesiyle vahim yanlışını düzeltti. Yaptığı bu hatadan rahatsız olan Çiller, sıkıntısı geçtikten sonra içtüzük konusuna geçip hükümeti istifaya çağırdı. 
     


 SİYASET 




















</TEXT>
</DOC>
