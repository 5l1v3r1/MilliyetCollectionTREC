<DOC>
<DOCNO> 30047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/spor/spo01.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM’DAN NEŞTER 
</HEADLINE>
<TEXT>

Beşiktaş Teknik Direktörü, Almanya kampı öncesi ilk operasyonu yaptı ve sekiz genç oyuncuyu kadroya almadı. Kafilede 25 futbolcu bulunacak 
     KARTAL YİĞİT 

     SİYAH-Beyazlı takımın Alman çalıştırıcısı Daum, dünkü çalışmalardan sonra sekiz oyuncuyu kadrodan çıkardı. Sezonu 32 kişiyle açan Daum Shorunmu, Baya ve Stavrum’un çalışmalara katılacağını, İlhan, Tümer ve N’Gotty’nin de transferinin biteceğini düşünerek, kadroyu 25’e indirecek. Tecrübeli hoca, sabahki çalışmadan sonra oyuncularına, "Kalabalık bir kadroyla çalışamam. Bu yüzden aramızdan bazı arkadaşlar ayrılacak" dedi. 
     İSTANBUL’DA kalacak isimlerin Hüseyin, Yunus, Mesut, Tolga, Yasin Halıcıoğlu, Cem, Hakan ve Engin olduğu bildirildi. 9 Temmuz’daki Almanya kampına gidemeyecek olan gençler Fulya’da Antrenör Ömer Gülen yönetiminde çalışacak. Daum, Almanya dönüşü oyuncuları bir kez daha izleyip, takımda kalıp, kalmayacaklarına karar verecek. Gönderilecek oyuncular ise kiralık olarak Kahramanmaraş ve Yalovaspor’da forma giyecek. 
     
UEFA’ya şikayetAberdeen, kendisine bilgi vermeden transfer yapan Stavrum ve Beşiktaş’ı dava edecek 
     ABERDEEN, Norveçli golcüsü Arild Stavrum’u transfer eden Beşiktaş’ı, UEFA’ya şikayet edecek. Alman St.Pauli’nin teklifini kabul etmeyen ve Aberdeen’de kalacağını söyleyen Stavrum’un, bir hafta sonra Beşiktaş’a imza atması İskoç kulübünde şok etkisi yarattı. Bu transferin gizlice gerçekleştiğini ileri süren kulüp, UEFA’ya gidecek. 
     BEŞİKTAŞ ise Aberdeen’e, Stavrum ile anlaştığını ve bu futbolcunun serbest kalması için kontratındaki 116 bin sterlinlik bedeli ödeyeceğini faksla bildirdi. Stavrum’un menajeri de teknik olarak hiçbir sorun olmadığını belirtti. Aberdeen, antrenmanlara yalan bahaneyle çıkmadığı için Stavrum’a 14 bin sterlin ceza verdi. 
     
İlhan-Tümer için arayış      SAMSUNSPOR ile bonservis konusunda anlaşamayan ve hülle yoluyla İlhan ile Tümer’in transferini çözmek isteyen Beşiktaş yönetimi, Belçika’da arayışa geçti. Yönetici Yıldırım Demirören’in, hem özel işleri nedeniyle, hem de hülle yapılacak kulüp aramak amacıyla Belçika’da çalışmalar yaptığı iddia edildi. 
     İLHAN ve Tümer’i Almanya kampına götürüp, götürmeme konusunda yönetim kararsızlık yaşıyor. Tümer, dün kulübe gelip, Daum’la tanıştı. Kamp öncesi önlemini alıp, iki futbolcu için Almanya vizesi çıkaran Menajer Sinan Engin, "Onları burada zorla tutmuyoruz. Gerekirse hülle yapacağız" diye konuştu. 
     
Khlestov şaşırttı      BEŞİKTAŞ’ta hayal kırıklığı yaratan Khlestov, başarılı performansıyla dikkati çekiyor. Rus futbolcu, Daum tarafından gözlem altına aldı. Test sonuçları iyi çıkan Khlestov’un, Ümit, Yasin, Tayfur, Tamer, İbrahim, Rahim ve Ahmet’le birlikte koşu programları daha ağır geçiyor. 
     



 SPOR 
























</TEXT>
</DOC>
