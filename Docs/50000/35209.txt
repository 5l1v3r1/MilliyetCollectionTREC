<DOC>
<DOCNO> 35209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/spor/spo01.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM ÇİLEDEN ÇIKTI 
</HEADLINE>
<TEXT>

Beşiktaş Teknik Direktörü, salı günü geleceği belirtilen Ronaldo’nun dün de dönmemesi üzerine öfkelendi. Brezilyalı futbolcunun menajeri, "Kendisi iki gün içinde gelecek" dedi 
     KARTAL YİĞİT 

     Leverkusen örneği 
     BEŞİKTAŞ Teknik Direktörü Christoph Daum, salı günü geleceği açıklanan Ronaldo’nun dün de gelmemesi üzerine çileden çıktı. Bir hayli sinirlenen Daum, Leverkusen’da çalışırken de Brezilyalı futbolcuların dönüşlerinde sorunlar yaşadığını belirtip, yöneticilerden Ronaldo’nun hemen bulunmasını istedi. Bunun üzerine Spor Koordinatörü Erdil Arpacı bu futbolcunun menajerini aradı. 
     
     Engin’den açıklama 
     BREZİLYALI futbolcunun menajeri, "Ronaldo ev işlerini halledemedi. 2 gün içinde gelecek." diye konuştu. Menajer Sinan Engin, Ronaldo’nun bugün veya yarın İstanbul’da olacağını söyledi. Daum, ayrıca futbolcularından Milan maçına resmi bir karşılaşma gibi çıkmalarını istedi. Dün sabahki idmanı iptal eden Alman hoca, oyuncularına hazırlık maçlarının kasetlerini izlettirdi. 
     
     Hataları anlattı 
     MAÇLARDA yapılan hataları futbolcularına tek tek anlatan Daum, "Trabzonspor maçı öncesinde en ciddi sınavı Milan karşısında vereceğiz. Bu maçı jübile gibi görmeyin. Çünkü artık bir hafta sonra lige başlayacağız. Bu maçta neyin ne olacağını göreceğiz" dedi. Bu arada satış listesinde bulunan Ali Eren, dün Belgrad Ormanları’nda kros yaptı. 
     
     DaumSA 
     BEŞİKTAŞ Teknik Direktörü Daum’a Fenerbahçe yöneticisi Zeynep Sabancı’nın sahibi olduğu FB Otomotiv Şirketi, son model bir Cadillac armağan etti. Alman hoca, "Şov olmasın" diyerek Cadillac yerine mini otomobillerle gazetecilere poz verdi. Daum’un, "Beşiktaş bu sezon bu otomobil gibi güçlü ve sağlam olacak mı " sorusuna ise "Hayır" demesi gülüşmelere yol açtı. 
     
     Shorunmu bitti 
     BEŞİKTAŞ’ta sözleşme imzalamasına rağmen Daum’un Milli Takım’a gitmemesini istediği kaleci Shorunmu, Siyah - Beyazlı kulüple yollarını ayırdı. Asbaşkan Yıldırım Demirören’le görüşen Nijeryalı kaleci, "Ayrılmak istemiyorum. Bu sezon Milli Takım için bir ay olmayacağım. Gelecek yıl program daha yoğun. İsterseniz sözleşmeyi bir yıllığına çevirelim" önerisini getirdi. Yıldırım Demirören, bu teklifi kabul etmeyip, "Sözleşmeni fesh etmek istiyoruz" dedi. Shorunmu da ayrılmayı kabul etti. 
     
     Heinen Kartal yolunda 
     BEŞİKTAŞ Teknik Direktörü Daum, Shorunmu’nun yerine Eintracht Frankfurkt’un kalecisi Heinen ile prensip anlaşmasına vardı. Alman kalecinin Frankfurt’ta oynamak istemediği ve teklifi hemen kabul ettiği belirtildi. Bu futbolcu için, Frankfurt kulübü yöneticileri ile görüşmelerin başladığı, bonservisi sorun olursa, Heinen’in kiralık olarak transfer edileceği öğrenildi. Heinen’in transferinin gerçekleşmemesi halinde ise rota Basel takımının Slovak kalecisi Konig’e çevrilecek. 
     



 SPOR 























</TEXT>
</DOC>
