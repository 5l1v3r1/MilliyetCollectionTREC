<DOC>
<DOCNO> 33859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/ekonomi/eko05.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın sihirbazı Global’e ortak oldu 
</HEADLINE>
<TEXT>

Dünyaca ünlü Templeton Fonu, sermaye artırımı yoluyla Global Menkul’ün ortağı oluyor. Ortaklıkla ilgili niyet mektubu imzalandı 
     EKONOMİ SERVİSİ 

     135 ülkede finansal danışmanlık ve varlık yönetimi hizmeti veren Franklin Templeton Investments’ın finansal kuruluşu olan Templeton, Global Menkul Değerler’e ortak oluyor. Global Menkul, borsaya, sermayesinin 17.5 trilyon liradan 20 trilyona çıkarılacağını ve artırılan yüzde 14.3’lük kısmın Templeton Strategic Emerging Markets Fund’a satılacağını bildirdi. 
     Templeton’un Global’e ortak olması konusunda her iki şirket arasında bir niyet mektubu imzalandı. Mektupla tarafların 15 Ağustos’a kadar bağlayıcı bir sözleşme imzalamak niyetinde olduklarını teyit ettikleri kaydedilen açıklamada, Templeton’un sermaye artırımı sırasında her bir hisse için ödeyeceği fiyat, sahip olacağı ortaklık payı ve şirket yönetiminde alacağı rol konusunda görüşmelerin devam ettiği ifade edildi. 
     
Hisseleri prim yaptı      Açıklamada, "Templeton’un Global Menkul’ün Türkiye’deki lider pozisyonunu daha ileriye götürebilmesi için, Global isminin ulusal ve uluslararası arenada öne çıkartılması konusunda da destek vermesi hedefleniyor" denildi. 
     Templeton’un Global Menkul’e ortaklık haberinden sonra Global Menkul’ün borsada işlem hisseleri 2.150 liraya kadar yükselerek yüzde 16 prim yaptı. İkinci seansta borsanın genelindeki satışlardan Global Menkul hisseleri de etkilendi. Borsa günü yüzde 5.6’lık düşüşle kapatırken, Global Menkul hisseleri yüzde 1.3 yükseldi. 
     
Mobius efsanesi      Para sihirbazı olarak adlandırılan ve birçok kez dünyanın en iyi para yöneticisi olarak seçilen Mark Mobius, Templeton Fonu’nun Gelişen Piyasalar bölümünden sorumlu. Mobius, 32 yıldır Templeton’da çalışıyor ve aralarında Türkiye’nin de bulunduğu birçok ülkedeki yatırımları yönetiyor. 
     Mobius, geçen yıl Türkiye’ye geldiğinde, "Ben ne zaman İstanbul Havaalanı’na insem, İMKB yükselirdi. Artık etkilenmiyor" demişti. Mobius, Türkiye’de özelleştirmenin hızlandırılması gerektiğinin altını çizmişti. 
     
240 milyar dolarlık fon      Franklin Templeton Grubu dünyanın en büyük fon yönetim şirketlerinden biri. Templeton Strategic Emerging Markets Fund, Franklin Templeton Investments bünyesindeki Templeton Asset Management Ltd. tarafından yönetilen bir yatırım fonu. 
     Franklin Templeton Investments, New York, Pasific ve Londra Borsası’na kote olan bir şirket. Yönetimi altındaki varlıkların toplamı 240 milyar dolar olan Templeton, 240 adet fon ve diğer finansal ürünleri ile 135 ülkede finansal danışmanlık ve varlık yönetimi hizmeti veriyor. Fonun ortalama yatırım süresi beş yıl. 
     
Global’den yeni hizmet      Global Menkul, borsa yatırımcılarına yönelik ilk "Türkçe Ses Tanıma Sistemi"ni hizmete sundu. Global Menkul Yönetim Kurulu Başkanı Mehmet Kutman, Türkçe Ses Tanıma Sistemi ile yatırımcıların, borsada işlem gören tüm hisse senetlerinin adını veya hissenin bilinen yaygın kod adını söyleyerek gerçek zamanlı bilgilerine ulaşabileceklerini söyledi. 444 0 321 Globaldirect hattı ile aranan sistemde, istenilen hissenin fiyat bilgilerine numara kodlamaya gerek kalmadan sadece konuşarak verilen emirler doğrultusunda ulaşılabildiğini anlatan Kutman, "Dünyada özellikle finans sektöründe çağrı merkezlerinde kullanılan ses tanıma teknolojisi, Türkçe için ilk kez geliştirildi. Bu sistem, maliyetlerimizi düşürmek, daha önemlisi müşteriye daha hızlı servis verebilmek açısından önemli" dedi. Bir yıldır bu proje üzerinde çalıştıklarını dile getiren Kutman, ses tanıma teknolojisinin iki - üç ay sonra hisse alım satım işlemleri için de uygulanacağını belirtti. 
     



 EKONOMİ 
























</TEXT>
</DOC>
