<DOC>
<DOCNO> 4544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/ekonomi/aeko.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK düğmeye bastı 
</HEADLINE>
<TEXT>

SPK, kuracağı gözetim merkeziyle manipülasyonlara anında müdahale edecek. Böylece, oluşturulacak erken uyarı sistemiyle haksız kazanç ve yatırımcıların mağduriyeti önlenecek 
     Sermaye Piyasası Kurulu SPK Başkanı Doğan Cansızlar, kuracakları Piyasa Gözetim Sistemi ile sermaye piyasalarındaki her türlü manipülasyon ve diğer sistem dışı hareketleri anında izlemeye başlayacaklarını bildirdi. 
     Bir - bir buçuk yıl içinde tamamlanması planlanan proje ile merkezde yeni bir bilgi işlem merkezi oluşturulacağını kaydeden Cansızlar, bu merkeze İMKB, Takasbank, Altın Borsası, aracı kurumlar ile şu an sayısı 315 olan ve piyasada hisse senetleri alıp satan bütün şirketlerin bağlanacağını söyledi. 
     Cansızlar, piyasanın elektronik ortamda izleneceği Piyasa Gözetim Sistemi, diğer adıyla Erken Uyarı Sistemi hakkında şu bilgileri verdi 
     
     Anında müdahale 
     "Piyasada anormal iniş ve çıkışlar mı var, hemen müdahale edilecek. İşlem kapatılacak. Birşey varsa hemen ortaya çıkarılacak. Herhangi bir sorun yoksa da işlem tekrar açılacak. Bu çerçevede yeni bir örgütlenme modeline de gideceğiz. Yeni dönemde sermaye piyasalarında en güvendiğimiz araç, erken uyarı sistemi olacak. Piyasa gözetim sistemi ile her türlü manipülasyon ve mevzuata aykırı hareketlere anında müdahale edebileceğiz." 
     Yeni sistem devreye girene kadar sermaye piyasalarındaki denetimlere yoğunluk vereceklerini kaydeden Cansızlar, bu şekilde içeriden bilgi alma, manipülasyon ve diğer kural dışı hareketlere imkan vermeyeceklerini ve piyasaları güvenilir kılma gayreti içinde olacaklarını ifade etti. 
     
     Borsa oyun yeri değil’ 
     Borsayı ekonominin barometresi olarak tanımlayan Cansızlar, ekonomideki iniş - çıkışların ve dalgalanmaların aynen borsaya da yansıdığını söyledi. Borsaların ekonominin geleceğine ilişkin sinyaller verdiğini anlatan Cansızlar, şunları kaydetti 
     "Borsalar hem mevcudu ölçer termometre, hem de ilerisi için sinyaller veren bir nevi barometredir. Borsa, tek başına ekonomiyi düzeltemez. Borsalar, oyun yerleri de değildir. Orta ve uzun vadeli yatırım yapılan yerlerdir. Onun için maceraperest bir yaklaşımla günübirlik gelip çok yüksek kazanç elde edilecek yerler değildir. 
     
     Sistem nasıl işleyecek 
     1. SPK’nın Ankara’daki merkezinde yeni bir piyasa gözetim merkezi kurulacak. 
     2. Bu merkez İMKB’deki aracı kurumları, Takasbank’ı ve Altın Borsası’nı gerçek zamanlı olarak online ortamda inceleyecek. 
     3. Merkez, herhangi bir hisse senedinde olağanüstü bir hareket tespit ettiğinde o hisse senedini işleme kapatacak. 
     4. Konuyla ilgili hemen inceleme başlatılacak. 
     5. Sorun varsa ortaya çıkarılacak, yoksa hisse senedi işleme açılacak. 
     


 EKONOMİ 




















</TEXT>
</DOC>
