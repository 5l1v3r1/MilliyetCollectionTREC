<DOC>
<DOCNO> 29208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/siyaset/asiy.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda adres CHP 
</HEADLINE>
<TEXT>

CHP Lideri Deniz Baykal, Kurultay’a iki gün kala FP’nin kapatılmasından, ekonomik krize ve soldaki yeni oluşuma kadar birçok konuyu Milliyet’e değerlendirdi 
     SOHBET ODASI Derya Sazak 

     Partiler birbirinden farklı değil 
     SORU Krizin ekonomik faturasını çıkardınız mı 
     BAYKAL Bizim hesabımıza göre bu rakam 89.2 milyar dolardır ve ulusal gelirin yarısına eşittir. Herkes yoksullaştı, ağır bir sosyal bedel ödüyoruz. 
     SORU Çıkış nasıl olacak 
     BAYKAL Bu dönemde şöyle bir psikoloji var, Anadolu’da git kahveye, siyaset açılınca halk diyor ki, elim kırılsaydı da oy vermeseydim... 1990’lı yıllarda hep bir defalık iktidarlar yaşandı. Seçime giren partiler sosyal demokrat mesajlar verdiler. Miş gibi davrandılar. Zihnimizi netleştirelim, Türkiye’yi bu noktaya hepsi birden getirdiler. Hiçbirinin farkı yoktu. Bunların tümü de birbirini yolsuzluk yaptıklarını bilerek aklamışlardır. 
     SORU Madem öyle, CHP niye Meclis dışında .. Sorun nereden kaynaklanıyor 
     BAYKAL Bunda bütün partilerin birbirinin aynı söyleminin etkisi ortada. CHP’ye yapılan haksızlık yeni anlaşılıyor. Biz aynı değiliz. Biz sosyal demokratız. Biz Türkiye kuşatıldı dedik, çeteleşmeye karşı en kararlı mücadeleyi verdik, Susurluk’un üzerine gittik. 
     Kendimizi anlatmakta ikinci bir engel de sizi de iktidarda gördük anlayışıdır. Bu da doğru değildir. 
     1980’den bu yana 21 yıldır içinde CHP ve onun genel başkanı olarak ben sadece 54 günlük hükümet ortaklığı yaptık. Bu Türkiye’yi seçime götürmek için yapılmış seçim işbirliğiydi, bir icraat hükümeti kesinlikle değildi. CHP iktidarda denenmedi. Başbakan olmadım ben, bütçe yapmadım, program uygulamadım. 
     
     Halkın davasını güdüyorum 
     SORU Dokuz ay önce aldığınız CHP bugün daha iyi noktada mı, Altan Öymen’in muhalefet yapmıyor, ağzı var dili yok diye eleştirildiğini biliyorum. 
     BAYKAL Yok ben kişileri hedef almadım. 
     SORU İnönü’yü yetersiz bularak üç kez seçime girdiniz. 
     BAYKAL Evet ama bir tek gün onun aleyhinde hiçbir suçlama yapmadım. Partinin nasıl daha iyi olması hakkındaki iddiamı söyledim. 
     SORU Kamuoyu sizi niye hırçın buluyor, bir üslup sorunu mu var 
     BAYKAL Artık yok. O hakşinaslığı gösterin. Ya deyin ki artık olgunlaştın, eskisi gibi sert politika yapmıyorsun ya da bu üsluptaki muhalefet Türkiye’ye yetmiyor... Karar verin. Şaka bir yana ben konu bazında muhalefet yapıyorum. Banka mı soyuluyor, heyecanla olayın üzerine gidiyorum. Halkın davasını güdüyorum. 
     SORU Anadolu solu tanımına neden gerek duydunuz Partiyi sağa açmakla suçlanıyorsunuz 
     BAYKAL Sosyal demokrasi bir devlet düşüncesi değil, toplum düşüncesidir. Önce insan vardır. İnsan resmiyetin kurbanı olamaz. O kurultayda şunu da söyledim CHP’de artık etnik, mezhep, bölgecilik temelinde siyaset istemiyorum. Kimseyi partinin dışına itmeye çalışmadım. Tam tersine partiyi dar kapalı grupçukların, dükalıkların etkinlik alanlarının ötesine taşımaya çalıştım. Bunun sağa açılmakla falan hiç ilgisi yok, yeni üye yazımı yaptık, onların hepsi gerçek sosyal demokratlar. Ben bir iddiayla gelmişim, hepsi kurultaya sunduğum projelerdir. CHP, 30 Eylül ertesi yeni yönetimle birlikte hızlı bir yükselişe geçmişti. Bir süre sonra bu tırmanışın da etkisiyle kurultaydan aldığımız yetkiyi tıkamaya, engellemeye dönük bir anlayışla karşı karşıya kaldık. Bu tepki karşısında ya eski düzen devam etsin diyecektik ya da olmaz böyle şey diyecektik. Arkadaşlarımız, biz yokuz diye ayrıldılar. 
     
     TBMM’nin bir bacağı kesildi 
     SORU CHP kurultayı öncesinde Türkiye’deki siyasal manzarayı nasıl görüyorsunuz Fazilet’in kapatılması merkez sağdaki oluşumları hızlandırabilir. 
     BAYKAL Demokrasi açısından elbette savunulması güç bir olay. 
     SORU Kapatılmasaydı da olurdu diyorsunuz. 
     BAYKAL Evet. Fazilet kapatılmıştır ama bu karardan sonra Türkiye şimdi demokrasi doğrultusunda hukukunu da, siyasetini de ileriye taşımaya çalışıyor. Anayasa değişikliği bunun hazırlığıdır. 
     SORU Fazilet’siz Meclis’i nasıl görüyorsunuz 
     BAYKAL Türkiye ana muhalefet partisini kaybetmiştir. TBMM’nin bir bacağı kesilmiştir. Öyle anlaşılıyor ki, önümüzdeki dönem parlamento içi transferler de başlayacak... Bu süreç hükümet içi dengeleri de değiştirebilir. 
     SORU MHP kapıyı açtı gibi... 
     BAYKAL Hükümetin değiştirilmesi şartları doğduğunda sadece hükümet değil, onları değiştiremeyen parlamento da değiştirilir. 
     
     Ecevit’in yanında sigara içmiyorlar 
     SORU Seçim gündeme gelir mi 
     BAYKAL Transferlerle denge değişirse de hükümet eskisi gibi devam edemez. Başbakan yardımcısı, başbakana çok saygılı onun yanında sigara bile içmiyor, ayak ayak üstüne atmıyor, hükümet içi uyumu çok iyi değerlendirmelerine rağmen koalisyonu oluşturan partilerin milletvekili dağılımı değişirse hükümet etkilenir. MHP bir milletvekili bile DSP’nin önüne geçse yapı değişmiş demektir. 
     SORU Derviş iktidarın ömrünü uzattı denilebilir mi 
     BAYKAL IMF desteği ve Sayın Derviş’in gelişiyle Türkiye’nin nereye doğru gideceğini herkes görmeye çalışıyor. Ancak 3 aylık uygulama umut verici bir sonuç doğurmadı. 
     SORU Derviş’ten mi, yoksa hükümetten mi kaynaklanıyor 
     BAYKAL Kriz derinde, bir program uygulamaktan öte olayın siyasi boyutu var. Dünyanın her yerinde böyle bir krize yol açmış bir hükümetin devamı mümkün değildir. 
     SORU Başbakan çekilseydi durum değişebilir miydi 
     BAYKAL Türkiye’nin milli geliri 170 milyar dolara düştü. 1 milyona yakın insan işsiz kalmış. İstikrarı biz yanlış anlıyoruz, başbakan ve yardımcıları bir araya gelince istikrar var sanılıyor. Sorun bir siyasal yenilenmeyi gerektiriyor. Güvensizlik havası devam ediyor. 
     
     Yeni oluşum’un haklı zemini yok 
     SORU Yeni oluşum tutmaz mı 
     BAYKAL Bence yanlış yaptılar. Büyük iddialarla yola çıktılar, dediler... Üzüldük tabii, ayrılmış olmalarına. Ancak bu tepkinin haklı bir zemini yoktur. 
     SORU Kurultayda ayrılanlara geri dönüş mesajı verecek misiniz 
     BAYKAL İnsanlar şunu gördü, o tepkileri gösterenlerin ortaya bir seçenek koyması söz konusu değildir. Seçenek CHP’dir. Çünkü Türkiye’yi iflasa götüren sürece kesinlikle, bilinçli olarak karşı çıkmış tek parti CHP’dir. 
     SORU İnönü’nün kuracağı partinin şansı olmaz mı diyorsunuz 
     BAYKAL 1960’lı yıllardan bu yana sosyal demokrasinin ana kurumu CHP’dir. Partinin kurumsal kimliği ve saygınlığı ortadadır. 
     SORU CHP dışında arayışlar var, Derviş hazırlanıyor, Mümtaz Soysal anti - Derviş bir programla topluma daha solda bir proje sunmaya çalışıyor. 
     BAYKAL Hepsine başarılar diliyorum. Hayırlı olsun. CHP Türkiye’nin geleceğine yön verecek ana siyasi kurumdur. 
     
     Yeniden dönerlerse anlayışla karşılarım 
     SORU Gidenlere dönün çağrısı yapacak mısınız 
     BAYKAL Ayrılmış olanlar olabilir, elbette dönecekleri yer CHP’dir, biz bunu anlayışla karşılarız. 
     SORU Siz eski başkanlar ayrılmadan önce İnönü’yü, Öymen’i davet etseydiniz daha uygun olmaz mıydı 
     BAYKAL Bu bizden kaynaklanan bir sorun değil, Sayın Karayalçın’dan böyle bir beklentiyi sezdiğim an çay davetini yaptım... Ama olmadı. 
     SORU Derviş’in şansı nedir 
     BAYKAL Türkiye’de sosyal demokrat yeni oluşum arayışını bu hükümetten yola çıkarak gerçekleştirmek mümkün değildir. Bu hükümetten ne çıkar bilmiyorum ama sosyal demokrasi çıkmaz. Herkes hesabını ona göre yapsın. Solda adres CHP’dir. Kişisel duygulardan, heveslerden kaynaklanan başka adres arayışları olabilir ama CHP’nin geçen 15 yılda verdiği sınavı değerlendirmeden Türkiye’de başka çıkış yapma imk nı yoktur. 
     
     Artık, iktidara hazırlanıyoruz 
     SORU Kurultayda yine yarış var, Ertuğrul Günay rakibiniz, bu defa da siz CHP muhalefet yapmıyor diye eleştiriliyorsunuz. CHP niye reel politika yapmıyor, Anadolu’ya niye çıkmıyorsunuz. 
     BAYKAL Siyaset bir maraton, sürekli yüksek tansiyon kaldırmaz. Şu anda siyasetin ihtiyacı ajitasyon değil. Meydan mitingi de değildir. Halk her şeyi biliyor, izliyor. Şimdi ihtiyaç her siyasi partinin ülke sorunlarını ciddiyetle çözecek bir güven verme noktasına gelmesidir. CHP olarak biz bunu yapıyoruz, iktidara hazırlanıyoruz. CHP’nin Bilim Yönetim ve Kültür Platformu’nda 180 uzmanımız çalışıyor. Çözüm üretiyorlar. Fabrika gibi çalışıyor aydınlarımız. Şubat krizinde daha Derviş gelmeden Silivri’de toplanarak ne yapılması gerektiğini söyleyen tek parti CHP’ydi. 
     SORU Kurultaytan nasıl bir sonuç bekliyorsunuz 
     BAYKAL CHP kendi içindeki dayanışmasını daha da pekiştirecek, izlenen politikaya örgütümüzün sahip çıktığını göreceğiz. Güçlenerek çıkacağız. 
     



 SİYASET 











</TEXT>
</DOC>
