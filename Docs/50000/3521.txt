<DOC>
<DOCNO> 3521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/yazar/tamer.html </URL>
<DATE> 2001/01/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çankaya davetinden gecikmiş notlar 1 
</HEADLINE>
<TEXT>

     Son 20 yılda toplam 20, hatta belki 10 kez bile gitmemişimdir Ankara'ya. Siyasetçilere karşı mesafeli durarak ruh sağlığımı korumakla ne kadar isabetli davrandığımın kanıtı, Tantan'ın operasyonları. 
     Aslında bugün ortalığa dökülen kirli çamaşırlar, ipliği pazara çıkan siyasetçiler ve diz boyu yolsuzluklar, yıllardan beri İstanbul kulislerinde alenen konuşulmakta, hatta yazılmaktaydı. Ne var ki gemi azıya almış menfaat çarkı, hiç sıkılıp utanmadan kamuoyunun gözü önünde ve en tepedeki siyasetçilerin koruyucu kanatları altında devleti soymaya devam ediyordu. 
     Ankara'ya gidecek olsam yüzyüze geleceğim bazı dokunulmaz hırsızların, gözümün içine baka baka yalan söylemeleri ki kendileri İstanbul'a geldiklerinde aynen öyle yapıyorlardı iyice sabrımı taşırabilirdi. Biraz da savunma içgüdüsüyle ve tabii siyaset değil de ekonomi yazıyor olmam sayesinde ne siyasilerin Ankara'daki herhangi bir davetine, ne de Özal döneminden beri Çankaya Köşkü'nden zaman zaman gelen davetlere bugüne kadar hiç katılmadım. Hatta TÜSİAD'ın Ankara'daki toplantılarına bile tek bir kez bile gitmedim. 
     
     Koşa koşa gittim 
     Bu satırları yazarken farkediyorum ki ben de bugüne kadar Ankara'yı kendi çapımda ciddi ciddi boykot etmişim. 
     Eveeet, geçen hafta şeytanın bacağını kırdım ve Çankaya Köşkü'ne nihayet çıktım. Sevgili Cumhurbaşkanımız Ahmet Necdet Sezer'den yeni yıl resepsiyonu için davet alınca büyük bir hevesle, koşa koşa gittim Ankara'ya. Davet öncesinde deneyimli meslektaşlarımın köşelerinde Çankaya'da geçmişte bu tür davetlere giriş - çıkışta karambol yaşandığını okuduğum için tedbirli davranıp 5 - 10 dakika erken gittim. Ne karambol vardı, ne kargaşa. 
     Hatta laf aramızda Çankaya Köşkü'nün bir önceki sahibi Süleyman Demirel'in geçen ay kalabalık bir kadroyla Liderler 2000 seminerine geliş - gidişinde Swissotel önündeki kadar bile trafik tıkanıklığı yoktu. Karşınızdakine gereken saygıyı duyuyor ve 2 bin kişilik yere 3 bin kişi davet etmiyorsanız, biraz da konuklarınızın giriş çıkışta sorun yaşamaması için kafa yorup basit bir - iki önlem alıyorsanız, hangi kapıdan giriş yaptıysanız o kapıdan çıkacağınızı gösteren küçük kağıtlara yazılmış bilgi notu gibi oluyor pekala demek ki... 
     
     Neden geç yazdım 
     Köşkten izlenimlerimi neden epey rötarla yazdığım ya da neden yazmadan edemediğime gelince... 
     Ben ilk gece davetliydim. Hiç adetim olmadığı halde galiba biraz mahcubiyet yaparak hemen ertesi gün yazmaya çekindim, utandım. Cumhurbaşkanımızın o sıcak ve yalın kişiliğinin bir parçası olan doğal mahcubiyeti, Köşk'e çıkınca bana da hemen sirayet ediverdi galiba. Diğer meslektaşlarımın neler yazdıklarını görmeden herhangi bir aykırılık ya da istemeden saygısızlık yapmaktan çekindim. 
     Sonradan da güncelliği kayboluyor gibi oldu. Ancak bu arada sağolsun Perihan Mağden, davetle ilgili her 2 yazısında da benden bahsettiği için olsa gerek, tanıdık - tanımadık, yakın arkadaşım - uzak dostum, her gün gördüklerim, kırk yıldır görmediklerim ve özellikle eski Cumhurbaşkanı ile mahkeme maceralarımı takip eden okurlarımın sorularından kaç gündür baş edemez hale geldim 
     - Cumhurbaşkanı sana nasıl davrandı 
     - Seni tanıdı mı 
     - El sıkışırken takdim eden birisi var mı 
     - Herkes yazdı da sen yazmadığına göre düş kırıklığına mı uğradın 
     - Cumhurbaşkanı çevresindekilere nasıl davranıyor 
     - İkram nasıldı 
     - Yeni şarabı tattın mı 
     - Bir hatıra fotoğrafı çektirdiniz mi 
     Daha ne sorular, ne sorular... 
     
     Radikal sayesinde 
     Sondan başlayayım. Yıllarca aynı kentte yaşadığımız halde Çankaya Köşkü'nde tanıştığımız ve konuşur konuşmaz yazılarındaki gibi tiryakilik yaratıveren Perihan Mağden sayesinde Cumhurbaşkanımızla ilk buluşmam belgelenmiş oldu. Davetin ertesi günü kendimi Radikal gazetesinin birinci sayfasında Cumhurbaşkanımızla el sıkışırken görünce Perihan da arkamızda havalara uçtum. Yandaki fotoğrafa bakın Yüzümün yarısı bile gözükmüyor, ama olsun Cumhurbaşkanımız ne kadar da sıcak gülüyor. Beni nasıl karşıladığını bu fotoğraftan anlayabilirsiniz. Dolayısıyla düş kırıklığı falan söz konusu değil. 
     Çankaya Köşkü'nde konukları kimse takdim etmiyor. Ben tam kendimi takdim etmek üzereydim ki, Cumhurbaşkanımız çok sıcak bir ses tonuyla "Sizi burada görmek ne kadar güzel" diyerek elini uzattı. Gazetedeki resmim dışında beni görme ihtimali olmadığına göre karşısında görür görmez tanıyıvermesine hem şaşırdım, hem de çok mutlu oldum tabii. 
     İkram yeterliydi ama abartılı değildi. Lezzetli ve zarifti. Evinde misafir ağarlayan herkesin görebileceği gibi hiç de masraflı değildi. Gazetelerden birinde Çankaya'daki davetin 1 milyar liraya mal olduğu yazıyordu. Olsa olsa o kadardır. 
     Cumhurbaşkanımızın seçtiği yeni şarapların kırmızısından içtim ve çok beğendim. DEVAMI YARIN 
     
     





Savaş psikolojisi 


"Cehalet kuvvettir" 


Neden bu telaş 


'Savaş'ın sözleri SADECE İFTİRA' 


Aliyev ve İshak Bey’in k rhanesi 


Duyguyla içgüdüyle değil, akıl ve mantıkla... 


Çok cephede 


Özgür balık, Billy 


Marsilya'da ağaç dikmek yerine... 


Sezer ve hukuk 


Fransızcayı boykot 


İngiltere ne yapacak 


Meslek sorumluluğu 


Çiller Bakan çekilmeli 


Üç ilgisiz olay 


Çankaya davetinden gecikmiş notlar 1 


Maaş miras değildir 


Soruşturma var, hüküm yok, sanık var, suçlu yok 


Tayyip Erdoğan GELİYOR 


</TEXT>
</DOC>
