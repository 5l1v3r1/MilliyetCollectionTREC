<DOC>
<DOCNO> 45809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur11.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da güvenlik önlemleri artırılıyor... 
</HEADLINE>
<TEXT>

     Afganistan'a yönelik operasyonun ardından İstanbul'da, başta yabancı diplomatlarının güvenliğinin artırılması olmak üzere, bir dizi önlem alınması kararlaştırıldı. 
     İstanbul Emniyet Müdürlüğü'nün Vatan Caddesi'ndeki kompleksinde, bu sabah, Emniyet Müdür Vekili Hasan Özdemir ile müdür yardımcıları, şube müdürleri ve ilçe emniyet müdürlerinin katıldığı bir güvenlik toplantısı yapıldı. 
     Üst düzey bir emniyet yetkilisi, toplantıda, Afganistan operasyonunun ardından İstanbul'da herhangi bir olaya meydan vermemek için, başta yabancı diplomatların güvenliğinin artırılması olmak üzere, bir dizi önlem alınmasının kararlaştırıldığını söyledi. 
     Yetkili, bu önlemler arasında, konsolosluklar ile diplomatların kaldıkları evlerin, havalimanı ile halkın yoğun olduğu yerlerde güvenliğin artırılması, ayrıca Cuma günleri camilerde namaz sonrası gösterilere karşı hazırlıklı olunmasının yer aldığını belirtti. 
     Aynı yetkili, sol grupların da operasyonu bahane ederek eylem yapma ihtimalinin göz önüne alındığını ifade etti. 
     İstanbul Valiliği'nce, ''son dönemde meydana gelen gelişmeler'' nedeniyle kentte alınması istenen önlemler de emniyet birimlerine iletildi. 
     İstanbul Emniyet Müdürlüğü Emniyet Komuta Kontrol Merkezi Şubesi tarafından, 4 Ekim 2001 tarihli Valilik talimatı ilgi gösterilerek emniyet birimlerine gönderilen yazıda, kentte alınması istenen güvenlik önlemleri yer aldı. 
     Kurum ve kuruluşların, sabotaj ve yangın gibi olaylar karşısında aldıkları önlemleri gözden geçirmeleri için uyarılması, spor salonlarına dedektörlerin yerleştirilmesi istenen yazıda, ayrıca ibadet yerlerinde alınması istenen önlemler belirtildi. 
     






</TEXT>
</DOC>
