<DOC>
<DOCNO> 35527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/spor/aspo.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
O artık efsane 
</HEADLINE>
<TEXT>

Şifo Mehmet’in jübilesinde adeta yer yerinden oynadı. Herkes onu alkışladı, Milan bile yenildiğine üzülmedi. Futbol dünyası bir beyefendisini uğurladı 
     KARTAL YİĞİT 

     Dile kolay tam 13 yıl... Bu süre içinde efendiliğiyle, profesyonelliğiyle yalnız Beşiktaşlı değil, Fenerli’sinden, Galatasaraylı’sına, Trabzonsporlu’suna kadar tüm sporseverlerin gönlünde taht kurdu Şifo Mehmet... 
     Bu süre içinde bırakın Beşiktaş’taki 13 yılı, profesyonellik hayatında kırmızı kart dahi görmedi Mehmet. Lakabını aldığı Belçikalı Enzo Scifo’nun bile, "Sen benden daha iyisin" dediği kaptan, dün son bir kez daha çıktığı İnönü Stadı’nda herkesi ağlattı. Türkiye’de bir ilki gerçekleştiren ve jübilesinin bütün gelirini Eğitim Gönüllüleri Vakfı’na bağışlayan sembol futbolcu, yine herkese örnek oldu. 
     Türkiye ve Beşiktaş onun yaptıklarını hiçbir zaman unutmayacak. O gerçekten hem saha içi, hem saha dışında hep 1 numara oldu. Bundan sonra da 1 numara kalacak. Güle güle sevgili kaptan... Hoşgeldin hocam. Bundan sonra Beşiktaş ve Türk futbolu seni teknik direktör olarak kucaklayacak. Sana yeni yaşamında başarılar diliyoruz. 
     2. dakikada Rui Costa’nın mükemmel ortasına Shevchenko vurdu, Fevzi topu mükemmel bir refleksle çizgiden çıkardı. 
     13. dakikada İlhan Mansız’ın pasında Mehmet topla buluştu. Emektar kaptan Baya’yı kaçırdı. Baya ayağından açınca kaleci Abbiati topa hakim oldu. 
     18. dakikada Inzaghi orta sahadan kaptığı topla Beşiktaş savunmasını hazırlıksız yakaladı. Yanında koşan arkadaşı Shevchenko’ya topu çıkardı. Ukraynalı yıldız, topu köşeden ağlara gönderdi 0 - 1 
     20. dakikada Shevchenko yine Fevzi ile karşı karşıya kaldı. Aşırtma vuruşunda Fevzi iyi bir zamanlamayla takımını mutlak bir golden kurtardı. 
     30. dakikada Inzaghi, Siyah - Beyazlı savunmayı kontratakta yakaladı. Topu Shevchenko’ya çıkardı. Ancak araya giren Ahmet, topu kornere yollayarak, tehlikeyi önledi. 
     İlk yarı bu skorla tamamlanırken, ikinci devrede Milan’ın yedek ağırlıklı kadroyu sahaya sürmesiyle birlikte Beşiktaş üstünlüğü ele geçirdi. 
     59. dakikada Bayram’ın soldan ortasına Baya altı pas içinde voleyi çaktı ve Milan filelerini havalandırdı 1 - 1 
     80. dakikada Baya, Stavrum’dan aldığı topa ceza alanı içinde vurdu, top az farkla auta gitti. 
     88. dakikada Shevchenko’nun vuruşu direkten döndü. 
     89. dakikada kaleci Rossi’nin degajına ceza alanı yayının dışında kullanması Beşiktaş’a serbest vuruş kazandırdı. Atışı Nihat kullandı ve mükemmel bir vuruşla topu ağlara yolladı 2 - 1. 
     
Görkemli vedaBinlerce taraftar İnönü’deki şölende yerini aldı. Maçın devre arasındaki gösteriler sırasında duygusal dakikalar yaşandı 
     TÜRK Eğitim Gönüllüleri Vakfı’na gelirini bıraktığı Milan - Beşiktaş maçıyla jübile yapan Mehmet ve Türk futbolu için unutulmaz bir geceydi. Şifo’nun forma giydiği ilk 45 dakikanın ardından devre arasında İnönü Stadı’ndaki manzara görülmeye değerdi. Tüm ışıklar söndü ve iki projektör Mehmet’in üzerine yöneldi. Tribünlerden alkış tufanı koparken, takım arkadaşları kaptanlarını omuzlara alıp, havaya fırlattı. 
     
     Havai fişek yağmuru 
     MEHMET, daha sonra eski görüntülerinin verildiği reklam filmini izledi. Bu sırada ellerindeki küçük meşalelerle çocuklar çevresine sıralandı. Peş peşe patlayan havai fişekler ise stadı bayram yerine çevirdi. Kapalı tribüne önce Şifo’nun 10 numaralı dev forması, ardından 1 milyon numaralı, üzerinde Mehmet yazan, "1 Milyon Çocuk Eğitim Kampanyası" yazılı forma asıldı. Törende bazı taraftarların ağladığı gözlendi. Jübileden 2 trilyon lira gelir elde edildi. 
     



 SPOR 






















</TEXT>
</DOC>
