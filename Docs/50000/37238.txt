<DOC>
<DOCNO> 37238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun18.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazakistan'da "karadul" paniği... 
</HEADLINE>
<TEXT>

     Kazakistan'ın kuzeyindeki Pavlodar kentinde öldürücü ''karadul'' örümcekleri, geçen hafta 81 yaşında bir kadının ölümüne neden oldu. 
     Yetkililer, adı açıklanmayan kadının, örümceklerden biri tarafından ısırıldıktan iki hafta sonra öldüğünü belirttiler. Boyları 8 cm.'ye kadar erişebilen dev örümceklerin bir apartmanın havalandırma boşluğunda bulunması kentte paniğe yol açarken, yerel yetkililer, örümcekler tarafından ısırılanları tedavi etmek için aşı getirdi. Böcek uzmanı Oleg Lyakhov, çiftleşmeden sonra dişilerin, erkeği yemesinden ötürü ''karadul'' adı verilen bu örümceklere Kazakistan'da ilk kez 1983 yılında rastlandığını söyledi. Örümcekler, kuraklığın etkili olduğu 1998 ve 1999 yıllarına kadar bir daha görülmemişti. Uzmanlar, karadul örümceklerinin yeniden ortaya çıkmasındaki bir etkenin, kozalarını ezen ve onları öldüren çiftlik hayvanlarının sayısının azalması olduğunu belirtiyorlar. 







</TEXT>
</DOC>
