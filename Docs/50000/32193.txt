<DOC>
<DOCNO> 32193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur04.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP İl Başkanları'ndan Mesut Yılmaz'a "tulum destek" çıktı 
</HEADLINE>
<TEXT>

     ANAP il başkanları, 4-5 Ağustos tarihlerinde gerçekleştirilecek ANAP 7. Olağan Büyük Kongresi öncesinde ortak bir bildiri yayınladılar. 
     Bildiride, ''Ülkemizin çağdaş dünyayla bütünleşme mücadelesini yalnız Anavatan Partisi'nin verebileceğine, partimizin de bu zor mücadeleden tecrübesi, birikimi, kararlılığı ve doğru bildiğinden şaşmayan gözüpekliliği ile yalnız Mesut Yılmaz'ın liderliğinde başarılı çıkacağına inanıyoruz'' denildi. 
     Sheraton Oteli'nde tüm il başkanları adına basın toplantısı düzenleyen ANAP Aksaray İl Başkanı Orhan Aydın, dün yaptıkları toplantıda 81 il başkanı ile üzerinde mutabakata vardıkları konuları açıkladı. 
     Orhan Aydın, ''İçinde bulunduğumuz ve milletçe binbir türlü fedakarlıkla aşmaya çalıştığımız ekonomik kriz bir defa daha göstermiştir ki Türkiye için en fazla hayati önem taşıyan konu sağlam ve güçlü ekonomiye sahip olmaktır'' dedi. 
     ANAP'ın ekonominin önemini, evrensel gerçeklerini ve Türkiye'deki gereklerini kavramış ve bunu da felsefesi, icraatı ve ehliyetli kadrolarıyla hayata geçirmiş tek parti olduğunu ifade eden Aydın, sağlam bir zeminde gelişen ekonomiye dayanarak başarılı bir kalkınma, demokrasi, özgürlük ve sivilleşme mücadelesinin verilebileceğini Türkiye'nin ANAP iktidarları döneminde gördüğünü söyledi. Aydın, şöyle devam etti 
     ''ANAP iktidarlarının ekonomiden demokrasiye, sivilleşmeden hak ve"zgürlüklere kadar her alanda ülkemize ve insanımıza kazandırdıklarının neredeyse tamamı son on yılda heba edilmiştir. Çağ atlatma duygusu, yerini 'küme düşüyoruz' endişesine bırakmıştır. 
     Peşpeşe yaşanan felaket ve krizler, milletimizde ayakta kalma mecali bırakmamıştır. Ağır sorunlarla boğuşurken günü kurtarmaya çalışmak, gelecek, beklenti, perspektif anlayışının kaybolmasına yol açmıştır. İnsanımız, gözünün önünü göremeyecek hale gelmiştir. Ülkemizin tarihi bir yol ayrımında bulunduğu gerçeği gözlerden kaçmaktadır. Türkiye Avrupa Birliği hedefini yakalamak için harcayacağı altın değerindeki bir zaman dilimini anlamsız tartışma ve gerilimlerle boşa geçirmektedir. Ülkemizin bugün ANAP'ın insanımızı kucaklayan hoşgörülü felsefesine, iş bilen icraatçı kadrosuna ve ekonomiyi önde tutan anlayışına her zamankinden daha fazla ihtiyacı vardır. ANAP, kendisinekurulan tuzakları boşa çıkartıp önüne çıkarılan engelleri aşmak ve bir an evvel kendini toparlayarak memleketin hizmetine koşmak yükümlülüğüyle karşı karşıyadır.'' 
     İl başkanları olarak, böyle bir ortamda yapılacak 7. Olağan Büyük Kongre'yi, ANAP'ın ve Türkiye'nin geleceği bakımından büyük bir fırsat olarak gördüklerini kaydeden Aydın, kongrenin, klasik işlevlerinin ötesinde, ANAP'ın ve Türkiye'nin geleceğine, halkın siyaset kurumuna güveninin yeniden sağlanmasına ilişkin projelerin ortaya konacağı bir platform olacağını ifade etti. 
     Aydın, ''İl Başkanları olarak, ülkemizin çağdaş dünyayla bütünleşme mücadelesini yalnız Anavatan Partisi'nin verebileceğine, partimizin de bu zor mücadeleden tecrübesi, birikimi, kararlılığı ve doğru bildiğinden şaşmayan gözüpekliliği ile yalnız Mesut Yılmaz'ın liderliğinde başarılı çıkacağına inanıyoruz'' dedi. 
     
     
     






</TEXT>
</DOC>
