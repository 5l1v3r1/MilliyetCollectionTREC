<DOC>
<DOCNO> 1100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/ekonomi/eko01.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arayın, hissenizinin akibetini öğrenin 
</HEADLINE>
<TEXT>

Takasbank Genel Müdürü Emin Çatana, 1.5 milyon borsa yatırımcısından Alo Takas’ı haftada yaklaşık sadece 15 bin arayanının olduğunu söyledi 
     EBRU SUNGUR 

     Takasbank Genel Müdürü Emin Çatana, 2001 yılının genel ekonomi açısından kolay bir yıl olmayacağını söyledi. "Zor geçen yıllar, yatırım portföyleri oluşturmak için fırsat olarak değerlendirilir" diyen Çatana, 2001’in ikinci yarısında piyasaların rahatlayacağını belirtti. Çatana, şunları söyledi 
     "Yatırımcılar seçici ve dikkatli olmalı, uzman kuruluşlardan yardım almalı, fakat her ne olursa olsun kararları kendileri almalı. Yatırımlarının arkasını takip etmeli. Kendilerine kontrol için verilmiş olan imkanları kullanmalı." 
     
     Otokontrol kuruldu 
     Çatana, Takasbank’ın Alo Takas sayesinde yatırımcıların hesaplarını kontrol edebildiğini, bloke koyup çözebildiğini, ekstre alabildiğini söyledi. 
     Borsada yaklaşık 1.5 milyon yatırımcı olmasına karşın Alo Takas’a haftada sadece 15 bin arama geldiğini belirten Çatana, "Yatırımcımız ilişki kurdukları kurumlara olan güveni çok fazla sorgulamak istemiyor" dedi. 
     Çatana, "Bunları yaparken bir otokontrol mekanizması kurduk, bu mekanizmanın kullanılmasını istiyor ve bekliyoruz. Yatırımcı kendi yatırımına sahip çıksın" şeklinde konuştu. 
     Alo Takas hizmetini çok kısa zamanda internete de taşıyacaklarını açıklayan Çatana, şu bilgileri verdi 
     "Şu an sadece aracı kurumlar bu hizmetten yararlanabiliyor. Yatırımcıların Alo Takas bilgilerini internetten alabilecekleri uygulamaları da 2001’de internete taşıyacağız." 
     
     Şartlı virmana start 
     Çatana, özellikle yabancı yatırımcıların ihtiyaçları göz önüne alınarak oluşturulan şartlı virman projesinin önümüzdeki aylarda uygulamaya gireceğini bildirdi. Yabancıların herhangi bir piyasada işlem yaparken alacağını alması koşuluyla borcunun ödenmesi talimatını verdiğini belirten Çatana, bu durumun yabancılara işlem yapan aracı kuruluşlara ek maliyet getirdiğini söyledi. Çatana, tüm yatırımcıların kullanacağı yeni projeyi şöyle anlattı 
     "Maliyetleri ortadan kaldırmak için takas borç ve alacaklarını referans alan bir koşullu ödeme sistemiyle zincirleme talimat gerçekleştirme bütünlüğü içerisinde çalışan bir yeni sistem. Bu, bugün burada çalışan bütün sistemler kadar büyük bir proje. Yabancı yatırımcıların Türkiye’ye gelmesiyle ortaya çıkan bir ihtiyaç." 
     
     Teknolojiyi umursamayan aracılar var’ 
     Takasbank Genel Müdürü Emin Çatana, SPK’nın geçtiğimiz günlerde düzenlediği Arama Konferansı’nda, Takasbank’ın piyasanın beklentilerini önceden gördüğünün ortaya çıktığını söyledi. "Sermaye piyasası sektöründe olmazsa olmaz haline gelmiş teknoloji kalitesinin artırılması sorunun aracı kurumların daha fazla ciddiye almaları gerekiyor" diyen Çatana, şöyle devam etti 
     "Bizim verdiğimiz araçları çok iyi takip edip çok iyi kullanan, buna çok iyi adapte olan birçok aracı kuruluş var. Ama bunun hiç farkında olmayan ya da umursamayan kuruluşlar da var." 
     Sektörün ilerlemesinin elektronik iletişim altyapısına da bağlı olduğunu dile getiren Çatana, bunun için Türk Telekom’un daha fazla yatırım yapması gerektiğini vurguladı. Çatana, uzaktan erişime bütün yerel sistemlerle geçilmesinin de bu yatırımlara bağlı olduğunu hatırlattı. 
     


 EKONOMİ 



















</TEXT>
</DOC>
