<DOC>
<DOCNO> 12129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur12.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Ulusal Programı onayladı 
</HEADLINE>
<TEXT>

     Bakanlar Kurulu, Avrupa Birliği Müktesebatının Üstlenilmesine ilişkin Ulusal Programı görüşerek onayladı. 
     Bakanlar Kurulu toplantısına verilen arada, Devlet Bakanı ve Hükümet sözcüsü Rüştü Kazım Yücelen konuyla ilgili olarak ''Bakanlar Kurulu açıklaması'' başlıklı şu açıklamayı yaptı 
     ''Hükümetimiz Helsinki Zirvesi sonrasında Adaylık sürecinin hızlı ve kararlı bir biçimde yürütülmesi ve en kısa zamanda sonuçlandırılması için gerekli önlemleri almıştır. Katılım öncesi stratejisinin iki temel unsurunu oluşturan ve Avrupa Birliği'nin sorumluluğunda bulunan katılım ortaklığı Belgesi ile mali işbirliğini içeren çerçeve yönetmelik 8 Mart 2001 tarihinde onaylanmıştır. Bu belgelere karşılık ve katılım öncesi stratejisini tamamlamak üzere geliştirilmiş olan ulusal programımız Türkiye'yi tam üyeliğe götüren yolun çerçevesini çizmektedir. 
     Bakanlar Kurulumuzca bugün kabul edilen Ulusal Program, Türkiye'nin esasen benimsemiş olduğu insan hakları ve hukukun üstlüğüne dayalı, çoğulcu ve katılımcı demokratik yapımızın daha da geliştirilmesi ve güçlendirilmesi Kopenhag ekonomik kriterlerine bir an önce uyumu sağlayacak nitelikteki ekonomik programımızın daha etkin bir biçimde uygulanması ve her alanda Avrupa Birliği üyesi ülkelerin ulaşmış oldukları ölçütlere Türkiye'nin de süratle ayak uydurması hedeflerine yöneliktir. 
     Ulusal Program, Türkiye'nin siyasi ekonomik, sosyal ve kurumsal yapısında reform niteliğinde değişiklikler öngörmektedir. Türkiye bu dönüşümü gerçekleştirerek, hem Avrupa Birliği'ne tam üyelik hedefine ulaşacak hem de uluslararası planda daha güçlü ve etkin bir konuma gelecektir. Ulusal program siyasi nitelikleri kadar ekonomik, sosyal ve kurumsal içeriği ile de çok yoğun bir uyum çalışması ve yasama faaliyeti öngörmektedir. Bu süreç aynı zamanda yurttaşlarımızın daha sağlıklı, nitelikli ve yüksek bir yaşam düzeyine kavuşturulması ve bölgesel dengesizliklerin giderilmesi hedeflerini de kapsamaktadır. Hükümetimiz, bu amaçlara en kısa sürede ulaşma azmiyle, gerekli önlemleri ve uyum yasalarını süratle yaşama geçirme iradesini taşımaktadır. 
     Bakanlar Kurulu, ulusal programı onaylarken, bu programın yürütülmesi ve izlenmesine ilişkin ilke ve yöntemleri belirleyen bir karar da kabul etmiştir. Avrupa Birliği ile ilişkilerimizde yeni bir dönem açan ulusal programın ulusumuza hayırlı olmasını dileriz.'' 




</TEXT>
</DOC>
