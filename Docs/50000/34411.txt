<DOC>
<DOCNO> 34411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/yazar/tamer.html </URL>
<DATE> 2001/07/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Fischer Derviş’in gözüne fer getirdi 
</HEADLINE>
<TEXT>

     Devlet Bakanı Kemal Derviş’in gülen yüzüne nicedir hasret kalmışız meğer. 
     IMF Başkan Yardımcısı Stanley Fischer’ın Türkiye’ye gelmesiyle birlikte Derviş’in gözünün feri de geri geldi. Umarız Fischer gittikten sonra yeniden sönmez. 
     Türkiye’ye ilk geldiği günlerde gözlerinde eksik olmayan canlılık, sorunların tüm ciddiyetine rağmen yüzünden eksik olmayan tebessüm, gazetecilerin her türlü bunaltıcı dedektifliğine karşı gösterdiği sabır, nasıl da hepimizin içini ısıtmış, hatta yaşlı - genç, evli - bekar neredeyse tüm hemcinslerimizin yüreğini hoplatmıştı. 
     Bizim siyasetçiler ve bürokratlar, birkaç ay içinde onu da kendilerine benzettiler. Hatta bizim okurlar, Derviş’in başında çıkan lekelerin de güneşten ve "kellikten" olduğuna pek inanmıyorlar ve laf aramızda Derviş’in Ankara’daki bunaltıcı hava nedeniyle "kurdeşen" olma olasılığını daha muhtemel görüyorlar. 
     
Prof. Berksoy’u dinlerken      Dün elimde televizyonun uzaktan kumandası, Stanley Fischer’ın Türkiye ziyaretiyle ilgili ilginç bir ayrıntı yakalayabilir miyim diye bir kanaldan diğerine zaplayıp dururken, TV8’de karşıma Prof. Taner Berksoy çıktı. Değerli bir iktisatçı. Zaten sık sık televizyonlarda görüşlerini dinliyoruz. Marmara Üniversitesi İktisadi ve İdari Bilimler Fakültesi eski dekanı. Şimdi de Bilgi Üniversitesi’nde aynı sıfata sahip. Cumhuriyet Gazetesi’nde köşe yazarı... 
     Prof. Berksoy’un adını, önceki hafta fona devredilen Kentbank’ın yönetim kurulu üyeleri arasında gördüğümde düş kırıklığına uğramıştım. Belki haksızlık ediyorum, ama yakıştıramamıştım. 
     Kentbank’ın durumunun bozuk olduğu epeyce bir zamandır konuşuluyordu. Prof. Berksoy TV kanallarında yaptığı analizleri Kentbank’a dinletemediyse neden görevinden ayrılmadı Yok eğer onun önerileri doğrultusunda davranıldığı halde banka kötüye gitmeye devam ettiyse, ekranlarda bize anlattıkları ne kadar güvenilir 
     Haksızlık ettiğimi biliyorum, ama bilim dünyasının saygın simalarını salt ekonomik kriz kurbanı olduğu kuşkulu bazı kurumların üst yönetimlerinde görmekten hoşlanmadığımı da bu vesileyle belirtmek istiyorum. 
     
Fischer’a Stan diyenler      Biliyorsunuz -belki de bilmiyorsunuz- IMF Başkan Yardımcısı Stanley Fischer’a dostları Stan diye hitap ediyor. Meslektaşımız Cengiz Çandar’dan da, gazetemiz yazarlarından Prof. Hurşit Güneş’ten de bizzat duydum. Devlet Bakanı Kemal Derviş’in yakın arkadaşı olduğu da biliniyor. Hatta Stan’le Kemal, Amerika’dayken ailecek 8 - 10 günlük seyahatlere çıkacak kadar yakın dostlar... 
     Hal böyle olunca benim içime hafiften bir kurt düşmüştü IMF başkan yardımcılığından sonbaharda ayrılacak olan Fischer, acaba biraz da arkadaşına moral vermek için mi Türkiye’ye geliyor diye... Derviş’ten önce de Türkiye ile epey haşır - neşir olduğunu düşündüğümde ise veda ziyareti olasılığını da hesaba kattım. 
     Bu arada bana IMF’de halefi Anne Krueger’e görevi devrederken Türkiye ile ilgili olarak da kapsamlı bir rapor yazması gerektiği anımsatıldı. İşin içine rapor girince durum değişiyor tabii. Zira taa Davos’taki Dünya Ekonomik Forumu toplantısındaki sözlerinden de hatırlıyoruz ki Türkiye, Stan’in neredeyse şahsi meselesi artık IMF’den giderayak Türkiye’nin performansını, kendi performansının bir parçası olarak değerlendirdiği bile söylenebilir neredeyse... 
     Fakat bana sorarsanız Stan’in Türkiye ziyaretinin en - en - en verimli tarafı, MHP lideri Devlet Bahçeli’nin Fischer’la görüşmeyi kabul etmiş olması. Devlet ve Stan, yakın çalışma arkadaşlarıyla neler konuştular bilemiyoruz, ancak sızan ilk haberler doğruysa, programın bu aşamasında maraza çıkarıp seçime gitmenin tüm koalisyon partileri için yıkım olacağı, MHP tarafından da iyice anlaşılmış galiba. 
     
     







Notlar potlar 


Kamuda ücret reformu 


Yolsuzluk coğrafyası, korku tapınağı... 


Başka boyut 


Son şarkı 


Ek sınav ne zaman 


Stan kaygı dağıttı 


Yoksa Ecevit "nutuh" mu atıyor 


Pişkin - Türk ve işkence 


Fischer Derviş’in gözüne fer getirdi 


Kötü bir şiir uğruna Ya Rab 


Birkaç sene gecikmişsiniz 


Olimpiyatlar Kaf Dağının arkasında 


Fisher bizden daha iyimser 


İşçi, çiftçi, esnaf, halk mı Kim onlar .. 


Van'a 10 yıl sonra gelen Şahmaran 


</TEXT>
</DOC>
