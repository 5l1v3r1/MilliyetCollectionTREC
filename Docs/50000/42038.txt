<DOC>
<DOCNO> 42038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/ekonomi/eko04a.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası temkinli 
</HEADLINE>
<TEXT>

     Eczacıbaşı Holding Y. K. Başkanı Bülent Eczacıbaşı 
Çalkantılar kısa sürede biter 
     Eczacıbaşı Holding Yönetim Kurulu Başkanı Bülent Eczacıbaşı, ABD’deki terörist saldırıları üzücü bir olay olarak nitelendirerek, Türkiye’nin teröre karşı her türlü uluslararası işbirliğine açık olduğunu bütün gücüyle ortaya koyması gerektiğini söyledi. 
     Eczacıbaşı, Bursa’nın İznik ilçesindeki Süleymanpaşa Medresesi’nin restorasyonunun ardından yeniden hizmete açılması nedeniyle düzenlenen törene katıldı. 
     Eczacıbaşı, terör saldırılarının ardından dünyadaki mevcut ekonomik ve siyasal ortamda, meydana gelebilecek değişikliklerin Türkiye ekonomisini nasıl etkileyeceği yönündeki soruya, "Kısa vadede uluslararısı piyasalarda bir çalkantı olacak gibi gözüküyor. Bunun çok sürmeyeceğini ümit ediyoruz. Olumsuz yansımaları olacağını sanmıyorum" yanıtını verdi. İznik AA 
     
     TÜSİAD Y. Kurulu Başkan Yardımcısı Ömer Sabancı 
Ekonomi fazla etkilenmez 
     TÜSİAD Yönetim Kurulu Başkan Yardımcısı Ömer Sabancı, ABD’deki terör olayının ekonomik açıdan Türkiye’de büyük sorunlara yol açmayacağını söyledi. Sektörel Dernekler Platformu’nun Sektörel Durum Analizi’yle ilgili toplantısında konuşan Sabancı, Türkiye’nin dış ticaretinin yüzde 80’inin AB ülkeleriyle yapıldığını, bu nedenle ABD’deki olayların büyük bir ekonomik soruna yol açmasının beklenmediğini belirtti. 
     Sabancı, "Türkiye’deki mali piyasalarda ilk birkaç gün panik olmadı. Bunu olumlu bir işaret olarak görebiliriz. Şu anda devam eden IMF ile 10’uncu gözden geçirme çalışmaları da olumlu gitmekte. Bu iki noktayı bir olumlu işaret diye alabiliriz" derken, Sabancı Center’ın ikiz kulelerindeki güvenlik önlemlerine ilişkin soruya da "Her zaman güvenlik önlemi var" yanıtını verdi. Ekonomi Servisi 
     
     İstanbul Ticaret Odası Y. K. Başkanı Mehmet Yıldırım 
En önemlisi IMF’nin desteği 
     İstanbul Ticaret Odası Yönetim Kurulu Başkanı Mehmet Yıldırım, NATO’nun 5. Maddesi uygulamasının, sekiz komşu ülkeden birine rastlaması halinde Türkiye için zor günlerin’ başlayabileceğini söyledi. Yıldırım, "Ancak, IMF desteği devam ettiği müddetçe bizim için büyük bir olay olmayacaktır. Çünkü Türk ekonomisi tabana vurmuş durumda. O bakımdan kısa vadede önemli bir zarar olacağını tahmin etmiyorum" dedi. 
     Ankara Ticaret Odası Başkanı Sinan Aygün de ABD’ye yönelik terörist eylemlerin ardından dünya politikasında köklü bir değişikliğe gidileceğini belirterek, "Türkiye’nin, değişen dengelerin fırsat ve tehditlerini iyi değerlendirmesi gerekir" dedi. 
     



 EKONOMİ 




















</TEXT>
</DOC>
