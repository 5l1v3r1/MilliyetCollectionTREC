<DOC>
<DOCNO> 29481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun19.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya'ya ABD ve Avrupa'dan yardım taahhüdü.. 
</HEADLINE>
<TEXT>

     Belçika'nın başkenti Brüksel'de bugün başlayan Yugoslavya'ya yardım konferansında, bu ülkeye yapılacak yarıdımın miktarı yavaş yavaş belli olmaya başladı. 
     Dünya Bankası Başkan Yardımcısı Johannes Linn, bankanın Yugoslavya'nın yeniden imarı için 580 milyon dolar tutarında yardım edeceğini bildirdi. 
     Linn, bu miktarın 150 milyon dolarının bu yıl, geriye kalan 430 milyon dolarlık kısmının gelecek yıl bu ülkeye aktarılacağını belirtti. AB Komisyonu Sözcüsü de, AB üyesi 15 ülkenin bağışlarıyla 530 milyon euro tutarında bir yardımın Yugoslavya'ya aktarılmasının öngörüldüğünü bildirdi. Uzun bir süre konferansa katılma konusunda tereddüt eden ve yardımına Belgrad'ın USSM ile işbirliği şartını koyan ABD de, bu ülkeye 181 milyon dolar tutarında bir yardım taahhüt etti. 40 kadar ülke ile 30 civarında uluslararası yardım kuruluşunun katıldığı Brüksel konferansında karara bağlanması beklenen mali yardımın büyük bölümünün, altyapının iyileştirilmesi, eğitim ve tıp elemanlarının maaşlarının ödenmesine ayrılması öngörülüyor. Dünya Bankası uzmanları, Yugoslavya'nın önümüzdeki yıl 1.2, ondan sonraki 4 yıl için de 3.9 milyar dolara ihtiyacı olduğunu bildirmişlerdi. 
     







</TEXT>
</DOC>
