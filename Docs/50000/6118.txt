<DOC>
<DOCNO> 6118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/soneko09.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan işlem tahtası kapatılan şirketlerle ilgili açıklama 
</HEADLINE>
<TEXT>

     Sermaye Piyasası Kurulu SPK , işlem sıraları kapatılan hisse senetleri yatırımcılarının durumuna açıklık getirdi. 
     SPK'dan yapılan yazılı açıklamada, halen 18 şirketin işlem sırasının kapalı olduğu belirtilerek, yasal koşullar oluştuğunda, işlem sırasının kapatılmasında sorumluluğu bulunan ilgili ortaklığın yönetim kurulu üyelerine karşı, zarar gören yatırımcılar tarafından dava açılabileceği bildirildi. 
     Borsada işlem gören bir şirketin işlem sırasının tahtası , yatırımcının menfaatinin korunması amacıyla kapatıldığı vurgulanan çıklamada, konunun İMKB Hisse Senetleri Piyasası Yönetmeliği'nin 25'inci maddesinde düzenlendiği hatırlatıldı. 
     İMKB'de kota alınan ve işlem gören hisse senetleri hakkında birtakım olağandışı durumların ortaya çıkması halinde alınabilecek tedbirlerin İMKB mevzuatında belirtildiği kaydedilen açıklamada, yetkili olduğu hallerde borsa başkanı, diğer hallerde borsa yönetim kurulununun söz konusu hisse senetlerini geçici veya sürekli olarak kottan ya da işlem gördükleri pazardan çıkarabileceği, başka bir pazarda işlem görmelerine karar verebileceği veya işlem sıralarını geçici olarak kapatabileceği belirtildi. 
     Açıklamada, söz konusu tedbirlerden hisse senedi işlemlerinin geçici olarak durdurulması işlem tahtalarının kapatılması ve nedenlerinin, İMKB Hisse Senetleri Piyasası Yönetmeliği'nin 25'inci maddesinde, ''seansın sağlıklı bir biçimde yürütülmesini engelleyen her türlü unsurun tespiti halinde yatırımcıların korunmasını teminen önlem alınabilmesi amacıyla, sınırlı sayıda olmayacak şekilde'' düzenlendiği hatırlatıldı. 
     Bu dözenlemeye göre, Ulusal Pazar'da işlem gören hisse senetlerine ilişkin kısmi şeffaflık olması durumunda, borsanın yetkili organı ilgili ortaklığın hisse senedi işlemlerini Ulusal Pazar'da geçici olarak durdurduktan sonra veya doğrudan Gözaltı Pazarı'na alarak hisse senetlerinin işlem gördüğü pazarı değiştirme yetkisine sahip. Ancak buna rağmen söz konusu pazarda işlemler devam ederken, hisse senedine ilişkin şeffaflığın tamamen ortadan kalkması durumunda ise işlemlerin geçici olarak durdurulması zorunluluğu ortaya çıktığı kaydedilen açıklamada, halen İMKB Yönetim Kurulu Kararı ile 18 şirketin hisse senedi işlemlerinin geçici olarak durdurulduğu belirtildi. 
     Açıkamaya göre, Aktaş Elektrik A.Ş, Apeks Dış Ticaret A.Ş, Çukurova Elektrik A.Ş, Kepez Elektrik A.Ş, Metaş İzmir Met. Fab. A.Ş, İntermedya Yayıncılık A.Ş, Köytaş Tek. San. ve Tic. A.Ş, Nergis Holding A.Ş, Polylen Sentetik İplik San. A.Ş, Sifaş Sentetik İplik Fab. A.Ş, Söksa Sinop Örme ve Konf. A.Ş, Esbank Eskişehir Bankası A.Ş. Türkiye Tütüncüler Bankası Yaşarbank A.Ş, Sevgi Özel Sağ. Hizmetleri A.Ş, Sabah Yayıncılık A.Ş, Sabah Pazarlama A.Ş, Medya Holding A.Ş ve Demirbank T.A.Ş'nin işlem sıraları halen kapalı durumda. 
     SPK açıklamasında, yasal zorunluluklar hariç Bankalar Kanunu uyarınca hisse sentlerinin mülkiyeti Tasarruf Mevduatı Sigorta Fonu'na geçen Türkiye Tütüncüler Bankası Yaşarbank A.Ş, Esbank Eskişehir Bankası A.Ş ve Demirbank T.A.Ş hariç , işlem sıralarının, ''mali tabloların gerçeği yansıtmaması, ortaklık sermayesinin 2 3'ünün kaybedilmesi, ortaklık hakkında başlatılan hukuki işlemlerin belirsiz olması, bağımsız denetim raporunun şartlı görüş içermesi, ortaklığın finansman sıkıntısı içine düşmesi gibi'' nedenlerle kapatıldığı hatırlatıldı. Açıklamada, mevzuat uyarına işlem sıralarının açılmasının, şeffaflığı ortadan kaldıran bu durmların giderilmesi ve- veya gerekli açıklamaların yapılması halinde mümkün olduğu vurgulandı. 
     Emsan Paslanmaz Çelik San. ve Tic. A.Ş ile Emsan Beşyıldız Çelik San. ve Tic. A.Ş'nin iflaslarına karar verilmesi nedeniyle, Gözaltı Pazarı'nda işlem sıraları geçici olarak kapalı bulunan hisse senetlerinin İMKB Yönetim Kurulu'nun 17.10.2000 tarihli toplantısında İMKB Kotasyon Yönetmeliği uyarınca, sürekli olarak borsa pazarlarından çıkarılmasına ve işlem sıralarının sürekli kapatılmasına karar verildiği hatırlatılan açıklamada, işlem sırası Ulusal Pazar'da geçici olarak kapatılan Mudurnu Tavukçuluk A.Ş hisse senetlerinin ise 31 Ocak 2001'de gözaltı pazarında işlem görmeye başladığı kaydedildi. 
     Yatırımcıların başvurduğu yatırım danışmanlığı faaliyetlerinde bulunanların SPK'nın denetimi altında bulunduğu kaydedilen açıklamada,ayrıca Kurul'un sermaye piyasasında medya ve elektronik ortam da dahil yatırım tavsiyelerinde bulunacak kişi ve kuruluşların uyacakları ilke ve esasları belirleme yetkisine de sahip olduğu hatırlatılarak, bu düzenlemelerle ilgili hazırlıkların sürdüğü belirtildi. Söz konusu düzenlemlerle, yatırım danışmanlığı kapsamına girmemekle beraber kamuoyuna açık biçimde yatırım tavsiyesi içeren ve böylece yatırım kararlarını yönlendiren ilke ve esaslar belirlenerek, yasal çerçevesi çizileceği, yatırımcıyı etkileyebilecek görüşlerin kamuoyuna sunulmasının bir disiplin altına alınabileceği kaydedildi. 
     Açıklamada, sermaye piyasası faaliyetinde ve sermaye piyasasında gayrimenkul ekspertiz faaliyetinde bulunacakların mesleki eğitim ve lisanslama faaliyetlerine ilişkin yetkinin de SPK'da olduğu hatırlatılarak, bu konudaki hazırlık çalışmalarının da devam ettiği belirtildi. 



</TEXT>
</DOC>
