<DOC>
<DOCNO> 21062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/dunya/adun.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi önde 
</HEADLINE>
<TEXT>

İtalya’daki genel seçimlerde alınan ilk sonuçlar, merkez sağ ittifakın lideri medya patronu Silvio Berlusconi’nin iktidara daha yakın olduğunu gösterdi 
     DIŞ HABERLER SERVİSİ 

     İtalya’da dün yapılan genel seçimler, ülkenin merkez soldan merkez sağa geçişinin sinyalini verdi. Medya patronu Silvio Berlusconi liderliğindeki "Özgürlükler Evi" adlı merkez sağ partiler ittifakı ile eski Roma valisi Francesco Rutelli’nin başında bulunduğu merkez sol ittifak "Zeytin Dalı" arasında geçen seçimlerde alınan ilk sonuçlar, Berlusconi’nin önde olduğunu gösterdi. Kesin sonuçların ise bugün açıklanması bekleniyor. 
     "Datamedia" adlı kuruluş tarafından seçim sonrası yapılan anketlerin sonuçlarına göre, Berlusconi bloğu, 630 sandalyeli Parlamento’nun alt kanadındaki 369 sandalyenin yanı sıra 315 sandalyeli Senatoda da 179 sandalyeyi kazandı. Merkez sol ise Parlamento’nun alt kanadında 247, Senato’da da 119 sandalyenin sahibi oldu. 
     Dün sabah TSİ 07.30’dan itibaren sandık başına gitmeye başlayan 49.4 milyon kayıtlı seçmen, ülke genelindeki yaklaşık 60 bin sandıkta, sıkıntılı bir biçimde, uzun kuyruklar oluşturarak oy kullandı. Seçmenlerin bir bölümünün de güneşli havadan faydalanmak için oy kullanmaya geç gelmesi sonucu sandıkların planlanan kapanma süresi olan TSİ 23 00’dan sonra bir saat daha açık tutulduğu seçimlere 174 parti, liste ve grup katıldı. 
     
Liderler kuyrukta      Gelecek beş yılda ülkeyi yöneteceklerin belirlendiği seçimlerde Berlusconi ve Rutelli, oy kullanabilmek için yarım saaten fazla kuyrukta bekledi. Berlusconi, oyunu kullandığı Milano’da yaptığı açıklamada, "Sakinim, biliyorum ki İtalyanları ikna edebilmek için mümkün olan her şeyi yaptım. Şimdi eve, deliksiz bir uyku çekmeye gidiyorum" dedi. Yarım saatten fazla kuyrukta bekledikten sonra oyunu kullanan Berlusconi’ye dışarı çıkarken bir kadın "Kendinden utanmalısın" diye bağırdı. Berlusconi ayrıca, iktidara geldiklerinde bu kuyruklarını önlemek için "internetten oy kullanma" sistemi getirebileceklerini de söyledi. 
     Rutelli de oy kullandığı Roma’da gazetecilere, "Çok sakinim. Bu seçim kampanyasında çok şey söyledik, şimdi söz seçmenlerde" dedi. Eşi ve ilk kez oy kullanan iki oğlundan biri olan Giorgio ile 45 dakika sıra bekleyen Rutelli, daha sonra tenis oynamak için bir spor kulübüne gitti. 
     Ülkedeki seçim sistemine göre, Meclis ile Senato, yüzde 75 çoğunluk yüzde 25 de nispi sistemle belirleniyor. Partilerin çoğunluk sistemine göre parlamantoya girebilmeleri için yüzde 4’lük barajı aşmaları gerekiyor. 
     
Listelerde hata      Meclis ve Senato ile birlikte belediye başkanlığı seçimlerinin de yapıldığı ülkede, seçim listelerindeki hatalardan dolayı, 1400 yerine 1266 belediyede seçim yapıldı. Diğerleri ise 27 Mayıs’a ertelendi. 
     
Borç parayla servet yaptı      Forza İtalya" partisi ve "Özgürlükler Evi" ittifakının lideri Silvio Berlusconi, elektrikli süpürge satıcısı olarak başladığı iş hayatında kısa sürede tepeye tırmandı. 64 yaşındaki enerji küpü ihtiyar delikanlı, laf yapan çenesi, keskin zekası, tuttuğunu koparan azmiyle "işini bilmeyi üstün meziyet olarak gören" İtalyan halkının hayranlığını kazandı. 1960’larda hukuk fakültesinden mezun olup borç parayla gayrimenkul işine giren Berlusconi şimdi dev bir medya imparatorluğu, pazarlama ve reklam şirketleri, finansal kuruluşlar ve Milan kulübünün sahibi. 12 milyar dolarlık servetiyle İtalya’nın en zengini, Avrupa’nın ise 3. büyüğü. 1994’te kurduğu koalisyon hükümetiyle 7 ay başbakan olan "Süvari" lakaplı işadamı politikacı, seçmene vergileri azaltıp, özelleştirilmeleri hızla tamamlama ve İtalya’ya zarar verdiğine inandığı solcu uygulamaların hepsinin hakkından gelme sözü verdi. Ancak Berlusconi, 10 kadar davada, rüşvet, partisine yasadışı yollardan kaynak sağlama, vergi kaçırma ve mafya ile işbirliği gibi suçlarla yargılanıyor. 
     



 DÜNYA 











</TEXT>
</DOC>
