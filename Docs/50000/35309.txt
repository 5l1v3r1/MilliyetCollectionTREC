<DOC>
<DOCNO> 35309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sonspo14.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan kafilesi İstanbul'da... 
</HEADLINE>
<TEXT>

     Mehmet Özdilek'in jübile maçında yarın Beşiktaş ile karşılaşacak Fatih Terim yönetimindeki İtalya'nın AC Milan takımı, İstanbul'a geldi. 
     Atatürk Havalimanı'nda ''Şifo'' Mehmet ile Eğitim Gönüllüleri Vakfı'na mensup 2 çocuk, teknik direktör Fatih Terim ve AC Milanlı futbolcuları çiçeklerle karşıladı. Mehmet Özdilek, Terim ve tüm AC Milan kafilesinin elini sıkarak, tüm oyunculara, ''hoşgeldiniz'' dedi. Bu arada AC Milan Teknik Direktörü Fatih Terim, uçaktan iner inmez, kendisini bekleyen hayranlarına imza dağıttı. Medya mensupları da AC Milan kafilesine büyük ilgi gösterdi. Yaklaşık 30 kadar televizyon kamerası ve çok sayıda foto muhabiri ile muhabir, AC Milan'ın İstanbul'a gelişini izledi. AC Milanlı futbolcular ve Fatih Terim, Atatürk Havalimanı'nda yer alan mülki amirliğin bulunduğu C Blok'tan çıkarıldı. İstanbul'a as takımıyla gelen AC Milan, daha sonra geniş güvenlik önlemleri ve çok sayıda polis eskortları eşliğinde kalacağı Çırağan Palace Kempinski Oteli'ne hareket etti. 







</TEXT>
</DOC>
