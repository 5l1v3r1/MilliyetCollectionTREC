<DOC>
<DOCNO> 11483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/yazar/sazak.html </URL>
<DATE> 2001/03/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
DİSK'i ziyaret 
</HEADLINE>
<TEXT>

     Ekonomik programa "toplumsal destek" arayan Kemal Derviş'in ilk ziyareti DİSK'e yapması anlamlı bir başlangıç oldu. 
     Son dönemde ne zaman yeni bir paket açılsa önce TÜSİAD'a akıl danışılır, İstanbul dükalığından alınan destekle, "Artık 1O yıl sonrayı görebiliyoruz" diye yola çıkılırdı. Ne "sosyal boyut" önemsenir, ne "sivil toplum"un sesine kulak verilir, medyadaki "istikrar borusu" çaldığında sahte cennete kavuşulurdu 
     Haydi Türkiyem ileri 
     Sloganla iş bitse 1994 krizinden çıkışta 5 Nisan kararları yeterli olurdu. Oysa 5 yıl geçmeden IMF ile 1999'da yeniden masaya oturmak zorunda kalınırken Ecevit hükümetinin "düş"ündeki program 15 ayda çöktü. 3'lü koalisyon istifa yerine Kemal Derviş yönetiminde bunalımı aşmaya çalışıyor. 
     Ancak başkentteki yönetime duyulan "güvensizlik" öylesine derin ki, Derviş'in iyi niyetli çabalarına karşın "başarısızlık" halinde Anayasa'nın 119'uncu maddesi işletilerek "İtalyan usulü" teknokrat hükümete geçiş senaryoları üretilmeye başlandı. Oysa Kemal Derviş, CHP'den YDH'ye uzanan "sol - liberal" çizginin düşünce temelinde demokrasiyi özümsemiş bir kişilik. 
     Derviş'in "toplumsal uzlaşma" ararken ilk ziyareti DİSK Başkanı Süleyman Çelebi'ye yapması bu açıdan da önemli. 
     Görüşmeyi televizyon kanallarının "canlı" vermesi de çok yerinde oldu. Çelebi, üretimi, büyümeyi, adil gelir dağılımını ve yolsuzluklarla mücadeleyi esas almayan programın "ulusal" olamayacağını anlatınca Derviş kendisine hak verdi. Ve önemli bir düzeltme yaptı. 
     Bankaları ve piyasalardaki tedirginliği giderecek "acil önlemler"in süratle devreye girmesinin ardından, "ulusal program"ın daha geniş toplumsal uzlaşmayla yürürlüğe konulacağını söyledi. 
     Çelebi'nin ekonomik çöküşte IMF'nin rolüne değinerek masaya bu kez onurlu şekilde oturulmasını isterken Derviş'in kamuoyu önünde "Maalesef tarihe baktığımız zaman, Osmanlı'nın son dönemindeki gibi sanki borç almak milli bir politikaymış gibi bizi kapütilasyonlara götüren dönemler oldu. İlle dışarıdan büyük borç alıp onun faiz yükünü çocuklarımıza ödetmek marifet değil, çıkış yolu değil" diye konuşması da Ecevit adına bir özür dileme olmalıydı. 
     Çelebi, Derviş'e demokratikleşme konusunda da mesaj verdi. 
     DİSK Başkanı'na göre, siyasi partiler ve seçim yasaları değiştirilmeden parlamentoyu yenilemek "seçim masrafı"ndan başka sonuç doğurmaz. 
     Derviş de DİSK'i Ekonomik Sosyal Konsey'e katılmaya çağırdı. 
     Çaylar içildi, dostluklar tazelendi. 
     Bakan Derviş 3 ay destek isteyerek ayrıldı. 
     
     





Kriz ana... 


Desteğin şartı 


Derviş'e ilk söz Mumcu'dan 


Röportaj değil, komando parkuru 


Hükümetin Derviş'le yakaladığı fırsat... 


7 günde 7 katrilyon .. 


"Ortak akıl" 


Gaza basıldı... 


Kafamıza takılan birkaç soru 


Derin devlet"miş"... Gizli operasyon"muş".. 


İşte size belge 


DİSK'i ziyaret 


Bu açıklamalar "piyasayı ne rahatlatır ne işletir" 


</TEXT>
</DOC>
