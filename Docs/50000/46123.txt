<DOC>
<DOCNO> 46123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun12.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyonda dün gece neler oldu... 
</HEADLINE>
<TEXT>

     Afganistan'ı hedef alan Amerikan akınlarında dün gece en az beş kentin hedef alındığı bildirildi. 
     Bir Taliban yetkilisinin AFP muhabirine verdiği bilgiye göre, Amerikan akınlarında Kandahar, Celalabad, Herat, Kabil ve Logar kentleri ateş altına alındı. 
     Sivil yerleşim birimlerinin de akınlarda isabet aldığını söyleyen Taliban yetkilisi, ölen ve yaralananlar olduğunu söyledi, ancak rakam vermedi. 
     Taliban yönetimi, ayrıca ülkenin batısındaki Gor bölgesinde muhalif kuvvetlerin taarruzunu püskürttüğünü iddia etti. 
     Resmi Bahtar Ajansı Müdürü Abdülhanan Hemat, muhalif kuvvetlerin Tulak yöresinde giriştiği saldırının püskürtüldüğünü, çatışmalarda 40 kadar muhalif askerin öldürüldüğünü söyledi. 
     Hemat, bölgede kontrolü ele geçirdiklerini ve durumun sakin olduğunu kaydetti. 
     
     ABD. cephe hattını da vurdu 
     Kuzey İttifakı Sözcüsü Veyseddin Salik, ABD'nin dün gece düzenlenen saldırılarında Şakardara bölgesindeki Taliban mevzilerini hedef aldığını açıkladı. 
     Kabil'in 25 kilometre kuzeyinde bulunan Şakardara'da Kuzey İttifakı, Taliban güçlerine karşı savaşıyor. 
     ABD'nin, harekat başladığından bu yana ilk defa cephe hattı mevzilerini bombaladığı açıklanıyor. 
     Bu arada Taliban lideri Molla Muhammed Ömer'in sözcüsü Abdüllahad Cihangirve, Molla Ömer'in iyi durumda olduğunu açıkladı. 
     






</TEXT>
</DOC>
