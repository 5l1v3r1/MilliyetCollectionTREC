<DOC>
<DOCNO> 42590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sondun13.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin ve ailesinin dağlara çekildiği iddiası... 
</HEADLINE>
<TEXT>

     İngiltere'de yayınlanan The Guardian gazetesi, Suudi Arabistanlı uluslararası terörist Usame Bin Ladin ve ailesinin, Afganistan'ın Kandahar bölgesindeki ana üssünü terk ederek dağlara çekildiğini öne sürdü. 
     Bin Ladin ve ailesiyle birlikte yakın korumasında bulunan yüzlerce kişilik kuvvetin de Kandahar'dan ayrıldıklarını iddia eden Guardian gazetesi, haberi Kandahar'daki bazı kaynaklara dayandırdı. Guardian, söz konusu kaynakların, Bin Ladin'in dağlara çekilişi sırasında 4 eşi ve çok sayıdaki çocuğunu da yanına aldığına dikkat çektiklerini bildirdi. 
     Usame Bin Ladin'e yakın çevrelerin, teröristin bu çekilme harekatını sadece kendisi, ailesi ve yakın çevresinin güvenliği için değil, Afganistan'ın güneydoğusunda yaşayan milyonlarca sivilin muhtemel bir bombalamadan etkilenmesini önlemek için gerçekleştirdiğini öne sürdüklerine işaret edildi. The Guardian, Kandahar'daki kaynakların, Bin Ladin'in saklanabilecek pek çok yeri bulunduğunu söylediğini de belirtirken ''söz konusu kaynaklar ayrıca bu kadar çok seçeneğin içinde Bush yönetimini bekleyen en büyük zorluğun onun yerini bulabilmek olacağını söylüyor'' ifadesine yer vedi. 
     






</TEXT>
</DOC>
