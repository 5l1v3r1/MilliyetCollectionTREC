<DOC>
<DOCNO> 32889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/soneko31.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, yabancı bankacıları uyardı 
</HEADLINE>
<TEXT>

     Ekonomiden sorumlu Devlet Bakanı Kemal Derviş'in dolar kurundaki ani tırmanışın üzerine bankalarla başlattığı temaslar sürüyor. Derviş, yerli bankaların ardından yabancı bankacılarla görüşerek, sorumlu davranmaları konusunda uyardı. 
     Derviş, aralarında Deutsche Bank, CitiBank, HSBC gibi dünyanın önde gelen ve Türkiye'de de faaliyet gösteren bankaların temsilcilerinin de aralarında bulunduğu bir grup yabancı banka yöneticisini dün saat 15.15'te makamında kabul etti. Yaklaşık iki saat süren görüşmede, ağırlıklı olarak dolar kurundaki aşırı tırmanmayla ekonomik program konusundaki gelişmelerin ele alındığı öğrenildi. 
     Edinilen bilgilere göre, Derviş, döviz kurlarının 1 milyon 600 bin liraya kadar fırlamasının ardında bir kaç bankanın Tahtakale piyasasında yaptıkları alımların etkili olduğuna ilişkin Merkez Bankası tesbitini anımsattı. Derviş, bu tür spekülatif işlemlerin kısa vadede olsa bile uzun vadede yabancı bankaların da çıkarına olmadığını söyledi. 
     Yabancı banka temsilcilerinin ise bu tür spekülatif işlemlerin kendilerinden kaynaklanmadığını belirterek, piyasanın çok sığ olması nedeniyle herhangi bir spekülatörün piyasayı etkilemiş olabileceğini söylediği belirtildi. 
     Program uygulama sonuçlarındaki olumlu gelişmeleri anlatan Derviş'in kur ve faizlerin düşmesi halinde program hedeflerine ulaşılmaması için hiçbir neden olmadığını söylediği, yabancı bankaların Türkiye'ye uzun vadeli yatırıma devam etmelerinin kendi çıkarlarına olduğunu vurguladığı kaydedildi. 
     







</TEXT>
</DOC>
