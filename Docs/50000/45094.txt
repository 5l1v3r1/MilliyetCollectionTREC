<DOC>
<DOCNO> 45094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sonspo03.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün sakatlanan Mustafa Doğan, internet sitesinde içini döktü... 
</HEADLINE>
<TEXT>

     Fenerbahçeli futbolcu Mustafa Doğan, futbol oynarken en korktuğu şey olan sakatlığın yine başına geldiğini, bunun için üzüntülü olduğunu söyledi. 
     Mustafa Doğan, internette kendisine ait ''www.mustafadogan4. com'' sitede yaptığı açıklamada, şunları kaydetti 
     ''Futbol oynarken en çekindiğim ve korktuğum şey sakatlık ve korktuğum bu şey daha önce defalarca olduğu gibi, dün bir kez daha başıma geldi. PAF takımı ile yaptığımız antrenman maçının son 5 dakikası oynanırken, yaptığım ani bir hareketle arka sağ adalemde korkunç bir acı hissetim. Kulüp doktorları durumun vahamiyetinin, çekilecek MR sonucu belli olacağını söylediler. Bu MR sonrası sahalardan ne kadar uzak kalacağım belli olacak. 
     Ne zaman sakatlansam kedimi moralmen de kötü hissederim. Yüzüm pek gülmez ve asabileşirim. Takımımı yalnız bıraktığımdan dolayı içim bir buruk olur. Kısacası keyfim olmaz. Fakat şükretmek gerektiğini de asla unutmam. Beterin de beteri olduğunu asla akıldan çıkarmamak gerekir. 
     Her mesleğin kendine göre riskleri, kötü yanları vardır ve bu meslekleri seçenler bunları da kabullenirler. Bu da bizim istemediğimiz ama hazırlık olmak zorunda olduğumuz bir durum. 
     Şimdi tedavi dönemi başlıyor. Umarım MR sonuçlarımda temiz çıkar ve çok daha kısa bir sürede sahalara dönerim.'' 
     
     Futbolun görünmeyen yüzü 

     Mustafa Doğan, futbolun dünyanın en güzel sporu olduğunu vurgulayarak, şunları kaydetti 
     ''Milyonlarca kişi futbolun büyüsüne kapılmış durumda. Doğal olarak futbolculuk da en keyifli mesleklerden bir tanesi. Hem oyun oynuyorsunuz, hem para kazanıyorsunuz, hem de şöhret oluyorsunuz. 
     Buraya kadar her şey, herkesin gördüğü şekilde. Ama ya görünmeyenler. 
     Herşeyden önce hiçbir profesyonel futbolcu, 'Ben futbol okuluna gideceğim, sonra futbolcu olacağım' diyerek futbolcu olmamıştır. Bu işin okulu yeşil sahalar ve takımların altyapılarıdır. Ama bu okul size diploma vermediği için, ilerisi için garantiniz yoktur. Bu nedenle mutlaka geleceğinizi garanti altına almak için, diplomalı temel bir meslek seçersiniz ve futbola profesyonel bir hobi gibi bakarsınız. Eğer yetenekleriniz varsa ve en önemlisi şansınız yerindeyse profesyonel futbolcu olursunuz. Yani futbol meslektir, ama küçük yaşta başlanmasına rağmen küçük yaşta meslek olarak seçilemez.'' 
     
     Futbolculuk kolay meslek değil 

     Mustafa Doğan, açıklamasında daha sonra şu görüşlere yer verdi 
     ''Profesyonel futbolcuysanız ve belirli bir yere geldiyseniz, buraya gelinceye kadar en az 6 ila 8 yılınızı bu işe vermişsinizdir. 
     Günleriniz otel odalarında, kulüp tesislerinizde dört duvar arasında geçmiştir. Muhtemelen antrenmanlara ve maçlara gitmekten çocukluğunuzu da yaşayamamışsınızdır. Sürekli bir hedef peşinde koşmuşsunuzdur. Bu nedenle ailenize ve sevdiklerinize de yeteri kadar vakit ayıramamışsınızdır ve bu yere gelinceye kadar, kimse size doğru düzgün para vermediğinden, çoğu zaman yarı aç yarı tok dolaşmışsınızdır. 
     Zaman zaman formsuz, kimi zaman huzursuz, kimi zaman da kadro dışı kalmışsınızdır. 
     Birçok meslek için en verimli sayılan 30-35 yaş gibi bir yaşta mesleğinize veda etmek zorundasınızdır. En erken emekli olunan bu meslekte zaman zaman sağlınızla ilgili ciddi problemler yaşamış, sakatlıklar geçirmişsinizdir. Bu sakatlıklar mesleki yaşantınızı etkilediği gibi, özel yaşantınıza da yansımıştır. Kısacası futbolculuk öyle sanıldığı kadar da kolay bir meslek değil. 
     Sakın yanlış anlaşılmasın mesleğimi çok seviyorum. Bu işten ekmek paramı kazanıyorum. Amacım ayaklarımın beni oynattığı müddetçe meslekte kalmak. Belki sonrasında da yine içinden ayrılmamak.' 
     






</TEXT>
</DOC>
