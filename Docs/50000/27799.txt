<DOC>
<DOCNO> 27799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/guncel/gun08.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Otopsi mi öncelikli organ nakli mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Hünkar Gök 19 Adana’da bıçaklandı. Üç gün komada kaldı. Beyin ölümü oldu. Ailesi iki karaciğerini ve böbreğini bağışladı. Olay adli olduğu için savcı gözetiminde otopsi gerekiyordu. Nöbetçi savcı, otopsi için hastaneye ancak ertesi sabah gelebileceğini söyledi. Ancak organların bir saat içinde alınması gerekiyordu. İki doktor organları gece alınca, savcı haklarında soruşturma açtı. Savcı mı doktorlar mı haklıydı Organ nakli sırasında savcının da olması gerekiyor muydu Savcının geç geleceğini söylemeye hakkı var mıydı Konunun uzmanlarına sorduk. 
     
     Ceza Hukuk. Prof. Dr. Erdener Yurtcan 
Üstünlük organ naklinin      "Organ nakli yapılırken savcı bulunması gerekmiyor. Burada adli bir olaya giren ölüm var. Ölüm çerçevesinde, ölümün nedenini ortaya çıkarmak için otopsi söz konusu. Savcının olayla ilgisi, otopsi kavramına bağlı. CMUK’ta otopsiden söz edilir. Ölümün nedenini tespit için savcı gözetiminde yapılır. Burada organ nakliyle otopsi kavramı çatışıyor. Otopsinin aciliyeti organ nakliyle bağlantısı yönünden önem kazanıyor. Neticede organ naklini yapan hekimlere yapılan suçlama, memur sayıldıkları için görevi kötüye kullanma’ olarak isnat edilebilir. Burada iki menfaat çakışıyor. 
     Biri otopsi yaparak ölüm olayında delil elde etmek. Onun karşısında da organları alarak hayat kurtarmak. Bu durumda bence üstünlük organ nakline tanınır. Çünkü hayat kurtarmak daha önde gelir. 
     İki hekim bağışlanan organları aldıktan sonra da otopsi yapılabilir. Hareket hukuka uygun sayılır. Adli hizmette otopsi saati sınırlandırması yoktur. Otopsi ölüm anından sonra belirli süreler geçtikten sonra yapılabilir." 
     
     T. Tabipler Birliği Başkanı Füsun Sayek 
Doktorlar haklı      "Adli vakaların hepsinde otopsi zorunluluğu var. Ancak otopsi günün belli saatlerinde yapılıyor’ diye bir kural yok. Otopsi savcının nezaretinde yapılır. Organ bağışıyla ilgili çok sorunumuz var. Karaciğer ve böbrek, beyin ölmüş ama kan dolaşımı sürerken alınması gereken organlardır. Bu olayda da bir aciliyet söz konusudur. Görevini yapmayan adli kurumlar kabahatlidir. Organ bağışı için ailenin izni alınmıştır. Doktorların hızına katılması gereken savcıydı. Burada adli otopsi acildir. Asıl savcı hakkında soruşturma açılması gerekir." 
     
     İstanbul Barosu Genel Sekreteri Ali Saydı 
Yük altındalar      "Savcılarla ilgili sorun zaman zaman yaşanabiliyor. Çok fazla olaya çağrıldıkları için bu tür sıkıntılar yaşanabiliyor. Nöbetçi savcının böyle bir şey söylemeye hakkı yok ama ağır yük altında çalıştıkları için bu gibi problemler çıkabiliyor. Cinayet olduğu için ölüm nedeninin saptanması gerekir. Organ nakli sırasında savcının bulunması şart değil." 
     
     Ceza Hukukçusu Doç. Dr. İzzet Özgenç 
Otopsi önceliklidir      "Bu bıçaklama olgusudur. Otopsi, belli bir suç vakası ve özellikle adam öldürme şekli, suçun işlenişi hakkında teknik bir delil elde etme yöntemidir. Eğer bir suç vakasının ortaya çıkmasını engellemeye yönelik bir tasarruf olarak mütalaa edebilirsek, doktorların yaptığını suç olarak nitelendirebiliriz. 
     Bu TCK’nın 296. maddesinde tanımlanan "suç delillerini karartma"ya girer. Bu fiilin, bir suçun ortaya çıkarılmasını önlemeye yönelik bir kasıtla yapılmasıdır. Eğer doktorlar doku veya organ naklini gerçekleştirirken cinayet suçunun delillerini karartma kastıyla hareket etmişse, 296. maddedeki suçun oluştuğunu söyleyebiliriz. Bunu tespit edecek makam da hakim veya savcıdır. Savcı üzerine düşeni yapmıştır. Bir suç işlenmişse, öncelikle suçun delillerini tespit etmek asıl görevdir. Organ ve doku nakli ikinci plandadır." 
     



 GÜNCEL 























</TEXT>
</DOC>
