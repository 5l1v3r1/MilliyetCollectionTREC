<DOC>
<DOCNO> 43879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/spor/spo06.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
INTER’DE EMRE PANİĞİ 
</HEADLINE>
<TEXT>

Milan’ın, genç futbolcunun transferi için devreye girmesi, Mavi - Siyahlı kulübü telaşlandırdı. İnter bu nedenle Emre ile yaptığı 3 yıllık sözleşmeyi 6 yıla çıkaracak 
     Herkes seviyor 
     MİLAN Teknik Direktörü Fatih Terim’in Galatasaray’dan İnter’e transfer olan Emre’yi almak istemesi İtalyan Kulübü’nü telaşlandırdı. Milan’ın devreye girmesi üzerine panikleyen İnter, genç yıldızın sezon sonunda üç yıllık sözleşmesini ikiye katlayacak. Orta sahadaki başarılı futboluyla hem otoritelerin hem de taraftarların büyük sevgisini kazanan Emre’nin sezon bitiminde sözleşmesi altı yıla çıkarılacak. 
     
     Cuper’den övgü 
     MİLLİ Takım Teknik Direktörü Şenol Güneş ile yaklaşık 4.5 saat süren bir görüşme yapan Cuper, genç yıldıza övgüler yağdırdı ve, "Onun yolu açık. Oldukça yetenekli ve takıma uyumu da mükemmel. Her zaman kadroda kendisine yer bulacaktır" dedi. Orta alanda toplam 12 futbolcunun yer aldığına da dikkat çeken Cuper, "Okan’a da bu bölgede zaman zaman yer vereceğim. Bu alanda alternatif oyuncu sayısı hayli fazla" ifadesini kullandı. 
     
Tuttosport’un, Hakan inadı      İTALYAN Tuttosport gazetesi, Hakan Şükür ile Milan’ın transfer bağlantısı konusundaki iddialarını dün de sürdürdü. Gazete, Milan’ın Simeone’yi Monaco’dan almak için bugün son kez toplanıp, karar vereceğini belirtti, "Eğer Simeone işi olmazsa, Milan tekrar Hakan Şükür seçeneğine dönecek" ifadesini kullandı. 
     
İmparator ruh kattı’      FIRAT KAYAKIRAN 

     ÇİZME basını, ligde ikinci sıraya yerleşen Milan’ı ve Fatih Terim’i dilinden düşürmüyor. Corriere Dello Sport, "İmparator’un sırları" başlığını kullandığı yorumunda, "Terim, Milan’da kalite yönünde bir değişim sağladı ve güçlü bir motivasyon kattı" diye yazdı. Gazete, Terim sayesinde Laursen, Serginho ve kaleci Abbiati’nin psikolojik sorunlarını aştığını da vurguladı. 
     CORRİERE Dello Sport, iç sayfasında da "Milan’da herkes Terim’in ayaklarına kapanıyor" başlığını verdiği yorumda şöyle devam etti "Takım komple bir ruh kazandı. Bu işin sırrı, futbolcuların teknik kalite seviyelerinin yükseltilmesi ve önemli oyuncuların takıma yeniden kazandırılmasıdır. Terim’in kulübe taşıdığı enerji, kazanan ve eğlendiren bir Milan’ı doğurdu." 
     TUTTOSPORT ise futbolcuların görüşlerine yer verdi. Albertini, "Rui Costa ile orta sahada yan yana oynamak müthiş bir şey" derken, İnzaghi "İnsan burada futbol oynarken, eğleniyor. Bizim sırrımız bu" ifadesini kullandı. La Gazzetta Dello Sport da, "Rui Costa’nın yaratıcılığı ve Fatih Terim’in önderliği ile Milan sezona harika bir başlangıç yaptı" diye yazdı. 
     
     



 SPOR 




























</TEXT>
</DOC>
