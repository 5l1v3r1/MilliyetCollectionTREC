<DOC>
<DOCNO> 49446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo19.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Menajeri "Öncelikle kaleci transfer etmeyi düşünüyoruz" 
</HEADLINE>
<TEXT>

     Beşiktaş Futbol Takımı Menajeri Sinan Engin, öncelikle kaleci transfer etmeyi düşündüklerini söyledi. 
     Fulya Tesisleri'nde basın mensuplarının sorularını yanıtlayan Sinan Engin, transferin maddi güce bağlı olduğunu belirterek, ''Herşey maddi gücün verdiği imkanlar içinde mümkün. Beşiktaş her an transfer yapacak durumdadır. Kulüp olarak öncelikle kaleci ihtiyacımızı gidermeye çalışıyoruz'' diye konuştu. 
     Son haftalarda futbolcular arasında yaşanan tartışmalara da değinen Engin, ''Bu tür tartışmalar normaldir. Futbolcular arasında yaşanan tartışmalar hırstan kaynaklanıyor. Zaten miskinlik de güzel birşey değil. Önemli olan tartışmalardan sonra barışmaları'' dedi. 
     Yaptıkları karşılaşmalarda şansın kendilerinden yana olmadığını ileri süren menajer Engin, ''Bu zamana kadar şans hep rakiplerimizden yana oldu. Keşke şansla galip gelsek de şansımızla maç kazandık diyebilsek'' diye konuştu. 
     






</TEXT>
</DOC>
