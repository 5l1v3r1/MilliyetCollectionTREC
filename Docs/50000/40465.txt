<DOC>
<DOCNO> 40465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sonspo06.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç Türkiye'yi 50 yıldır yenemiyor 
</HEADLINE>
<TEXT>

     A Milli Futbol Takımı'nın, Dünya Kupası 4. Eleme Grubu'nda yarın İsveç ile yapacağı maçla birlikte her iki ülke A milli takımları 7. kez karşı karşıya gelecek. 
     2 ülke milli takımları arasında geride kalan 6 maçta, Türkiye 2, İsveç ise 1 galibiyet elde ederken, 3 maç da berabere sonuçlandı. 
     Taraflar, ilk kez 1951 yılında karşı karşıya geldikleri maçlar serisinde birbirlerinin kalelerine 7'şer gol attı. 
     İsveç ile Türkiye arasında 7 Ekim 2000'de Göteborg'da yapılan son maç 1-1 berabere sonuçlanmıştı. 
     
     Tek mağlubiyet 50 yıl önce... 
     Grup birinciliği için büyük önem taşıyan maçta Türkiye'den puanla ayrılmayı amaçlayan İsveç A Milli Takımı, ay-yıldızlı ekip karşısında şimdiye dek ilk ve tek galibiyeti 50 yıl önce aldı. 
     Aynı zamanda 2 ülke milli takımlarının ilk teması olan maçta İsveç, 10 Haziran 1951'deki özel karşılaşmada Stockholm'de Türkiye'yi 3-1 yendi. 
     İsveç, Türkiye ile daha sonra yaptığı 5 maçtan da galibiyetle ayrılamazken, son 3 maçta ise taraflar eşitliği bozamadı. 
     
     İç sahada 2 galibiyet 
     Türk Milli Takımı, İsveç ile şimdiye dek iç sahada 2 kez karşılaştı. 
     Milliler, 14 Kasım 1951'de İstanbul'daki özel maçta 1-0 yendiği rakiplerini, 29 Mart 1995'de yine İstanbul'da bu kez Avrupa Şampiyonası Eleme Grubu maçında 2-1 yendi. 
     






</TEXT>
</DOC>
