<DOC>
<DOCNO> 18203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/soneko22.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün faiz ve döviz yükseldi, borsa coştu, işte günün özeti... 
</HEADLINE>
<TEXT>

     Dış kaynak beklentilerinin yanı sıra, Enerji ve Tabii Kaynaklar Bakanı Cumhur Ersümer ile ilgili gelişmeleri takip eden piyasalarda faiz ve dövizde artışlar olurken, Borsa'da hızlı bir çıkış yaşandı. 
     Borsa'da bir süredir olumlu gelişmelerin doğrultusunda yükseliş trendine giren piyasa, dünkü kısa soluklanmasının ardından büyük bir atak yaptı. Günün tamamında gerçekleşen 707 trilyon liralık işlem hacmiyle 10,900 puanı gören Ulusal-100 Endeks, 777.06 puan artışla 10,890.07 puandan kapandı. Hisse senetleri, düne göre ortalama yüzde 7.68 oranında değer kazandı. 
     Borsa uzmanları, işlem hacmindeki kayda değer artışla beraber yaşanan çıkışı, piyasaya yabancı para girişine bağladılar. Döviz cephesinde ise Kapalıçarsı'da, güne 1 milyon 235 bin lira satış fiyatıyla başlayan dolar ve 570 bin liradan başlayan mark yine aynı fiyatlardan günü tamamladılar. 
     Merkez Bankası ise doların bugünkü kapanış kurunu alışta 1 milyon 224 bin 807 lira, satışta ise 1 milyon 230 bin 714 lira olarak belirledi. 
     Merkez Bankası, doların bir önceki kapanış kurunu alışta 1 milyon 213 bin 189 lira, satışta ise 1 milyon 219 bin 40 lira olarak tespit etmişti. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda da gecelik faiz oranı dünkü gibi ortalama yüzde 79'dan kapandı. 
     İMKB Tahvil ve Bono Piyasası verilerine göre, Repo Pazarı'nda en düşük oran yüzde 79, en yüksek oran ise yüzde 79.10'dan gerçekleşti. Menkul kıymetlerin alınıp satıldığı Tahvil ve Bono Piyasası'nda en çok işlem gören 10 Ekim vadeli, bugün valörlü bononun bileşik getirisi düne göre 2.26 puan artarak, yüzde 106.44 oldu. 
     Bankalararası TL interbankında ise gecelik faiz yüzde 79'dan işlem gördü. 







</TEXT>
</DOC>
