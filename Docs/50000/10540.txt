<DOC>
<DOCNO> 10540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/ekonomi/eko04.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi, kriz kaybını istiyor 
</HEADLINE>
<TEXT>

Türk - İş, kamudaki toplu sözleşme görüşmelerinde geçmiş enflasyon oranının yanı sıra, son ekonomik krizden doğan kayıpların da telafi edilmesini isteyecek 
     Kamu kesimi toplu iş sözleşmesi görüşmeleri, bayram sonrası yoğunlaşacak. Türk - İş, Hak - İş ve DİSK’e üye sendikalar, bu yıl toplam 439 bin 293 işçi adına, Kamu İşveren Sendikaları Kamu - İş ve Türkiye Ağır Hizmet Sanayi İşverenleri Sendikası TÜHİS ile toplu iş sözleşmesi görüşmelerini yürütecek. 
     Başlayan görüşmeler işçi sendikaları giydirilmiş net 563 milyon lira olan ortalama işçi ücretleri için yüzde 40 ile yüzde 90 arasında zam talep ettiler. Kamu - İş ise işçi ücretlerine bu yıl yapılacak "sıfır" zammın bile kamuya maliyetinin 754 trilyon lira olacağını iddia ederek, sendikaların bu zam taleplerine karşı çıkıyor. 
     Türk - İş Genel Sekreteri Hasan Hüseyin Karakoç, toplu iş sözleşmesi görüşmelerinde, gerçekleşen enflasyon oranında zam ile SSK prim ve Gelir Vergisi artışından kaynaklanan kayıpları giderecek refah payı eklenmesinde ısrarcı olacaklarını, ayrıca, yaşanan son ekonomik krizden doğan kayıpların da telafi edilmesini isteyeceklerini bildirdi. 
     Karakoç, Türk - İş Başkanlar Kurulu’nun toplanarak, "Kamu Toplu İş Sözleşmeleri Koordinasyon Kurulu"nun oluşturulacağını söyledi. 
     


 EKONOMİ 














</TEXT>
</DOC>
