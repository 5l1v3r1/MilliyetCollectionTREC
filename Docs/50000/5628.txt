<DOC>
<DOCNO> 5628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/soneko15.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu Enerji'de atama SPK'dan döndü 
</HEADLINE>
<TEXT>

     Zorlu Enerji Elektrik Üretimi Otoprodüktör Grubu A.Ş. Yönetim Kurulu'nda atama kararı, SPK tarafından geçersiz sayıldı. 
     SPK'dan Zorlu Enerji'ye gönderilen yazıda, şirketin 3 kişiden oluşan Yönetim Kurulu'nda yer alan Ahmet Nazif Zorlu'nun 29 Ocak tarihinde üyelikten istifa ettiği, şirket Yönetim Kurulu'nun kalan iki üyesinin aynı tarihte toplanarak boşalan üyeliğe Türkan Zorlu'nun atanmasına karar verdiği hatırlatıldı. 
     Türk Ticaret Kanunu'nun 330. maddesi gereği, 3 kişilik yönetim kurulunda toplantı nisabının 3 kişi olduğuna dikkat çekilen yazıda, Türkan Zorlu'nun seçilmesine ilişkin toplantı kararının geçersiz olduğu vurgulandı. Yazıda, mevcut durum itibariyle şirket yönetim kurulunun, genel kurulu toplantıya çağıramayacağı gözönüne alınarak, şirket denetçilerinin veya atanacak kayyumun, şirketi idare ve yetkili yönetim kurulunu oluşturmak üzere olağanüstü genel kurula davette bulunması gerektiğine işaret edildi. 




</TEXT>
</DOC>
