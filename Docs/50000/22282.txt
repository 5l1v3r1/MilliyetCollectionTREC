<DOC>
<DOCNO> 22282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sontur06.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM'e Türkiye aleyhine 5 bin başvuru yapıldı 
</HEADLINE>
<TEXT>

     Avrupa İnsan Hakları Mahkemesi’ne AİHM Türkiye aleyhine 5 bin başvuru yapıldığı bildirildi. Başvuruların 2 bin 250’si Rum kesiminden, bin 500’ü ise Güneydoğu Anadolu Bölgesinden yapıldı. 
     Adalet Bakanı Hikmet Sami Türk, ANAP İstanbul Milletvekili Emre Kocaoğlu’nun, AİHM’de Türkiye aleyhine yapılan başvurular ve ödenen tazminatlarla ilgili soru önergesini yanıtladı. 
     Adalet Bakanı’nın verdiği bilgiye göre, Türkiye aleyhine AİHM’e yaklaşık 5 bin başvuru yapıldı. Çoğu kişisel olmak üzere, 2 bin 250 başvuru Güney Kıbrıs Rum kesiminden, bin 500 ’ü ise Güneydoğu Anadolu Bölgesi’nde yaşayan vatandaşlar tarafından yapıldı. 
     Bireysel başvurular dışında Türkiye aleyhine Danimarka bir, Güney Kıbrıs Rum Kesimi de 4 "devlet başvurusu"nda bulundu. Türkiye aleyhine 40 başvuru "kabul edilemez’ bulunurken, 45’i de kayıttan düşürüldü. Başvurular sonucunda AİHM’de 108, Delegeler Komitesinde de 10 dava hakkında karara varıldı. Bunlardan 101’i Türkiye aleyhine, 7’si Türkiye lehine sonuçlanırken, 2 başvuru hakkında kayıttan silinme kararı verildi. AİHM sürecinde 37 başvuru da dostane çözümle sonuçlandı. 
     Türkiye’nin lehine sonuçlanan 7 başvurunun konusu, "yaşam hakkı’, "mülkiyet", "din ve vicdan özgürlüğü", "gözaltı süresinin uzunluğu", "kötü muamele", "ev yakma ve kötü muamele" oldu. 
     Başvuruların konularına göre dağılımında, Güney Kıbrıs Rum kesiminden yapılan başvurular ilk sırada yer alıyor. Bunu "kamulaştırma bedellerinin geç ödenmesi, köy yakma ve boşaltma, işkence ve gözaltı süresinin uzunluğu, kayıp-faili meçhul ve yaşam hakkı, düşünce ve ifade özgürlüğü, adil yargılama, Yüksek Askeri Şura kararıyla Türk Silahlı Kuvvetlerinden uzaklaştırılan subaylar, ve mülteci" başvuruları izliyor. 
     Sendika hakkı ve parti kapatma, devlet başvuruları, yürürlükte olmayan kanun uygulamaları, aile ve konut hakkı da başvuru konuları da arasında yer alıyor. 
     Türkiye aleyhine sonuçlanan davalarda, 179 milyar 560 milyon 885 Türk Lirası, 171 bin 124 İngiliz Sterlini, 139 bin 249 ABD Dolar ve 890 bin 281 Fransız Frangı tazminat ödendi. Türkiye, 764 bin 112 İngiliz Sterlini, 1 milyon 528 bin 281 ABD Doları, 786 bin 924 Alman Markı ve 9 milyar Türk Lirası tazminatı da ödeyecek. 
     Aralarında kapatılan TKP’nin üst düzey yöneticileri Nabi Yağcı ve Haydar Kutlu’nun da bulunduğu 37 başvuruda ise Türkiye, davacılara para ödeyerek dostane çözüm yoluna gitti. 
     
     







</TEXT>
</DOC>
