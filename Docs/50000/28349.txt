<DOC>
<DOCNO> 28349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko09.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur, siyasilere çattı 
</HEADLINE>
<TEXT>

KESK Genel Başkanı Sami Evren, Kamu - Sen Genel Başkanı ve MHP’lilere sert eleştiriler yöneltti 
     ANKARA Milliyet 

     Kamu Emekçileri Sendikaları Konfederasyonu’na KESK bağlı memurlar, TBMM’de Meclis gündemindeki Kamu Çalışanları Sendika Yasası’nı protesto etti. 
     Güvenpark’ta eylem yapan bini aşkın memur, "Devlet güdümlü sendikaya hayır", "Biz çocuklarımıza onurlu bir geçmiş bırakıyoruz, ya siz" gibi sloganlar attı. Eylemde konuşan KESK Genel Başkanı Sami Evren, Kamu - Sen ve birlikte hareket ettiği MHP’nin zorlamasını aşacağız’ dedi. Evren, Kamu - Sen Genel Başkanı Resul Akay’ı ve Kamu- Sen’in kuruluş yıldönümü etkinliklerinde KESK’i eleştiren Sağlık Bakanı Osman Durmuş’u istifaya davet etti. Kamu - Sen Genel Başkanı Resul Akay’ın "Bunlar resmen devletin içinde yuvalanmış şahinlerin tetikçiliğini yapıyor" sözlerine yanıt veren Evren "Devlet içindeki şahinlerden bahsediliyor. Onlar neredeyse biz bulacağız" dedi. 
     
     Tasarı haftaya kaldı 
     Dün Kamu Çalışanları Sendikaları Yasa Tasarısını görüşmesi beklenen Meclis Genel Kurulu, toplantı yeter sayısı bulunamadığı için çalışamadı. Tasarının görüşülmesi haftaya kaldı. Kamu Çalışanları Sendikaları Yasa Tasarısı, Genel Kurul’da 7 Haziran tarihinde görüşülmeye başlanmış ve 1’inci maddesi kabul edildikten sonra, yine çoğunluk sağlanamadığı için görüşmeler ertelenmişti. 
     



 EKONOMİ 






























</TEXT>
</DOC>
