<DOC>
<DOCNO> 40851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/eko04.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu’da yeni dönem 
</HEADLINE>
<TEXT>

En az 2 milyar dolar piyasa değeri biçtiği Zorlu Holding’i halka açacaklarını söyleyen Ahmet Nazif Zorlu, yeniden yapılanmada sürpriz transferler olabileceği sinyalini verdi 
     SONGÜL HATISARU 

     Vestel’i Asil Nadir’den aldıktan sonra kısa bir süre içerisinde Türkiye’nin önde gelen şirketleri arasına sokan Ahmet Nazif Zorlu şimdi de bütün enerjisini Zorlu Holding’e yönlendirdi. 
     Geçtiğimiz hafta Almanya’nın Berlin şehrinde düzenlenen IFA 2001 Fuarı’nda adeta gövde gösterisi yapan Vestel Şirketler Grubu Yönetim Kurulu Başkanı Zorlu’yla Almanya’da yaptığımız özel görüşmede stratejilerini konuştuk. 
     Zorlu’nun mekan ve insanlarla olan ilişkisinden hayattaki başarısını yakalamak mümkün. Zorlu görüşme boyunca bir yandan da etrafı gözlemledi, diyet kahvaltılık ürünler hakkında otel servis görevlilerinden bilgi aldı. Her sabah bir buçuk saat spor yaptıktan sonra güne başladığını söyleyen Zorlu, "Uçağa yetişmek için spor yapmadım bugün. Oysa daha erken kalkıp yapmalıydım. Başarının sırrı biyolojik sağlığı korumaktan geçiyor" dedi. 
     
Yeni transferler yapacağınız konuşuluyor... 
     Holding ulaştığı büyük hacme karşın biraz geride kaldı. İcra ve yönetim kurulunu yeniden yapılandırıyoruz. Yıl sonuna kadar daha profesyonel ağırlıklı yeni bir üst yönetim oluşturmaya çalışıyoruz. Mevcut profesyonellerin yanı sıra dışarıdan yeni profesyonellerde katılabilir bünyeye. Bir kimlik çalışması da yapılıyor. Ürünlerimizde holdingin logosunu kullanmayı düşünüyoruz. 2003 yılında 2 milyar doların altında olmayacak bir piyasa değeri üzerinden halka açmayı düşünüyoruz. Holdingin konsolide cirosu 1 milyar 750 milyon dolar. 
     
Korteks’i ne zaman halka açacaksınız 
     Halka arz çalışmalarını Garanti Yatırım yürüttü. 300 milyon dolarlık bir piyasa değeri üzerinden, Korteks’in temmuz ayında yüzde 25’ini açmayı planlıyorduk. 350 milyon dolar cirosu olan Korteks’i piyasa düzeldiğinde, Zorlu Linens’i ise önümüzdeki yılın ikinci yarısında halka açacağız. Zorlu Linens home tekstil ürünlerine kadar üretim yapan 140 milyon dolar cirosu olan bir şirket. Linens’i de 150 milyon piyasa değeri üzerinden halka açmayı düşünüyoruz. Borsadan anlamam, hayatımda da bir hisse almış adam değilim. Fakat borsa şirketlerin büyümesi, şeffaflaşması, mülkiyetin tabana yayılması açısından çok önemli. 
     



 EKONOMİ 




















</TEXT>
</DOC>
