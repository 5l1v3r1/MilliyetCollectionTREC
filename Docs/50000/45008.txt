<DOC>
<DOCNO> 45008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/yasam/ayas.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sumela’ya resmi’ ihanet 
</HEADLINE>
<TEXT>

Trabzon Valiliği, tarihi manastırın burnunun dibinde patlatılan dinamitler için yasaları hiçe saymış... 
     ULAŞ ÖZDEMİR Trabzon DHA 

     Sumela Manastırı'na zarar verdiği gerekçesiyle kapatılan taş ocağının, eski işletmecisi olan ANAP Maçka İlçe Başkanı Murat Altıntaş'a yeniden verilmesinde valiliğin yasaları çiğnediği ortaya çıktı. 
     SİT alanında bulunan Altıntaş'ın işlettiği taş ocağı, üç yıl önce Trabzon Kültür ve Tabiat Varlıklarını Koruma Kurulu'nca, Sumela Manastırı’na zarar verdiği gerekçesiyle kapatılmıştı. 
     Ancak, Trabzon Valiliği 9 Aralık 1999'da kurula başvurarak, "SİT alanında daha önceki işletmeden kalan malzemenin, ateşleme ve patlatma yapılmadan, ocak sahasından ve dere yatağından alınmasını talep ediyoruz" dedi. 
     
     Kesinlikle dinamit olmaz 
     Daha önce taş ocağının kapatılması kararını alan Koruma Kurulu Başkanı Prof. Dr. Cengiz Eruzun ve dört üye başvuruyu görüşerek, 24 Mart 2000'de, 'dinamit patlatılmaması ve yeni malzeme çıkarılmaması' koşuluyla taş ocağında çevre düzenlemesi yapılmasına izin verdi. 
     Ancak valilik, 24 Nisan 2001'de yaptığı ihalede, 'dinamit patlatılmaması' koşulunu bir kenara iterek, taş ocağını, eski işletmecisi Altıntaş'a, 27.5 milyar lira bedelle verdi. 
     
     Valilik 'dinamit' istedi 
     Valilikle Altıntaş arasında 12 Mayıs'ta yapılan sözleşmenin, 'Dinamit patlatma' başlıklı 11. maddesinde, "İşin gereği dinamit patlatılmasına ihtiyaç duyulursa, yönetmelikler çerçevesinde yapılacaktır. Patlatma yapılmadan önce jandarmaya bilgi verilmelidir" ifadeleri yer aldı. 
     Valilik bu kez, taş ocağını kapatan üyeleri görevden alınan kurula yeniden başvurarak 'dinamit' izni istedi. Yeni üyelerden oluşan kurul da, Prof. Dr. Ali Özbilen başkanlığında 26 Haziran'da, 'dinamit patlatılmasına' izin verdi. 
     Ancak görevden alındıktan sonra açtıkları davayı kazanarak iki hafta önce göreve dönen Prof. Dr. Cengiz Eruzun ve iki üye, dinamite izin verildiğini görünce soruşturma başlattı. 
     
Ve bir itiraf 'İncelemedik'      Prof. Dr. Cengiz Eruzun'un dönüşüyle görevi bırakan Prof. Dr. Ali Özbilen, yerinde inceleme yapmadan 'dinamit' izni verdiklerini itiraf ederken, Trabzon Valisi Adil Yazar, kurulun dinamit atılmaması kararından haberi olmadığını öne sürerek şöyle konuştu "Amacımız kötü görüntüyü ortadan kaldırmaktı. Dosyayı yeniden inceleyip Koruma Kurulu'na göndereceğim. Kurul 'kapatın' derse kapatacağım. Maçka Kaymakamı'na, soruşturma tamamlanıncaya kadar taş ocağında dinamit atılmaması konusunda talimat verdim." 
     



 YAŞAM 
















</TEXT>
</DOC>
