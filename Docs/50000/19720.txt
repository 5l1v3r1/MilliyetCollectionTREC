<DOC>
<DOCNO> 19720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo09.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi için olağanüstü güvenlik önlemleri alınıyor 
</HEADLINE>
<TEXT>

     Fenerbahçe ile Galatasaray arasında yarın yapılacak ve lig şampiyonunu büyük ölçüde belirleyecek önemli maç için olağanüstü güvenlik önlemleri alınıyor. 
     Derbi maç için İstanbul polisi alarma geçerken, en üst düzeyde güvenlik önlemleri alınacak. Bu maçta, 2 bin 500'ü çevik kuvvete mensup olmak üzere, toplam 6 bin 86 polisin görev yapacağı açıklandı. 
     Kadıköy'de yarın yapılacak maç öncesinde, İstanbul Emniyet Müdürlüğü'nce alınan güvenlik önlemleri tamamlandı. Stat içinde ve dışında güvenlik önlemlerinin en üst düzeyde tutulacağını belirten yetkililer, stat çevresinde arama noktaları oluştulacağını ve maçı izlemeye gelecek seyircilerin, bu arama noktalarında titizlikle aranacağı kaydettiler. 
     Maçı izleyecek taraftarlar, teneke kutusu bulunan içeceklerle, yanıcı, patlayıcı, delici ve kesici maddeler, bayrak sopaları, bozuk para, kalem ve alkollü içeceklerle stada giremeyecek. 
     Stat çevresinde bugünden itibaren güvenlik önlemleri alınmaya başlanacak, çevrede kontrollar sıklaştırılacak. 
     Bu arada, yetkililer, görevli polisler dışında hiç kimsenin, ruhsatlı da olsa silahla stada alınmayacağını vurguladılar. 
     
     Taraftarlar karşı karşıya gelmeyecek 
     Alınan güvenlik önlemleri çerçevesinde, iki takım taraftarının karşı karşıya gelmemesi için çaba gösterilecek. 
     Stat içinde ve dışında çıkabilecek olaylara karşı ek tedbir alan polis, özellikle stat çevresinde fanatik seyircileri karşı karşıya getirmeyecek. Olası olaylara karşı ise stat çevresinde 7 ambulans ve 2 itfaiye aracı hazır bulundurulacak. 
     Trafikte yoğunluk yaşanmaması için stat çevresinde ve Kadıköy'de kontroller sıkılaştırılacak. Kadıköy'e deniz yoluyla gelecek taraftarların taşkınlık yapabileceği gözönünde bulundurularak, stada giden güzergah boyunca polis gerekli önlemleri alacak. 
     
     Önlemler 
     İstanbul Valiliği'nin daha önce aldığı kararlara göre, yarın Fenerbahçe Şükrü Saracoğlu Stadı ve çevresinde alınacak önlemler şöyle 
     
149   Biletsiz kişiler kesinlikle stat çevresine alınmayacak. 
149   Güvenlik güçleri stat dışında oluşturdukları barikatlarla, biletli seyircileri aradıktan sonra, stat yakınına sokacak. 
149   Stadın 200 metre yakınına her türlü silah, kesici ve delici alet, sis ve ses bombası veya maytap gibi patlayıcı, parlayıcı, yanıcı veya yakıcı maddeler ile taş, metal gibi fırlatılabilecek sert cisimler sokulmayacak. 
149   Stat çevresinde alkollü içki satışı yapılamayacak ve içilemeyecek. 
149   Ferdi veya toplu olarak, söz veya hareketlerle aşağılayıcı ve tahrik edici küfür, kötü söz veya sloganla çirkin tezahüratta bulunulmasına izin verilmeyecek. 
149   Spor ahlakına aykırı, tahrik edici, aşağılayıcı, birlik ve bütünlüğü zedeleyici afiş veya pankartların asılmasına izin verilmeyecek. 
149   Soyunma odalarına açılan koridorlara görevliler dışında hiç kimse alınmayacak. 
149   Maç bitiminde stattan önce ev sahibi Fenerbahçe seyircisi çıkarılacak. Galatasaray taraftarları ise stat çevresi boşaltıldıktan sonra, tribünleri terkedebilecek. 
149   Galatasaray taraftarları otobüslere bindirilerek, stada toplu halde getirilecek. Maç bitiminde de yine toplu halde otobüslerle stattan ayrılacak. 






</TEXT>
</DOC>
