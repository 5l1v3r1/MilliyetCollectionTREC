<DOC>
<DOCNO> 20569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur09.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom yasa tasarısının metni... 
</HEADLINE>
<TEXT>

     Türk Telekom'un özelleştirilmesinde, ekonomik ve güvenlikle ilgili milli yararın korunması amacıyla devlete söz ve onay hakkı verecek bir adet imtiyazlı hisseleri dışındaki hisseleri satılacak. 
     TBMM Plan ve Bütçe Komisyonu'na sevkedilen tasarı 14 asıl, 6 geçici olmak üzere toplam 16 maddeden oluşuyor. Tasarıya göre, şirket ana sözleşmesinde yapılacak değişiklikler, şirketteki kamu payı yüzde 50'nin altına düşünceye kadar Ulaştırma Bakanlığı tarafından onaylanarak yürürlüğe girecek. Türk Telekom'daki kamu payı yüzde 50'nin altına düştüğünde Türk Telekom'un tüm tekel hakları 31 Aralık 2003 tarihinden önce de olsa ortadan kalkmış olacak. Türk Telekom, sermayesinin yarısından fazlası kamuya ait olan kamu kurum, kuruluş ve ortaklarına uygulanan mevzuata tabi olmayacak. Türk Telekom'un yetkili kurullarında alınacak kararlarla, tekel mahiyetinin yaratabileceği sakıncalar da dahil olmak üzere ekonomik ve güvenlikle ilgili milli yararın korunması amacıyla Devlete söz ve onay hakkı verecek bir adet imtiyazlı hisse dışındaki hisseleri satılabilecek. 
     İmtiyazlı hisse, milli yararların korunması amacıyla ana sözleşme değişiklikleri, yeni şirketler kurulması veya kurulu bulunan şirketlere iştirak edilmesi, uluslararası telekomünikasyon birliklerine katılınması veya uluslararası anlaşmalara taraf olunması, yönetim kontrolünü etkileyecek oranlardaki nama yazılı hisselerin devri ve nama yazılı hisselerin devrinin pay defterine işlenmesi konularında söz ve onay yetkisine sahip olacak. 
     İmtiyazlı hisseyi temsilen Hazine Müsteşarlığı, Türk Telekom Yönetim Kurulu'nda bir üye bulunduracak. İmtiyazlı hisse sahibinin Genel Kurula katılma ve konuşma hakkı olacak. İmtiyazlı hisse sahibi sermaye artırımlarına katılmayacak, kardan pay almayacak. 
     Yabancıların payı yüzde 45'i geçemeyecek 
     Yabancıların Türk Telekom'daki hisse oranı yüzde 45'i geçemeyecek ve bunlar doğrudan ya da dolaylı olarak şirketin çoğunluk hisselerine sahip olamayacaklar. Yabancı gerçek veya tüzel kişiler, Türk Telekom'un yönetim ve denetiminde oy çoğunluğu sağlayamayacak. Tüm satış işlemlerinde bu şart ve karşılıklılık ilkesi göz önünde bulundurulacak. 
     Hisse satışında Türk Telekom ile Posta ve Telgraf Teşkilatı Genel Müdürlüğü çalışanları ve küçük tasarruf sahiplerine yüzde 5 pay ayrılıyor. Bu payın satışı halka arz yöntemiyle ve sermaye piyasası mevzuatına uygun olarak yapılacak. Değer tespiti sonuçları ile satışa sunulacak hisselerin ne kadarının ve hangi satış yöntemiyle satılacağına, Özelleştirme İdaresi Başkanlığı'nın görüşü ve Ulaştırma Bakanlığı'nın teklifi üzerine Bakanlar Kurulu karar verecek. Blok satışta nihai işlemler, Bakanlar Kurulu'nca onaylanacak. 
     Gelirler Hazine'ye 
     Türk Telekom'daki kamu hisselerinin satışı ile telekomünikasyon hizmetlerine ilişkin GSM görev ve imtiyaz sözleşmeleri ile ruhsat ve genel izinlerden elde edilecek gelirlerin tamamı Hazine'ye devredilecek. 
     Ulaştırma Bakanlığı ile görev, GSM görev ve imtiyaz sözleşmesi imzalayarak veya Ulaştırma Bakanlığı'ndan telekomünikasyon ruhsatı veya genel izin alarak halihazırda hizmet veren işletmecilerle Kurum, bu kanunun yürürlüğe girdiği tarihten itibaren en geç 1 ay içinde, karşılıklı mutabakat sağlayarak kanuna ve kurum düzenlemelerine aykırı olmayacak şekilde sözleşmelerde değişikliklere gidebilecek. Kurum, taraflar arasında mutabakat sağlanarak sözleşmelerin yenilenmesi sürecinde Hazine payı ile ilgili maddelerin düzenlenmesinde Hazine Müsteşarlığı'nın görüşünü almak zorunda olacak. 
     Bu süre içinde mutabakat sağlanmaması halinde Ulaştırma Bakanlığı ile görev, GSM görev ve imtiyaz sözleşmesi imzalayarak veya Ulaştırma Bakanlığı'ndan telekomünikasyon ruhsatı veya genel izin alarak halihazırda hizmet veren işletmeciler, anılan süre sonundan itibaren 1 ay içinde bu kanuna ve kurum düzenlemelerine aykırı olmayacak şekilde ve mevcut sözleşmelerinde yer alan hak ve yükümlülükleri saklı kalmak kaydıyla görev ve imtiyaz sözleşmelerini kurum ile yenilemek zorunda olacaklar. 
     Türk Telekomünikasyon Kurumu 
     Tüm telekomünikasyon hizmetlerine ilişkin her türlü görev sözleşmesi, imtiyaz sözleşmesi, genel izin ve ruhsat verme yetkisi Türk Telekomünikasyon Kurumu'na ait olacak. Kurum, Türk Telekom dahil işletmecilerle imzaladığı sözleşmelerin ve verdiği genel izin ve ruhsatların şartlarına uyulmasının sağlanması için gerekli önlemleri almaya, faaliyetlerinin mevzuat ile görev ve imtiyaz sözleşmesi, telekomünikasyon ruhsatı veya genel izin şartlarına uygun yürütülmesini izlemeye ve denetlemeye, aykırılık halinde ilgili işletmecinin bir önceki takvim yılındaki cirosunun yüzde 3'üne kadar idari para cezası uygulamaya, milli güvenlik, kamu düzeni veya kamu hizmetinin gereği gibi yürütülmesi amacıyla gerekli tedbirleri almaya,gerektiğinde tesisleri tazminat karşılığında devralmaya ya da ağır kusur halinde sözleme, ruhsat ve genel izni iptal yetkisine sahip olacak. 
     Türk Telekomünikasyon Kurumu'nun özelleştirilmesi sonrasında da bu kurum ile Türk Silahlı Kuvvetleri, Milli Savunma Bakanlığı ve ülke güvenliği, emniyet ve asayiş ile diğer kamu kurum ve kuruluşları arasında telekomünikasyon hizmetlerinin yürütülmesine ilişkin imzalanan tüm sözleşme ve protokoller geçerliliğini koruyacak. 
     Türk Telekomünikasyon Kurumu'nun özelleştirilmesini öngören tasarıya göre, Türk Telekom'un hisse değerini belirlemek amacıyla değerlendirme komisyonu, belirlenen ve Bakanlar Kurulu'nca onaylanan hisse değeri üzerinden satış ve ihale işlemlerini yürütmek üzere ihale komisyonu kurulacak. Komisyonlar, ikisi Özelleştirme İdaresi Başkanlığı ÖİB , ikisi Ulaştırma Bakanlığı ve biri Hazine Müsteşarlığı temsilcisi olmak üzere 5 üyeden oluşacak. 
     Komisyona, ÖİB temsilcilerinden biri başkanlık edecek. Komisyon üyelerinin hizmet süresi bir yıl olacak. 
     Türk Telekom'daki kamu payı yüzde 50'nin altına düşünceye kadar, Türk Telekom yönetim kurulu üyeliklerine atanacaklarda devlet memurluğuna atanabilme genel şartlarına sahip olma ve enaz 4 yıllık yüksek öğrenim görme şartı aranacak. Türk Telekom'da asli ve sürekli olarak çalışanların ücreti en yüksek devlet memuru aylığının beş katını geçemeyecek. 
     İmtiyaz sözleşmesi akdedilerek yürütülecek olan telekomünikasyon hizmetleri veya altyapısına yönelik yetkilendirmeye ilişkin planlar Türk Telekom tarafından hazırlanacak. Türk Telekom tarafından hazırlanacak planlar, Ulaştırma Bakanlığı'nın teklifi üzerine Bakanlar Kurulu tarafından onaylanacak ve kurum tarafından yürütülecek. Görev ve imtiyaz sözleşmeleri, telekomünikasyon ruhsatı ve genel izinlerin asgari değerleri, Türk Telekom'un teklifi üzerine Bakanlar Kurulu tarafından belirlenecek. 
     Ülke güvenliğiyle ilgili sözleşmeler 
     Türk Telekom ile Türk Silahlı Kuvvetleri, Milli Savunma Bakanlığı ve ülke güvenliği, emniyet ve asayiş ile diğer kamu kurum ve kuruluşları arasında telekomünikasyon hizmetlerinin yürütülmesine ilişkin imzalanan tüm sözleşme ve protokollerin geçerliliği devam edecek. 
     Türk Telekom'daki kamu payının yüzde 50'nin altına düşmesi durumunda, hisse devir sözleşmesinin imzalanmasından itibaren 30 gün içinde asli ve sürekli görevlerde çalışan personelin listesi Devlet Personel Başkanlığı'na bildirilecek. Bu personel 30 gün içinde başka kamu kurum ve kuruluşlarına sevkedilecek. Kamu payının yüzde 50'nin altına düşmesinden itibaren bir yıl içinde bu kurumda işçi olarak çalışanların hizmet akitleri, emeklilik dışında haklı veya haksız nedenle feshedilmesi durumunda bu kişiler iş kaybı tazminatı ve diğer tazminatlardan yararlanacaklar. 
     Personelin emekliliğine teşvik 
     Posta, Telgraf ve Telefon İşletmesi Genel Müdürlüğü, Posta İşletmesi Genel Müdürlüğü ile Türk Telekomünikasyon Anonim Şirketi olarak ikiye ayrılması nedeniyle, personelin ihtiyari olarak iştirak ettiği PTT Biriktirme ve Yardım Sandığı da her türlü varlıkları bölüştürülmek suretiyle ikiye ayrılacak. Bu ayrılma, Posta, Telgraf ve Telefon İdaresi'nin Sağlık Yardım Sandığı ile Kefalet Sandıkları için de öngörülüyor. Bu işlemlerde, halen üye olan tüm personelin tüm hak ve yükümlülükleri bölünmeden önceki durumda olduğu gibi saklı kalacak. 
     Kanun ile düzenlenen imtiyazlı hisse ve kapsamının, kanunun yürürlüğe girmesinden itibaren 3 ay içinde Şirket ana sözleşmesine dahil edilecek. 
     Türk Telekom'da kadrolu veya sözleşmeli personel olarak çalışanlardan istekleri üzerine iş mevzuatına tabi statüye geçmiş veya geçecek olanların hizmet akitlerinin kıdem tazminatı ödenmesini gerektirecek şekilde sona ermesi halinde, Türk Telekom'da ve daha önceki kamu kurum ve kuruluşlarında geçen hizmet süreleri kıdem tazminatının hesabında dikkate alınacak. 
     Kurumda çalışan personelden Emekli Sandığı kanununa göre emeklilik hakkını kazanmış olanlara, kanunun yürürlüğe girdiği tarihten itibaren 6 ay içinde emeklilik başvurusunda bulunmaları halinde emeklilik ikramiyeleri ve kıdem tazminatları yüzde 30 fazlasıyla ödenecek. Bundan doğan fark, Hazine tarafından karşılanacak. 







</TEXT>
</DOC>
