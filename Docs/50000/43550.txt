<DOC>
<DOCNO> 43550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/spor/ybilgic.html </URL>
<DATE> 2001/09/22/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Galibiyet Denizli’nin elinde 
</HEADLINE>
<TEXT>

     Mustafa Denizli, Barcelona şokundan sonra Galatasaray galibiyeti ile taraftarına ve camiasına en iyi mesajı vermek isteyecektir. Bu maçı için özel bir strateji belirlemesini beklediğimiz tecrübeli teknik adamın, öncelikle Galatasaray’ın kanat bindirmelerine tedbir alacağını düşünüyoruz. 
     Hasan Şaş ile soldan gelişen ataklar karşısında, Mert Meriç ve Lazetiç’i tampon olarak kullanacak olan Denizli’nin, üç forvet ile beşli orta saha arasında yapacağı tercih, maçın da kaderini belirleyecek. 
     Ogün’ün yokluğu, Johnson’un ise bu maçta oynaması halinde Şampiyonlar Ligi’nde forma giyme ihtimalinin azalması orta sahadaki mücadele gücünü olumsuz etkiler. Kadroda bu boşluğu dolduracak iki isim var Hakan Bayraktar ve Ali Güneş... Denizli üç forvette ısrar ederse, bu iki futbolcudan birini oynatmayacaktır. 
     Galatasaray’ın oturmuş sistemi, yeni kadrosuna rağmen sahadaki organizasyonu etkilemiyor. Fenerbahçe’nin son maçlarda ısrarla zorladığı yan toplarla atak yapma alışkanlığı bu maçta rakibin ekmeğine yağ sürer. Yerden ve göbekten çabuk oynayan takımların Galatasaray karşısında pozisyon veya penaltı bulma şansı daha yüksek. 
     Fenerbahçe salı günü parlamayan yıldızlarını, bu maçta güvenli oynatır, Galatasaray’ın pas yapmasını engellerse sahadan galip ayrılır. 
     



 SPOR 

























</TEXT>
</DOC>
