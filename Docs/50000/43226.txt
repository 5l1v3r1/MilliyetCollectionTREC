<DOC>
<DOCNO> 43226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko17.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 1 haftada 70 bin kişi işsiz kaldı 
</HEADLINE>
<TEXT>

     ABD hükümeti, terörist saldırıların ardından hava trafiğinin kapanması, yolcu sayısının düşmesi ve güvenlik önlemlerinin sıkılaştırılması nedeniyle büyük zarara uğrayan hava taşımacılığı sanayiini kurtarmak için, 5 milyar dolar nakit yardımı kararı aldı. 
     Beyaz Saray kaynaklarından alınan bilgiye göre, hükümet 5 milyar dolarlık yardım planını onay için Kongre'ye iletti. Aynı kaynaklar, havacılık şirketlerinin talep ettiği kredi garantilerinin ise daha sonra ele alınacağını bildiriyorlar. Saldırılardan sonra büyük zarara uğrayan havayolu şirketleri, sektörün ayakta kalabilmesi için, nakit ve borç garantisi biçiminde toplam 17.5 milyar acil yardıma ihtiyaç duyduklarını bildirmişlerdi. 
     ABD hükümetinin, havayollarının doğrudan zararlarını karşılamak için 5 milyar doların yeterli olacağı, borç garantisi konusunun ise şu an değil, daha sonraki bir tarihte Kongre ile birlikte değerlendirilmesine karar verdiği bildiriliyor. ABD Başkanı George Bush'un havayolları şirketlerine sağlayacağı 5 milyar dolarlık nakit yardımın yanı sıra, saldırıdan sonra Kongre'nin kendisine kullanma yetkisi verdiği 40 milyar dolarlık acil durum fonunun 3 milyar dolarlık bölümünü, hava alanları ve uçaklarda güvenlik önlemlerini artırmak için kullanmayı planladığı belirtiliyor. Bu önlemler arasında, havayolu şirketlerinin istediği biçimde, iç hat seferlerine devlet güvencesinde sigorta sağlanması da bulunuyor. 
     Öte yandan Dünya Ticaret Merkezi ve ABD Savunma bakanlığına yolcu uçaklarıyla yapılan saldırıdan ilk anda en fazla etkilenen sektör olan havacılık sanayiinde, bir haftada yaklaşık 70 bin kişinin işten çıkarıldığı bildirildi. 
     Saldırılarda uçakları kullanılan American Airlines ile United Airlines şirketlerinin, 20'şer bin çalışanlarını işten çıkardıkları açıklandı. Continental ve US Airways şirketleri de geçen hafta toplam 23 bin kişiyi işten çıkarmışlardı. America West, American Trans Air, National Airlines ve İngiliz Virgin Atlantic havayollarının daha küçük sayıda işten çıkarmalarıyla birlikte bir hafta içinde sektörde işsiz kalaların sayısı 70 bini buluyor. Kaynaklar, bu sayının yakında 100 bine ulaşmasını bekliyor. Havayollarındaki işten çıkarmaların yanı sıra, dünyanın en büyük uçak üreticisi Boeing de, yıl sonuna dek 30 bin çalışanının işine son vereceğini bildirmişti. Bu gelişmelerle birlikte, havayolu şirketleriyle hava taşıtı üreticisi şirketlerin New York Borsası'nda işlem gören hisse senetlerinin fiyatları, yüzde 53'e varan çok büyük düşüşler kaydetti. 







</TEXT>
</DOC>
