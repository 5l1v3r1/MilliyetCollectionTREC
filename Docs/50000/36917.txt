<DOC>
<DOCNO> 36917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur15.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Valisi "Akkise'de durum normale döndü" 
</HEADLINE>
<TEXT>

     Konya Valisi Ahmet Kayhan, Ahırlı İlçesi'ne bağlı Akkise Beldesi'nde meydana gelen olayların, sürdürülmekte olan adli ve idari soruşturmalar sonucunda aydınlatılacağını söyledi. 
     Kayhan, İl Koordinasyon Kurulu toplantısı çıkışında yaptığı açıklamada, Akkise'deki olayla ilgili gerekli incelemelerin devam ettiğini kaydetti. Olayın hemen ertesinde adli ve idari soruşturmanın başladığını belirten Kayhan, şöyle devam etti 
     ''Soruşturmalar devam ediyor. Olayın idari yönü İçişleri Bakanlığı müfettişlerince yürütülüyor. Soruşturmalar bitmeden herhangi bir açıklama yapmak mümkün değil. Her iki soruşturma kapsamında gerek Jandarma yetkilileri, gerekse vatandaşlar dinleniyor. Olay aydınlatılmaya çalışılıyor. Soruşturmaların neticesini beklemekte yarar var.'' 
     Olay sırasında hayatını kaybeden vatandaşın defninin yapıldığını, yaralanan vatandaşlardan 2'si dışında diğerlerinin taburcu olduğunu anlatan Kayhan, şöyle dedi 
     ''Yaralı 2 vatandaşımızı, tedavi gördükleri Selçuk Üniversitesi Tıp Fakültesi Hastanesi'nde ziyaret ettim. Durumları iyi. Yaralı Kemal Candan, Beyin Cerrahisi'nde yoğun bakımda olmasına rağmen durumu iyi. Kendisiyle de görüştüm. Diğer yaralı Sami Tokmak ise Göğüs Cerrahisi Bölümü'nde, bir iki güne kadar taburcu olacak. Olay üzücü ancak olmuştur. Hukuk devletiyiz. Bu olayda sorumlulukları olanların, sorumluluklarının gereği yapılacaktır.'' 
     Vali Kayhan, bir gazetecinin, ''Olay sırasında çatışma olduğu konusunda iddialar var '' şeklindeki sorusunu, ''Bunlar, sürdürülen tahkikatın kapsamında olan işler. Orada görev tespiti yapıldı. Kaç mermi atıldı, atılmadı. Bunların hepsi soruşturma sonucunda ortaya çıkacak. Şu anda, bu konuda bir şey söylemek doğru olmaz'' diye yanıtladı. 
     
     Durum normal 
     Akkise Beldesi'nde herhangi bir güvenlik önleminin bulunmadığını kaydeden Kayhan, ''Cenaze töreninde bile önlem almaya gerek duymadık. Beldede her şey normal. Ben sık sık Belde Belediye Başkanı, İl Genel Meclisi üyeleriyle görüşüyorum. Durum normale döndü, herhangi bir olumsuzluk yok'' diye konuştu. 
     Kayhan, olay sırasında askeri araçların hasar gördüğünü ve askerlerden de yaralananlar olduğunu belirterek, yaralı askerlerin tümünün tedavi edildiğini, askerlerden şu anda hastanede yatan yaralı kalmadığını sözlerine ekledi. 







</TEXT>
</DOC>
