<DOC>
<DOCNO> 10000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/son/sontur04.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'e 5 yıl hapis istemiyle dava açıldı 
</HEADLINE>
<TEXT>

     Sanatçı İbrahim Tatlıses ile Etiler’deki villasında çalışan Ramazan Dadak hakkında, "Hürriyeti tahdit" suçundan 5’er yıla kadar hapis cezası istemiyle dava açıldı. 
     İstanbul Cumhuriyet Savcısı Osman Uludüz tarafından hazırlanan iddianamede, müşteki Ayşegül Yıldız’ın, sanık İbrahim Tatlıses’in yapımcılığını üstlendiği çeşitli dizi, film ve kliplerde oyunculuk sözleşmesi gereği rol aldığı anlatıldı. 
     Yıldız’ın aynı zamanda Tatlıses’in Etiler’deki villasında kaldığı ve bu villanın bekçiliğinin de Ramazan Dadak tarafından yapıldığı belirtilen iddianamede, Yıldız’ın 4 Şubat 2001 tarihinde villadan ayrılmak istediğini sanık Dadak’a söylediği kaydedildi. 
     Ramazan Dadak’ın İbrahim Tatlıses ile temas kurduğu ve ardından Yıldız’ın villadan çıkışını tehditle engellediği ifade edilen iddianamede, olay gecesi Yıldız’ın yanında bulunan arkadaşının da yine Dadak tarafından villadan uzaklaştırıldığına yer verildi. Bunun üzerine Ayşegül Yıldız’ın Etiler Polis Merkezi’ni telefonla arayarak zorla villada tutulduğunu bildirdiği vurgulanan iddianamede, Yıldız’ın villadan görevli polisler tarafından kurtarıldığı hatırlatıldı. 
     Sanık İbrahim Tatlıses’in olay yerinde bulunmadığı, ancak bekçisine telefonla talimat verdiği kaydedilen iddianamede, "Sanık Tatlıses’in, ifadesinde müştekinin sözleşme gereği ayrılamayacağını beyan etmesi de tevil yorum yoluyla ikrar sayılacağı ekli evrakın incelemesinden anlaşılmaktadır" denildi. 
     İddianamede, sanıklar İbrahim Tatlıses ile Ramazan Dadak’ın "Hürriyeti tahdit" suçundan 1 ile 5’er yıl arasında hapis cezasına çaptırılması istendi. Tatlıses ile Dadak’ın yargılanmasına, önümüzdeki günlerde İstanbul Asliye Ceza Mahkemesi’nde başlanacak. 
     




</TEXT>
</DOC>
