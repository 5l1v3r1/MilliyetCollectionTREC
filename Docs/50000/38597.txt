<DOC>
<DOCNO> 38597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sondun08.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Leonardo DiCaprio'nun başına 'talih kuşu' kondu 
</HEADLINE>
<TEXT>

     Ünlü aktör Leonardo DiCaprio'nun başına ''talih kuşu'' kondu. Aktörün uzun süredir rejisör aranan son filmini ''sinemanın harika çocuğu'' Steven Spielberg yönetecek. 
     Internetteki ''popcorn'' ve ''filmfour'' sitelerinin haberine göre, ''Titanic'' filminin ünlü yıldızı, ''bekleyen derviş muradına ermiş'' sözünü kanıtladı. 
     DreamWorks tarafından uzun süredir rejisör aranan ''Catch Me If You Can'' adlı filmde iyi bir yönetmenle çalışmayı arzulayan sanatçı, sonunda aradığının da ötesinde bir fırsata kavuştu. Hollywood'un ''E.T'', ''Jurassic Park'', ''Indiana Jones'', ''Er Ryan'ı Kurtarmak'' gibi dev projelerine imza atan ve çalışacağı oyuncuları titizlikle seçen Spielberg ile DiCaprio, son anda bir pürüz çıkmazsa ilk kez bir filmde biraraya gelecek. 
     DiCaprio, filmde FBI'ın ''arananlar listesindeki'' en genç kişi olarak tarihe geçen Frank Abagnale J.R'ı canlandıracak. Gerçek bir hayat hikayesinden yola çıkılarak çekilecek filmde, milyonlarca doları çalarak bir uçağı rehin alan 18 yaşındaki Abagnale'in ''kabarık suç dosyası'' gözler önüne serilecek. DreamWorks film şirketinin ''benim 35 yıl önce yaptıklarımı şimdi yapmak 200 kez daha kolay'' açıklamasıyla ilginç bir suçlu profili çizen Abagnale'nin hayat öyküsünü 10 yıldır beyazperdeye uyarlamayı planladığı belirtildi. Film için ünlü yönetmenler Gore Verbinski ve Cameron Crowe'un da ismi geçmiş, ancak çeşitli nedenlerle anlaşmaya varılamamıştı. Spielberg ile anlaşmanın imzalanmasının ardından filmin çekimlerine gelecek yılın Ocak ayında başlanacak. 






</TEXT>
</DOC>
