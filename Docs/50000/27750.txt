<DOC>
<DOCNO> 27750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur05.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı "Karar Perşembe veya Cuma'ya" 
</HEADLINE>
<TEXT>

     Anayasa Mahkemesi Başkanı Mustafa Bumin, FP'nin kapatılması istemiyle açılan davada, Perşembe veya Cuma günü karar çıkabileceğini, ancak bunun bir tahmin olduğunu söyledi. 
     Bumin, Anayasa Mahkemesi'ne gelişinde, gazetecilerin soruları üzerine, FP'nin kapatılması istemiyle açılan davada bugün veya yarın karar çıkmayacağını, Perşembe veya Cuma günü karar çıkabileceğini, ancak bunun bir ''tahmin'' olduğunu kaydetti. 
     Anayasa değişikliği çalışmalarının hatırlatılarak, bunun davayı nasıl etkileyeceğinin sorulması üzerine, Bumin, ''Bu konuda farklı görüşler var. Ancak, bunlar hukuki değil. Biz, mevcut yasalara göre elimizdeki bu davayı sonuçlandırırız. Vereceğimiz kararlar kesindir. Biz bile bir kez daha inceleyemeyiz. Ancak, Anayasa ve yasalarda yapılacak değişiklikler, ondan sonraki davalar için etkili olur'' dedi. 
     Bumin, bir başka soru üzerine, Anayasa değişikliği çalışmaları nedeniyle bir ara karar verileceğini sanmadığını belirterek, ''Bu nedenle olmaz. Ancak başka bir nedenle olabilir'' diye konuştu. 
     Anayasa Mahkemesi heyeti, saat 10.00'da toplanarak önce gündemindeki diğer konuları ele alacak. Heyet, çeşitli mahkemelerden gelen şartla salıverme ve cezaların ertelenmesine ilişkin yasanın bazı madde ve hükümlerinin iptali istemiyle yapılan başvurular ile 4638 sayılı Emniyet Teşkilatı Kanunu'nda değişiklik yapan yasanın bazı madde ve hükümlerinin iptali ve yürürlüğünün durdurulması istemiyle FP'nin açtığı davada da ilk incelemeyi yapacak. 
     Heyet, bu ilk incelemelerin ardından FP'nin kapatılması istemiyle açılan davanın ikinci hafta çalışmalarına başlayacak. 
     

</TEXT>
</DOC>
