<DOC>
<DOCNO> 6883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/soneko17.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enver Ören "Borcumu son kuruşuna kadar ödeyeceğim" 
</HEADLINE>
<TEXT>

     İhlas Holding Yönetim Kurulu Başkanı Enver Ören, işinin başında olduğunu ve İhlas Finans Kurumu'nun borçlarını son kuruşuna kadar ödeyeceğini bildirdi. 
     Ören, yaptığı yazılı açıklamada, son günlerde İhlas Finans Kurumu'nun faaliyet izninin kaldırılması nedeniyle ''şahsı ve İhlas grubu'' şirketleri hakkında bazı basın yayın organlarında çıkan ''gerçek dışı'' haberlerin kendisini derinden üzdüğünü bildirdi. 
     Ören, ''Enver Ören olarak işimi başındayım. Sağlığım, enerjim, çalışma azmim Allaha şükürler olsun tamdır'' dedi. İhlas Finans Kurumu kurulmadan önce, İhlas Holding, Türkiye Gazetesi, TGRT, Türkiye Gazetesi Hastanesi, İhlas Ev Aletleri, Kristal Kola ile inşaat ve diğer 25 şirketinin faaliyette olduğunu, bu şirketlerin bugün dahi faaliyetlerini sağlıklı ve güçlü bir şekilde devam ettirdiğini ifade eden Ören, 1995 yılında kurulan İhlas Finans'ın son ekonomik kriz nedeniyle mudilerinin aşırı para talebini karşılayamadığını ve Bankacılık Düzenleme ve Denetleme Kurulu BDDK tarafından bankacılık faaliyeti durdurulduğu için tasfiye sürecine girdiğini kaydetti. 
     Enver Ören, açıklamasında şu görüşlere yer verdi 
     ''Grubumuza bağlı şirketlerden biri olan İhlas Finans Kurumu, alacaklarını tahsil edip borçlarını son kuruşuna kadar ödeyecektir. İhlas Holding, sıkıntının aşılmasında elinden gelen bütün çalışmayı yapmaya devam edecektir. Kimsenin bundan şüphesi ve endişesi olmasın.'' Holding'in kurulduğundan bugüne kadar, binlerce insana iş ve aş verdiğini, vermeye de devam edeceğini belirten Ören, bütün şirketlerin faaliyetinin aynı hızla sürdüğünü ve binlerce insanın gece-gündüz çalıştığını bildirdi. 
     Ören açıklamasında, yıllarca kendisini tanıyan ve sevenlerin güvenine layık olarak, halka hizmette elinden gelen bütün gayreti göstereceğini kaydetti. 




</TEXT>
</DOC>
