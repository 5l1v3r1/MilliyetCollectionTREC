<DOC>
<DOCNO> 34315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo07.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü Olağanüstü Mali Genel Kurul Toplantısı yapıldı 
</HEADLINE>
<TEXT>

     Galatasaray Lisesi Tevfik Fikret Salonu'nda gerçekleştirilen ve yaklaşık 1,5 saat süren Olağanüstü Mali Genel Kurul'da, Mehmet Cansun başkanlığındaki yeni seçilen yönetim kurulunun 32 trilyon liralık revize bütçesi üyelerin onayını aldı. 
     Yaklaşık 8 bin üyesi bulunan sarı-kırmızılı kulübün genel kurul toplantısına katılım oldukça düşük olurken, salonda 50 civarında üyenin bulunduğu gözlendi. 
     Galatasaray Kulübü tarihinin en kısa süren mali genel kurullarından birisi olarak dikkat çeken toplantı sonunda, yeni bütçede 32 trilyon 28 milyar 583 milyon lira gelir, 31 trilyon 878 milyar 806 milyon lira gider tahmini yapılıyor. 
     Duygun Yarsuvat'ın yeniden Divan Kurulu Başkanlığı'na getirilmesinin ardından, 2001 yılı hesap dönemi bütçe revizyonu ile ilgili söz alan yönetim kurulu üyesi Levent Soylu, sarı-kırmızılı kulübün 2001 yılı sonu itibariyle 51 milyon dolar borcunun, 19 milyon dolar ise alacağının bulunduğunu ifade ederek, ''Ancak, alternatif gelirlerle bütçeyi denkleştirmemiz mümkün'' dedi. 
     Soylu, şöyle konuştu 
     ''Bu rakamlar içinde alacaklarımızın bir kısmı yer almamaktadır. Jardel'in satışından 8 milyon dolar, Sportif A.Ş. temettü gelirlerinden 7-8 milyon dolar, 2001 yılı içinde planlanan halka açılma projesinden 22.5 milyon dolar, maç hasılatlarından 4 milyon dolar ve Avrupa Şampiyonlar Ligi'nden 4 milyon dolar olmak üzere, toplam 46 milyon dolar gelir beklenmekte. Bu arada, AMG ile yapılan anlaşmayla da şu anda rakamı tam olarak belli olmayan ayrıca bir gelirimiz memcuttur.'' 
     Yönetim kurulunun hazırladığı revize bütçenin üyelerden onay olmasının ardından, kulüp başkanı Mehmet Cansun, kürseye gelerek, üyelere teşekkür etti. 
     Cansun, kongrenin bitiminden sonra medya mensuplarına yaptığı açıklamada ise ilk kez bu kadar kısa süreli bir mali genel kurul toplantısı yaptıklarını vurgulayarak, ''Tüm üyelerimize teşekkür ediyorum. Allah bizi mahçup etmesin. Bunun için de gereken çalışmaları yapıyoruz'' dedi. 
     Jardel'in transferi ile ilgili olarak bugün öğleden sonra İtalya'nın Milona kentine gideceğini kaydeden kulüp başkanı Mehmet Cansun, burada Porto, Valencia ve Juventus kulüplerinin yetkilileriyle görüşmelerde bulunacağını söyledi. 
     Cansun, ''Uzun bir gezi olacak. Sadece Jardel'in satışıyla ilgili değil, transfer etmek istediğimiz oyuncularla ilgili de görüşmelerde bulunacağım. Pazartesi veya salı günü İstanbul'a dönebileceğim. Eğer Jardel'in transferini kesinleştiremezsem, salı günü tekrar arkadaşlarımla birlikte yurtdışına çıkacağım'' diye konuştu. 
     Mehmet Cansun, Galatasaray'ın büyük bir kulüp olduğu ve büyük hedefleri bulunduğuna dikkat çekerek, ''Galatasaray Kulübü'nün şanına yakışır bir kadro oluşturacağız'' dedi. 
     Cansun, yeni transfer etmek istedikleri oyuncularla ilgili olarak teknik direktör Mircea Lucescu'nun şimdilik kadronun yeterli olduğu açıklamaları yaptığını dile getirerek, hocalarına teşekkÜr ettiklerini, Rumen teknik adamın, kendilerini zor durumda bırakmamak için bu tür açıklamalar yaptığı kaydetti. 
     Kulüp başkanı Cansun ayrıca, Jardel'in halen Galatasaray'ın futbolcusu olduğunu kaydederek, Brezilyalı futbolcunun bugün İsviçre'de bulunan kampa katılabileceğini, transferinin çözümlenememesi durumunda ise 30 Temmuz Pazartesi günü büyük olasılıkla İstanbul'da olacağını anlattı. 
     Galatasaray Kulübü Başkanı Mehmet Cansun, daha sonra Beyoğlu'daki Çiçek Pasajı'nda, eski başkan Faruk Süren ve yönetim kurulundan bazı üyelerle yemek yedi. 







</TEXT>
</DOC>
