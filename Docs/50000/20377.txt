<DOC>
<DOCNO> 20377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sonspo12.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da neşeli idman... 
</HEADLINE>
<TEXT>

     Galatasaray'da, hafta sonunda Ankaragücü ile oynanacak lig maçının hazırlıkları, bugün yapılan idmanla sürdü. 
     Teknik Direktör Mircea Lucescu yönetiminde, Florya Metin Oktay Tesisleri'nde yaklaşık 1,5 saat süren idmanda futbolcular, tek pas ve ikili mücadele çalışmasının ardından, yarı sahada çift kale maç yaptılar. 
     Sarı-kırmızılı futbolcuların Fenerbahçe yenilgisinin moral bozukluğunu üzerlerinden attıkları gözlenirken, Rumen çalıştırıcı da oyuncularını neşelendirmek için çaba gösterdi. Antrenmanın sonunda Lucescu, Okan, Arif, Ahmet, Ümit, Faruk, Sedat ve Alper'e Taffarel'in koruduğu kaleye şut idmanı yaptırdı. 
     Bu arada Lucescu, futbolcularıyla iddiaya da girerek, 2 şut sonrasında gol atamayanlara şınav çektirdi. Oyuncuların, özellikle bu çalışmada bir hayli neşeli olmaları dikkat çekerken, kalecilik yapan Ümit'in, Ahmet'in bir şutu sonrasında filenin içine düşerek ağları tutan ipleri kopartması kahkahalara neden oldu. 
     
     Jardel katılmadı 
     Sarı-kırmızılıların idmanına, ağrıları bulunan Jardel ve Vedat ile sakatlıkları süren Hasan ve Hakan katılmadı. 
     Basın ve Halkla İlişkiler Yönetmeni Turgay Vardar, Jardel'in İspanya'dan gelen raporda fıtık olduğuna dair bilgiler bulunduğunu ve bunun araştırıldığını söyledi. 
     Kasıklarında ağrı hisseden Vedat ise hastaneye giderek muayene oldu. Galatasaray, Ankaragücü maçının hazırlıklarını bu akşam gerçekleştirileceği idmanla sürdürecek. 






</TEXT>
</DOC>
