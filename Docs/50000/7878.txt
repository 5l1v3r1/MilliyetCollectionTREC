<DOC>
<DOCNO> 7878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sonspo08.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Nouma harekatı 
</HEADLINE>
<TEXT>

     Beşiktaş, Gençlerbirliği ile yapılan Türkiye Kupası yarı final maçında rakibine topsuz alanda kafa attığı için Futbol Federasyonu Profesyonel Futbol Disiplin Kurulu PFDK tarafından 3 maç ceza verilen Pascal Nouma'nın cezasının indirilmesi için harekete geçti. 
     Siyah-beyazlı yöneticiler, Gençlerbirliği maçının video kasetini ve pozisyonun değişik açılardan çekilmiş görüntüleri ile Fransız futbolcunun savunmasını ve yönetim kurulunun Nouma için hazırladığı görüşleri, Futbol Federasyonu Tahkim Kurulu'na gönderdi. 
     Beşiktaş Kulübü Yönetim Kurulu Üyesi Aziz Çankırı, Nouma'nın bir tahrik sonucunda istenmeyen hareket yaptığını, bu nedenle 3 maçlık cezasının 2'ye ineceğine inandığını ifade etti. Çankırı, Nouma'nın zaten 2 maç oynayamadığını ve Fenerbahçe maçında oynaması için başvuruda bulunduklarını vurgulayarak, ''Biz gerekli her türlü belgeyi, Tahkim Kurulu'na gönderdik. Sanırım cezada bir indirim yapılır. Çünkü gönderdiğimiz kasetlerde de Nouma'ya sürekli tahrikte bulunulduğu gözleniyor'' diye konuştu. Bu arada, Futbol Federasyonu Tahkim Kurulu'nun 22 Şubat Perşembe günü yapacağı toplantıda bu konuyu karara bağlayacağı öğrenildi. 




</TEXT>
</DOC>
