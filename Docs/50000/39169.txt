<DOC>
<DOCNO> 39169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/spo04.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize yarattık’ 
</HEADLINE>
<TEXT>

Trabzon Başkanı Özkan Sümer, mevcut ekonomik koşullarla yabancı transferinde mükemmeli başardıklarını iddia etti 
     BORDO - Mavili kulübün başkanı Özkan Sümer, ekonomik koşulların göz önüne alınması halinde transferde mucize yarattıklarını ileri sürdü. Sümer, "Biz herkesin gördüğünü değil, hiç farkedilemeyenleri ortaya çıkardık. Turların nafile olmadığı ortaya çıktı" dedi. 
     SÜMER, ilk üç maçı kazanarak, iyi bir hava yakaladıklarını belirtip, sözlerini şöyle sürdürdü "Ekonomi felç olmuştu. Saha sonuçları da kötü giderse felaket olurdu. Ancak korkulan başa gelmedi. Şimdi insanlar aşından, işinden artırdığıyla Trabzonspor’u dimdik ayakta tutma savaşı veriyor". 
     
     Sommers’e alkış 
     TRABZONSPOR’UN Belçikalı futbolcusu, geride kalan üç haftada oynadığı futbolla göz doldurdu. Teknik Direktör Sadi Tekelioğlu, "Müthiş bir hırs ve ciğer var. Ona sahip olduğum için mutluyum" dedi. Sommers ise, "Yolun henüz başındayım" diye konuştu. 
     
     Horoz örneği 
     TEKNİK Direktör Sadi Tekelioğlu, "Geçici değil, kalıcı başarı gerekli" dedi. Tecrübeli hoca, "Önemli olan zirvede kalmaktır. Erken öten horozun kafasını uçururlar. Biz hedefe adım adım gidip, zirveye ulaşmanın planlarını yapıyoruz" yorumunu yaptı. 
     



 SPOR 



























</TEXT>
</DOC>
