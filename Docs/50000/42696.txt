<DOC>
<DOCNO> 42696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/ekonomi/eko05.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1.5 milyonu aştı 
</HEADLINE>
<TEXT>

Türk piyasaları kapandıktan sonra açılan New York Borsası’nda sert düşüş olacağına yönelik beklenti, doları bankalararası piyasada 1 milyon 555 bin liraya kadar çıkardı 
     EKONOMİ SERVİSİ 

     ABD’deki saldırı sonrasında kapatılan New York Borsası’nın açılışdan önce Türkiye’deki döviz ve faiz piyasasında kelimenin tam anlamıyla panik yaşandı. Bankalararası döviz piyasasında dolar 1 milyon 555 bin, serbest piyasada da 1 milyon 535 bin liranın üzerine çıkarak tarihinin en yüksek seviyesine tırmandı. Mark ise 727 bin lirayla tarihi seviyelere çıkan bir diğer para birimi oldu. 
     
     Panik alımlar 
     Bankalararası döviz piyasasında ilk işlemler 1 milyon 505 bin liradan geçti. Satıcı tarafında fazla banka olmaması kuru kısa sürede 1 milyon 550 bin liranın üzerine taşıdı. 
     Dolarda panik alımlar borsanın açılmasıyla birlikte had safhaya ulaştı. Güne 7 bin 937 puandan başlayan endeksin 10.00 - 10.30 saatleri arasında 7 bin puana gerilemesiyle dolara yağmur gibi alım gelmeye başladı. Bu saatlerde dolarda en yüksek işlem 1 milyon 540 binden geçti. Ancak, bankaların kendi aralarındaki telefon emirlerinde dolar fiyatı 1 milyon 555 bin liraya kadar çıktı. 
     Panik havası ABD Merkez Bankası FED’in faiz oranlarını yarım puan indirdiğini açıklamasıyla duruldu. Sabah alım yapan başta Londra kökenli bankaların satışa geçtiği gözlenirken, dolar kapanışını 1 milyon 545 bin - 1 milyon 550 bin aralığından yaptı. Kapalıçarşı döviz piyasası günü 1 milyon 535 bin liradan tamamladı. 
     New York borsasının kapanışının önemli olacağına dikkat çeken bankacılar, "ABD borsası günü az kayıpla ya da hasarsız tamamlarsa bankalar bugünkü dünkü hareketlerini düşünmeye başlayacak. Bu da tekrar düşüşü getirebilir. Ancak ABD borsası kötü giderse burada doların tırmanışı sürer" diye konuştu. 
     



 EKONOMİ 




















</TEXT>
</DOC>
