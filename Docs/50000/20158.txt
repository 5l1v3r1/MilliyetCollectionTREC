<DOC>
<DOCNO> 20158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/soneko01.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar yasa tasarısı meclise sunuldu 
</HEADLINE>
<TEXT>

     TBMM Başkanlığı'na sunulan Bankalar Yasa Tasarısı, Türk bankacılık mevzuatını AB uygulamalarına paralel ve uluslararası standartlarda bir yapıya kavuşturmak amacıyla köklü değişiklikler içeriyor. 
     Tasarının gerekçesinde, son dönemde ortaya çıkan ve kamuoyunda da önemli bir gündem oluşturan bankacılık sektörüne ilişkin sorunların, ekonomik programın başarıya ulaşması bakımından hızla çözümlenmesi gerektirdiğine işaret edildi. Bu kapsamda, Tasarruf Mevduatı Sigorta Fonu bünyesinde bulunan bankaların çok hızlı bir şekilde rehabilite edilmesi ve satılması gereğine dikkat çekilen gerekçede, bu nedenle Bankalar Kanunu'nda yer alan bazı mekanizmaların daha hızlı çalışır hale getirilmesi, bunların mali bünyelerinin zaafa uğratılmasında sorumlu bulunanlara uygulanacak yaptırımların bir an önce uygulamaya konulmasının, kamu vicdanının rahatlatılması bakımından önem taşıdığı kaydedildi. 
     Gerekçede, Bankalar Kanunu'nun bazı hükümlerinin uygulamada sıkıntı yarattığı, ayrıca AB düzenlemelerinde yer alan bir kısım hükümlerin mevcut kanunda yer almadığı kaydedilerek, uygulamaya işlerlik kazandırmak ve AB mevzuatına uyum sağlamak bakımından kısım değişiklikler yapıldığı ifade edildi. 
     Yeni düzenlemeyle, Bankalar Kanunu'nun adli cezalarını düzenleyen hükümlerine muhalefetten hüküm giymiş bulunanların banka kurucusu olmaları da engelleniyor. 
     Banka alacaklarında amme alacakları hükümleri uygulanacak. Fona intikal eden bankaların sahipleri, ortakları ve yöneticileri ile bunların eş ve çocuklarından olan alacakları ile hisseleri fona intikal eden diğer bankaların bunlardan olan alacakları ile sözkonusu bankaların kaynaklarını doğrudan veya dolaylı olarak kullanmak suretiyle sahip olunan para, mal, her türlü hak ve alacakları hakkında da amme alacakları hükümleri uygulanacak. 
     Bankalar Kanunu'nda yapılan değişiklikle ''bankanın içinin boşaltılmasının'' önüne geçecek düzenlemeler getiriliyor. 
     TBMM Başkanlığı'na sunulan tasarıya göre, Bankalar Kanunu hükümlerine aykırı hareketten dolayı hapis veya bir defadan fazla ağır para cezası ile cezalandırılan kimseler hiçbir bankanın yönetim ve denetim birimlerinde çalıştırılamayacaklar. Bankalar, bu gibi kimseler var ise imza yetkilerini derhal kaldıracak. 
     Bir bankanın vereceği nakdi krediler ile teminat mektupları, kefaletler, gayri nakdi krediler, varlıklarının vadeli satışından doğan alacaklar, vadeli işlem ve opsiyon sözleşmeleri ile benzeri diğer sözleşmeler ile ortaklık payları izledikleri hesaba bakılmaksızın kredi sayılacak. 
     
     Fon'a devredilen bankalar 
     Hisseleri kısmen veya tamamen Fon'a ait olan bir bankanın hisselerinin üçüncü kişilere devir veya intikali halinde, banka tarafından bankanın eski ortakları, yöneticileri ve denetçileri hakkında açılmış olan dava ve takipleri Fon tarafından kanuni halef sıfatıyla kalınan yerden devam olunacak. Bu dava ve takipler sonucunda hükmolunacak tutarlar Fon'a ait olacak. 
     Pasaport Kanunu hükümleri, Fon'un talebi üzerine, Fon'a borçlu olanlar ile tüzel kişi borçluların kanuni temsilcileri hakkında da uygulanarak, bu kişilere yurtdışına çıkış yasağı getirilebilecek. 
     Fon, devredilen bankaların yönetimini doğrudan veya dolaylı olarak elinde bulunduran tüzel kişilerin, hisselerinin yüzde 10'undan fazlasına sahip olduğu iştiraklerinin, gerçek ve tüzel kişi ortaklarının yönetimini doğrudan veya başkalarıyla elinde bulundurdukları şirketlerin yönetim ve denetimini devralmaya, yönetim organlarının tamamını veya bir kısmını hisselerin durumuna bakılmaksızın görevden alabilecek veya yeni üye atayabilecek. 
     
     Bankanın içini boşaltmaya engel 
     Fon'a devredilen bankaların ortakları ile bunların yönetim ve denetimini doğrudan ellerinde bulundurdukları şirketlerden, iştiraklerinden, yönetim ve denetim kurulu üyelerinden, banka adına bağlayıcı imza yetkisine sahip olan çalışanları ile bunların eş ve çocuklarından olan alacaklar hakkında Amme Alacakları Tahsiline İlişkin Kanun uygulanacak. 
     Tasarıya eklenen geçici madde, bu hükmün, değişikliğin yürürlüğe girdiği tarihte Fon'a devredilmiş olan bankalar için de uygulanmasını öngörüyor. 
     Bu bankaların kaynaklarını doğrudan veya dolaylı olarak kullanmak suretiyle sahip olunan para, mal, her türlü hak ve alacaklar da kamu alacağı sayılacak. 
     
     Ödeme gücü olmayana kredi 
     Fon, devraldığı bankanın kaynak ve varlıklarını doğrudan veya üçüncü kişilere rehnetmek, teminat göstermek, ekonomik gücü olmayan kişilere kredi vermek, karşılığında kredi temin etmek amacıyla kredi kullandırmak, yurt içi veya yurt dışı banka ve mali kuruluşlar nezdinde repo veya benzeri adlarla hesap açtırmak ya da bu hesapları teminat göstererek üçüncü kişilere edindirmeyi engelleyecek. 
     Fon, yasaklanan bu yollarla edindirilen para, mal, her türlü hak ve alacaklara tedbir koymaya ve muhafaza altına almaya yetkili olacak. Tedbir, konulduğu tarihten itibaren altı ay içinde dava, icra veya iflas takibine konu olmazsa kendiliğinden ortadan kalkacak. 
     Dava konusu yapılan para, mal, hak ve alacakların, banka kaynaklarının veya varlıklarının bu şekilde kullanılarak elde edildiğinin saptanması durumunda, bunların rayiç değeri üzerinden alacağına ya da devraldığı zararlara mahsup edilmek üzere Fon'a devrine mahkemece karar verilebilecek. 
     
     Zamanaşımı sınırı 
     Fon'a devredilen bankanın alacaklarının, devralındığı tarihten itibaren, bu alacaklarla ilgili açılmış ya da açılacak dava ve icra takiplerinde kanunlarda yazılı zamanaşımı ve hak düşürücü süreler dahil her türlü süre alacağın temlik edildiği tarihten itibaren 9 ay süreyle dondurulacak. 
     Yasal düzenleme kapsamında alacağın tahsiline ilişkin olarak Fon'un İcra ve İflas Kanunu hükümlerine göre yapılan ihalelere iştiraklerinde teminat şartı aranmayacak. 
     
     Birleşme veya devir 
     Bankaların birleşme veya devirlerinde Türk Ticaret Kanunu ile devir veya birleşmeye konu bankaların toplam aktiflerinin sektör içindeki paylarının yüzde 20'yi geçmemek kaydıyla rekabete ilişkin düzenlemede bazı muafiyetler getiriliyor. 
     Bankacılık Düzenleme ve Denetleme Kurulu ile Fon yönetimince alınan kararlara karşı açılacak idari davalarda ilk derece mahkemesi olarak Danıştay yetkili olacak. Kurul, yasada öngörülen idari para cezalarının çok yüksek tutarlara ulaşması ve mali bünyesi bozuk bankalara uygulanması halinde, bunların durumlarının daha da bozulmasını engellemek için cezayı yarıya kadar indirmeye yetkili olacak. 






</TEXT>
</DOC>
