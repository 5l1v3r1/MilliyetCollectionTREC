<DOC>
<DOCNO> 35500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/ekonomi/eko08.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacim zayıf, sıkışma sürebilir 
</HEADLINE>
<TEXT>

Teknik göstergelerde uyumsuzluk gözleniyor. Hacimdeki kıpırdama çıkış için önemli 
     Zeynep Candan AKTAŞ 

     Son bir haftadır yüzde 5'lik bir marj içerisinde hareket eden endeks 9,729-10,267 aralığında dalgalandı. Haftayı yüzde 3.45'lik artışla 10,102 seviyesinden tamamlayan İMKB Ulusal 100 Endeksi 10,000'deki güçlü desteğinin üzerinde tutunmaya çalışıyor. Endeksin ortalamaların üzerinde tutunmayı başarması yükseliş yönündeki iyimserliğin korunduğunu gösteriyor. Temmuz ortasında başlamış olduğu yükseliş trendini sürdüren endeks, 10,000'in üzerinde kalmayı başarabilirse 10,250-10,500 aralığındaki satıcılı bölgeyi aşmayı başarabilir. 
     
     Hisseler sığ hareket ediyor 
     İMKB Ulusal 100 hisselerinin yüzde 40.92'si yabancıların saklamasında bulunuyor. Yabancıların pozisyonlarını artırmamaları, bu hisselerin yüzde 60'ını elinde bulunduran yerli yatırımcıların da yeni alım yapabilecek gücü taşımamaları, hisselerdeki sığ hareketi beraberinde getiriyor. 
     Yatırım fonlarının ve yeni yatırımcıların borsaya yönelmeleri kısa vadeli yükselişin orta vadeli bir harekete dönüşmesini sağlayabilir. 
     
     10,500 direnci önemli 
     Bu hafta endekste sıkışma devam edebilir. İşlem hacmindeki kıpırdama hisse senetlerinin direnç bölgelerindeki hareketinin yönünü tayin edecek. 
     Mayıs ayından beri alçalan bir trendde hareket eden endeks bu hafta 10,500 direncini kırmayı denerse alçalan trendden de kurtulma yönünde aşama kaydetmiş olacak. Ancak bu seviye aşılamazsa yeniden destekler önemli hale gelebilir. 
     Teknik göstergelerde uyumsuzluk gözleniyor. Yukarı doğru bir kıpırdanma olmasına rağmen hareket güçlü değil. Lokomotif hisselerin yukarı hareketlerde çabuk satış yediği dikkat çekiyor. Bu nedenle temkinli olunması gerektiğini düşünüyoruz. 
     Endeks ortalamaların üzerinde tutunmayı başardığı sürece risk az gözüküyor. Ancak ortalamaların aşağı kırılması satış baskısını beraberinde getirebilir. 
     Bu hafta için endeksin destekleri 10,000 ve 9,200'de iken, dirençler 10,250 ve 10,500-10,600 seviyesinde bulunuyor. 
     Bol kazançlı haftalar dileğiyle. 
     
     



 EKONOMİ 

















</TEXT>
</DOC>
