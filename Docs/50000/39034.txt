<DOC>
<DOCNO> 39034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/spor/spo03.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel komedisi 
</HEADLINE>
<TEXT>

Bir dedikleri diğerini tutmadı. Yöneticiler basına her gün değişik açıklama yaptılar, Jardel konusunu 2.5 aydır çözemediler. Ve son perde. Cansun, "Bir yere gitmiyor" dedi 
     ERHAN TELLİ 

     TAKAS YAPTILAR 
     "Marsilya’ya gidecek" diye konuştular, karşılığında Brezilyalı golcü alacaklarını söylediler 
     
     PORTO’YA YOLLADILAR 
     Uzun süre Porto’yu gündemde tuttular, "Gitti, gidiyor" derken sonra "Bu transfer yok" dediler 
     
     DEVLERİ SAYDILAR 
     Juventus, Inter, Real Madrid kulüplerinin isimlerini açıkladılar, ardından geri adım attılar 
     
     BAŞA DÖNDÜLER 
     Son olarak "Bizim oyuncumuz. Kendisi de kalmak istiyor. Bir yıl daha bizde" ifadesini kullandılar 
     
     Ayıp oluyor artık’ 
     GALATASARAY’da Jardel konusunda yöneticilerin üç günde bir değişik açıklama yapmaları kafaları iyice karıştırdı. "Marsilya’ya gitti, karşılığında golcü alacağız", "Porto tamam" gibi açıklamalar yapan yöneticiler, Juventus, Inter ve Real Madrid kulüplerinin isimlerini bile gündeme getirdiler. Son olarak ise Başkan Mehmet Cansun, "Ona da ayıp oluyor. Kalmak istiyor. Jardel bir yıl daha bizde" açıklamasını yaptı. 
     
     Lucescu onay verdi 
     CANSUN, Jardel’in Şampiyonlar Ligi’nde kendilerine güç katacağını kaydetti, "Yeni yapacağımız transferler arasında forvet oyuncusu aramıyoruz. Jardel ve Ümit Karan iyi anlaşacaklar. Hocamız Lucescu da onay verdi. Ancak orta alana mutlaka bir futbolcu alacağız" diye konuştu. Şampiyonlar Ligi grup maçları için yeni listenin bildirilmesi için Galatasaray’ın 31 Ağustos’a kadar süresi bulunuyor. 
     
     Görüşmeler sürüyor 
     TRANSFER için Marsilya’da bulunan Mete Razlıklı ve Sinan Kalpakçıoğlu ise "Hayır dönmeyecek, bu iş bitecek" diye konuştular. Razlıklı, Jardel’in transferinde birçok sorunun giderildiğini ve sadece avukatlarla ilgili bir problem olduğunu, bunun da pazartesi günü çözümleneceğini bildirdi. Umudu kalmayan yöneticilerin imzayı görmeden bu transfere inanmak istemedikleri belirtildi. 
     
SAMBACININ KRONOLOJİSİ      29 Haziran 2001 
     Galatasaray, Marsilya ile anlaştı, Perez, Leroy, artı 7 milyon dolar aldı. 
     
     9 Temmuz 2001 
     Galatasaray, Brezilyalı golcünün Marsilya’ya imza atmamakta direnmesi üzerine sıkıntıya düştü. 
     
     16 Temmuz 2001 
     Jardel’e İspanya’nın Valencia takımı da talip oldu. 
     
     20 Temmuz 2001 
     Galatasaray’a kriz yaratan Jardel için Valencia 12.5 milyon dolar, Porto ise 9 milyon dolar önerdi. 
     
     23 Temmuz 2001 
     Brezilyalı futbolcu Marsilya’ya imza atmak için açıktan bir milyon dolar istiyor. 
     
     30 Temmuz 2001 
     Galatasaray Başkanı Mehmet Cansun, Milano’da Portolu yöneticilerle buluştu. 
     
     31 Temmuz 2001 
     Galatasaray, Porto ile anlaştı, dün aniden İstanbul’a dönen Jardel işleri karıştırdı. 
     
     1 Ağustos 2001 
     Galatasaray’a kök söktüren Brezilyalı yıldız prensipte Porto ile anlaştı. 
     
     2 Ağustos 2001 
     Jardel’de mutlu son. Brezilya’lı yıldız "Porto’ya dönüyorum, mutluyum" dedi. 
     
     7 Ağustos 2001 
     Galatasaray’ın önce Porto’ya ardından da Marsilya’ya satmak istediği golcü futbolcu elde kaldı. 
     
     9 Ağustos 2001 
     Galatasaray’ın bir türlü satamadığı Brezilyalı oyuncu için şimdi de İngiliz Fulham talip oldu. 
     
     11 Ağustos 2001 
     Galatasaray Jardel için Juventus ile pazarlık yaparken, İtalya’ya giden Lucescu İnter ile masaya oturdu. 
     
     12 Ağustos 2001 
     Galatasaray, Jardel için Fransa’nın Monaco takımı ile anlaştı. 
     
     18 Ağustos 2001 
     Ve Jardel Marsilya’da. Brezilya’lı golcü Fransız kulübü ile kesin anlaşma sağladı. 
     
Rize’ye gittiler      SARI - Kırmızılılar, Rizespor maçının son çalışmasını dün sabah basına kapalı olarak Florya Tesisleri’nde yaptı. Galatasaray öğleden sonra ise Trabzon üzerinden Rize’ye gitti. Sakatlıkları devam eden Kerem, Ümit Karan ve Perez kadroda yer almadı. Bu arada Lucescu oyuncuları ile yaptığı konuşmada artık kendilerini tamamen lige vermelerini istedi. 
     
Mevlana gibiyiz’      SARI - Kırmızılı kulübün başkanı, Inter’de oynayan eski oyuncuları Hakan Şükür ile ilgili çıkan, "Hakan’a Galatasaray kapıları kapandı" şeklinde habere tepki gösterdi. Mehmet Cansun, "Mevlana gibiyiz kapımız herkese açık. Buna Hakan da dahil. O, Galatasaray’ın yetiştirdiği bir yıldız" diye konuştu. 
     CANSUN, "Hakan için anlaştığımız tur şirketinin sahibine mesaj çekip Battın sen arkadaş’ iddiaları yapılmış. Ben buna inanmıyorum. Hakan böyle şeyler yapmaz, yaptıysa da şaka yapmıştır. Bizim kapımız hiçbir Galatasaraylı’ya kapalı değildir. Ne Hakan’a, ne Emre’ye, ne de bir başkasına" dedi. 
     
     
Yönetimden büyük jest      GALATASARAYLI yöneticiler futbolcularına vefa borcunu ödüyor. Bundan önce Şampiyonlar Ligi’nde puan karşılığında gelen primlerin yüzde 20’sini alan futbolculara yüzde 10 zam yapıldı. Ayrıca oyunculara UEFA’dan gelen hoşgeldin parası olan 4 milyon doların tamamı dağıtılacak. 
     TEKNİK Direktör Lucescu’ya bir yıldır ilk kez para ödendi. Yönetim Rumen hocaya 120 bin dolar verdi. Bu arada UEFA karaborsacılık yüzünden el koyduğu 2 milyon doları geri vermeye hazırlanıyor. Galatasaray yönetim kurulu forma reklamı için Aria ile de anlaşma aşamasına geldi. 
     
Mondragon’a vize çıktı      ŞAMPİYONLAR Ligi’nde Fransız ekibi Nantes ile eşleşen Sarı - Kırmızılılar Mondragon için hemen araştırma başlattı. Fransız Futbol Federasyonu ile temasa geçen yönetim bu ülkede çifte pasaport ile futbol oynaması yasaklanan Kolombiyalı kaleci için "Lisansı varsa oynayabilir" yanıtını aldı. Yöneticiler şimdi Fransa’dan resmi yazı bekliyor. 
     
PSV mağlup      GALATASARAY’ın Şampiyonlar Ligi’ndeki rakibi PSV, Villiem’e deplasmanda 3-1 mağlup oldu. Sarı - Kırmızılı takımın diğer rakibi Nantes ise Guingam’a yine deplasmanda 1-0 yenilerek, 5. hafta sonunda da bir puanda kaldı. Fenerbahçe ile aynı grupta yer alan Lyon, Troyes’i rakip sahada 2-0 mağlup etti. Baştan sona üstün bir futbol sergileyen Lyon, her iki devrede attığı gollerle sonuca giderek puanını 12’ye çıkardı. 
     

</TEXT>
</DOC>
