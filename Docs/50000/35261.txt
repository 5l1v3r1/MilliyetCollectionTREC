<DOC>
<DOCNO> 35261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sondun11.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8 sonrası görevden almalar İtalyan basınında geniş yankı buldu... 
</HEADLINE>
<TEXT>

     İtalyan basını, 3 üst düzey güvenlik görevlisinin, G-8 zirvesi sırasındaki olaylarda hatalı oldukları gerekçesiyle görevlerine son verilmesiyle ilgili olarak, ''küçük balıklar gitti'' yorumunu yaptı. 
     Cenova Emniyet Müdürü Francesco Colucci, anti-terörizm Şube Müdürü Arnaldo La Barbera ve Emniyet Genel Müdür Yardımcısı Ansonio Andreassinin, İçişleri Bakanı Claudio Scajola tarafından dün akşam görevlerinden alınması basında, ''Cenova temizliği'', ''G-8'de polis depremi'', ''Scajola, polisi temizliyor'', ''G-8'i polis ödüyor, sokak serserileri değil'' başlıklarıyla yansıtıldı. Basında genellikle ''İçişleri Bakanı Scajola ve Emniyet Genel Müdürü Gianni Di Gennaro'nunn istifa etmesi gerekiyordu. Ama G-8'in faturası küçük balıklara çıktı'' ifadesi kullanıldı. Görevine son verilen polislerden La Barbera, gazetelere verdiği demeçlerde, ''Eğer devlet için gerekiyorsa bunu kabul ediyorum'' derken, İçişleri Bakanlığı'nın kararına açıklama isteyen Colucci, ''adaletsizlik'' yorumunda bulundu. 
     Polis müdürlerinin görevlerinden alınmasında başlıca sebep olarak, 21 Temmuz akşamı Cenova Sosyal Forum'un barındığı Diaz adlı okula yapılan baskın gösteriliyor. Baskının düzenlenmesinde eksiklikler bulunduğu, yorgun ve stresli polislerin gönderilmesinin hata olduğu belirtiliyor. Bu arada, polisin şiddet uyguladığı iddiaları üzerine yaklaşık 1 haftadır soruşturma yapan Cenova Savcılığı'nın raporunu yarın sunacağı bildirildi. 







</TEXT>
</DOC>
