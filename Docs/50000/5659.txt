<DOC>
<DOCNO> 5659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur17.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah operasyonunda 3 kişi daha gözaltında 
</HEADLINE>
<TEXT>

     Diyarbakır’ın Çınar ilçesine bağlı Pembeviran mezrasında düzenlenen operasyonda ölü ele geçirilen terör örgütü Hizbullah mensubu teröriste ait silah ve mermiler için balistik inceleme başlatıldığı ve olayla ilgili olarak 3 kişinin gözaltına alındığı bildirildi. 
     Diyarbakır’ın Şehitlik Semti Sezai Karakoç Bulvarı’nda 24 Ocak’ta düzenlenen ve Emniyet Müdürü Gaffar Okkan ile 5 polis memurunun şehit edildiği saldırıdan sonra başlatılan operasyonlar, aralıksız sürdürülüyor. 
     Terör örgütü Hizbullah’ın bir süre öncesine kadar üs olarak kullandığı Çınar’ın Pembeviran mezrasında düzenlenen ve örgütün sözde askeri kanat sorumlularından Davut Kınay’ın ölü ele geçirildiği operasyonda elde edilen silah ve mermiler incelemeye alındı. 
     Yetkililer, ele geçirilen Kalaşnikof marka silahın başka olaylarda kullanılıp kullanılmadığını belirlemek amacıyla balistik inceleme başlattıklarını bildirdiler. 
     Çatışmadan sonra düzenlenen operasyonda, teröriste yardım ve yataklık ettiği iddiasıyla kimlikleri açıklanmayan 3 kişinin daha gözaltına alındığını belirten yetkililer, ölü ele geçirilen terörist Kınay’ın, terör örgütünün önemli isimlerinden biri olduğunu ifade ettiler. 
     Terör örgütü Hizbullah’ın daha önce üs olarak kullandığı Pembeviran mezrasında, 4 Nisan 2000 tarihinde örgüt mensubu Şeyhmus Kınay’ın yer göstermesi sonucu yapılan kazılarda, toprağa gömülü 5 ceset çıkarılmıştı. 
     




</TEXT>
</DOC>
