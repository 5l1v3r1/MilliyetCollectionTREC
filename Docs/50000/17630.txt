<DOC>
<DOCNO> 17630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/uras.html </URL>
<DATE> 2001/04/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
25 milyon TL bir çocuğun bir yılını kurtarıyor 
</HEADLINE>
<TEXT>

     Bağışlayacağınız 25 milyon lira ile bir çocuğa bir yıl süre ile eğitim desteği verilmesini mümkün kılabilirsiniz. 
     Eğitim Gönüllüleri Vakfı bu küçük bağışları bir araya getiriyor, fonlar oluşturuyor. Vakfın, Türkiye genelinde 62 noktada 2 bin gönüllü ve ücretli öğretmenlerin katıldığı eğitim programlarından 210 bin çocuk yararlanıyor. 
     Bu sayı 2001 yılı sonunda 480 bine ulaşacak. Amaç, Türkiye genelinde eğitimden yararlanabilecek çocuk sayısını 1 milyona çıkarabilmek. Bir milyon çocuğa eğitim desteği verecek altyapının hazırlanması için 71 milyon dolarlık yatırım gerekiyor. 
     
Eğitim Gönüllüleri      1995 yılında 7 ile 16 yaş arasındaki çocuklara eğitim desteği vermenin gereğine ve yararına inananlar bir araya gelerek "Eğitim Gönüllüleri" adı ile bir vakıf kurdu. Bu vakfın başkanlığını İbrahim Betil yapıyor. Çok sayıda kadın ve erkek gönüllü "inançla" bu işi sürdürüyor. 
     Eğitim Gönüllüleri, bugüne kadar topladıkları bağışlarla, 51 öğrenim birimi, 6 eğitim parkı kurdu. 9 gezici öğrenim birimi ile 40 yaz okulunu çalıştırıyor. Depremden sonra 6 hayat mahallesinde 250 kalıcı konut ve 6 sosyal birim yaptırdı. 
     210 bin ilkokul çağındaki çocuk, okul saatleri dışında bilgisayar, yabancı dil, sanat ve kültür, spor ve ilköğretim destek programlarından yararlanıyor. 
     
İsminiz bir fonda yaşasın      Eğitim Haftası nedeniyle hazırlanmış bir afiş dikkatimi çekmişti. Afişte, "İsminiz mezar taşında değil, bir eğitim kurumunun kapısında yaşasın" yazılıydı. "Eğitim Gönüllüleri Vakfı"nın da isim yaşatmak için oluşturduğu fonlar var. 25 milyar lira ile 50 milyar lira arasında bağışta bulunanların isimleri bir fona veriliyor. Bu fondaki ana para devamlı olarak korunuyor. Fonun geliri ile belli amaca dönük eğitim sürdürülüyor. 
     Örneğin 30 milyar lira bağış yapan vefat eden annesinin adına "Ayşe Fatma Genç Ressamlar Eğitim Fonu" adında bir fonun kuruluşunu mümkün kılabiliyor. Bu fon Ayşe Fatma Hanım'ın adını yaşatırken, fonun geliriyle her yıl ilköğretim çağındaki birkaç çocuğun resim yetenekleri geliştirilebiliyor. 
     Eğitim Gönüllüleri, "vakıf" statüsünde. Bakanlar Kurulu kararı ile vergi muafiyetinden yararlanıyor. Yapılan bağışlar vergiden düşülebiliyor. Hesapları ise uluslararası bir bağımsız denetim kuruluşu tarafından denetleniyor. 
     
23 Nisan      23 Nisan'ları bayram olarak kutlayabilmemiz için çocuklarımıza bir şeyler verebilmemiz, her şeyden önce eğitim verebilmemiz şart. Eğitim Gönüllüleri'nin Başkanı İbrahim Betil'in açıklamalarına göre Türkiye'de 7 - 16 yaş arasında 16 milyon çocuğumuz var. Devletimiz bunların eğitimi için her yıl çocuk başına sadece 200 dolar ayırabiliyor. Halbuki aralarına katılmak istediğimiz Avrupa ülkelerinde çocuk başına harcama 4 bin dolar. Kısa sürede 4 bin dolar ile 200 dolar arasındaki uçurumu devletin kapatmasına imkan yok. Eğitim Gönüllüleri'nin çabalarına katılınız. En az 25 milyon lira ile bir çocuğun bir yılını kurtarınız. Çocuk bayram etsin. Eğitimi olmayan çocuğun bayramı mı olur 
     Unutmayınız... Küçük, büyük bağışlarla, yeni hayatların kurulmasına katkınız olacak. Binlerle çocuğun geleceğini, daha doğrusu bu ülkenin geleceğini kurtaracaksınız. 
     Eğitim Gönüllüleri Vakfı Telefon 216 - 492 32 32, FaX. 216 - 492 32 33, e - mail tegv.tegv.org 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
