<DOC>
<DOCNO> 37847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/guncel/gun03.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum yapılsa 
</HEADLINE>
<TEXT>
Yüzde 70 AB’yi istiyor 
11 aday ülkede yapılan araştırmada AB’ye güvenin arttığı görüldü. Türkiye’deki yaşanan son ekonomik krizler AB’yi umut haline getiriyor 
     Avrupa Birliği’ne AB katılmaya yönelik görüşler, Kasım 2000 krizi ve son ekonomik krizde dış desteğin krizin aşılmasında umut olarak görülmesine paralel, olumlu yönde değişti. 
     Bugün referandum yapılsa, yüzde 69.8’i AB’ye evet diyecek. Araştırmaya katılanların daha önce yüzde 49’u evet diyordu. Türkiye ile birlikte AB’ye aday ülke konumundaki 11 ülkede ve Hırvatistan’da 12 bin kişi üzerinde yürütülen "Avrupa Birliğine Bakış Araştırması", 18 yaş üzerindeki kişilerle yapıldı. Araştırma kuruluşu GfK bünyesinde bulunan firmaların yürüttüğü anketin Türkiye bölmünü yapan ProCon GfK, anketi yaparken 13 ilde Türkiye kent nüfusunun yüzde 60 oranında temsil edilmesini amaçladı. Türkiye, AB ve sonuçlarına en çok güven duyan üçüncü ülke konumunda. 
     Romanya, Bulgaristan, Hırvatistan ve Türkiye’de yaşayanların büyük çoğunluğu bir halk oylaması yapılması durumunda AB’ye katılım yönünde oy kullanacaklarını ifade ederken, Letonya, Çek Cumhuriyeti "hayır" diyor. Slovenya, Estonya ise katılıma çekimser bakıyor. Araştırmada, Avrupa’nın kendi içine en son almayı düşündüğü Bulgaristan, Romanya ve Türkiye’nin AB üyeliği için çok hevesli olduğu belirtiliyor. 
     Ülkelerin AB’ye katılmaya hazır olduğu konusundaki olumlu değerlendirmeler yalnız Bulgarlar ve Romenler tarafından dile getirilirken, diğer tüm aday ülkelerde katılımcılar AB’ye giriş için ülkelerinin hazır olduğu fikrine şüphe ile bakıyor. Türkiye’de de değerlendirmeler çekimser düzeyde kalıyor. 
     
     Ekonomik beklenti 
     Tüm ülkelerin AB’ye girişle ilgili olumlu yönde ekonomik değişim beklentileri var. Özellikle Romanya, Bulgaristan ve Türkiye’nin beklentileri çok. 
     



 GÜNCEL 
















</TEXT>
</DOC>
