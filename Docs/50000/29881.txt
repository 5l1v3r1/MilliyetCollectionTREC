<DOC>
<DOCNO> 29881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/spor/spo06.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başpehlivan Ergin 
</HEADLINE>
<TEXT>

Kırkpınar’da son on yılın en büyük ismi Karamürselli Ahmet Taşçı finalde pes edince, Ankaralı güreşçi 2001 yılının Altın Kemer’ini boynuna taktı 
     MURAT AĞCA 

     Taşçı’dan rövanşı aldı 
     640. Tarihi Kırkpınar Yağlı Güreşleri’nde başpehlivanlığa Ahmet Taşçı’yı yenen Vedat Ergin ulaştı. İki pehlivan 40 dakikalık normal süre ve puanlama güreşinde birbirlerine üstünlük sağlayamazken, uzatmada Taşçı rakibinin elini havaya kaldırarak, yenilgiyi kabul etti. Böylece hem 10. şampiyonluğu, hem de üçüncü Altın Kemer’in ebedi sahipliğini elinden kaçırdı. İki yıl önce yine Taşçı’ya finalde yenilen Ergin ise rövanşı alıp, ilk başpehlivanlığını elde etti. 
     
     Dualarla kazandım’ 
     VEDAT Ergin, "Bu bir ekip işiydi. Altın Kemer’i Ankara’ya taşıdığım için mutluyum. Dualarla kazandım. Taşçı’nın egemenliğine son verdim" dedi. Ahmet Taşçı ise, finalde dirseğinden sakatlandığını vurgulayıp, "Zaten yorulmuştum. Bu halde devam edemezdim. Centilmence rakibimin elini kaldırdım. Beni çayırdan soğutmak isteyenler başarılı oldu. Onları tebrik ediyorum. Ama hiçbir işimi yarım bırakmam. 60 yaşına da gelsem üçüncü kemeri alacağım" diye konuştu. 
     
     Cengiz Elbeye şoku 
     AHMET Taşçı, sırasıyla Kadir Ergin, yarı finalde de Hasan Tuna’yı yenmiş, Vedat Ergin de, Şükrü Kazan ve Kenan Şimşek’i mağlup ederek, finale gelmişti. En büyük sürprizlerinden biri ise çeyrek finalde favorilerden Antalyalı Cengiz Elbeye’nin, aynı bölgeden Hasan Tuna’ya puanlama güreşlerinde yenilmesi oldu. En teknik pehlivan Ziya Ünlü olurken, en centilmen de Ahmet Yavuz seçildi. Başaltında birinciliği Kocaeli bölgesinden Ümit Balta elde etti. 
     
Halef - selef Ermeydanında      FİNALLER ilginç buluşmaya sahne oldu. İçişleri eski Bakanı Sadettin Tantan ile yeni bakan Rüştü Kazım Yücelen yan yana geldi. Taraflar sadece el sıkışmakla yetinirken, Tantan baş cazgır tarafından anons edildiğinde büyük sevgi gösterileriyle ayakta alkışlandı. Milletvekilleri ise tribünlerden tepki aldı. 9. Cumhurbaşkanı, Ağaların Ağası Süleyman Demirel bu yıl finallere gelmedi. 
     
Yeni Ağa Yavuz      2002 Kırkpınar Yağlı Güreşleri ağalık ihalesinde 15 milyar ile başlayan açık arttırmayı 40 milyar liralık teklifle Kocaelili işadamı Mehmet Sait Yavuz kazandı. Yavuz’un Sadettin Tantan’ın elini öpmek istemesi dikkati çekti. 
     
Ödül yağmuru      DERECEYE giren pehlivanlar adeta ödüle boğulacak. Spor Bakanlığı 316 Cumhuriyet altını, Edirne Belediyesi 15.5 milyar lira ve madalyalar, Güreş Federasyonu 41 madalya ve üç kupa, Ağa vekili Murat Saruhan 95 çeyrek, 2 yarım altın ve 41 madalya hediye etti. 
     
1 ton yağ      TARİHİ organizasyonda 12 boyda mücadele eden toplam 915 pehlivan için 1 ton yağ, 4 top salaşfur bezi harcandı, beş bin kumanya dağıtıldı. Son gün güreşleri yaklaşık 10 bin kişi izledi. 
     



 SPOR 





















</TEXT>
</DOC>
