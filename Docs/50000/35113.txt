<DOC>
<DOCNO> 35113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo02.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Menajeri "İlhan ve Tümer resmen Beşiktaşlı" 
</HEADLINE>
<TEXT>

     Beşiktaş Futbol Takımı Menajeri Sinan Engin, Fransız futbolcu Pascal Nouma'nın Türkiye'de futbol oynamak istemediğini söyledi. 
     Akaretler'deki Vogue Restoran'da yapılan forma tanıtımı sonrası basın mensuplarının sorularını yanıtlayan Sinan Engin, Nouma'nın Türkiye'ye dönmeyi düşünmediğini belirterek, ''Kendisi Avrupa'da bazı kulüplerle görüşüyor. Anlaşma sağladığı takdirde gidecek. Bu arada bizim bilgimiz dahilinde plaj futbolu oynuyor. Bizim için Nouma defteri kapandı. Avrupa'da bir kulüple anlaşırsa gidecek'' dedi. 
     Engin, Belçika'nın Lommel takımından kiralık olarak transfer ettikleri İlhan Mansız ve Tümer'in artık resmen Beşiktaşlı olduğunu kaydetti. 
     Menajer Engin, İlhan ve Tümer için Belçika kulübüne ödeme yaptıklarını, federasyondan da son kararın açıklanmasını beklediklerini ve bu futbolcuları Trabzonspor maçında oynatmak istediklerini kaydetti. 
     Ali Eren'in durumuna da değinen Engin, bu futbolcunun genç takımla çalışacağını söyledi. 
     Engin, Ali Eren'in takıma dönmesinin söz konusu olmadığını belirterek, ''Kendisi antrenör Ömer Gülen yönetiminde çalışıyor. Takas için bazı kulüplerden de teklif geliyor. Bunları da değerlendiriyoruz'' dedi. 
     







</TEXT>
</DOC>
