<DOC>
<DOCNO> 6756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur24.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk mahkumları toplam 17 yıl 7 ay yatacak 
</HEADLINE>
<TEXT>

     Susurluk davasına ilişkin İstanbul 6 No'lu DGM'nin verdiği 6 ve 4'er yıllık ağır hapis cezalarını Yargıtay'ın bu haliyle onaması durumunda, İbrahim Şahin, Korkut Eken ve Haluk Kırcı'nın da aralarında bulunduğu 14 sanık, İnfaz Yasası uyarınca toplam 17 yıl 7 ay 4 gün daha hapis yatmak zorunda kalacak. 
     İnfaz Yasası hükümleri gereği, 6 yıllık ağır hapis cezasına çarptırılan bir hükümlünün 879 gün, 4 yıl ağır hapis cezası alan bir hükümlünün de 586 gün cezaevinde yatması gerekiyor. Buna göre, Susurluk davası kapsamında 6 yıl ağır hapis cezası alan Özel Harekat Dairesi eski Başkan Vekili İbrahim Şahin, daha önce 185 gün Metris Cezaevi'nde tutuklu kaldığı için Yargıtay'ın cezasını onaması halinde 694 gün daha hapis yatacak. 
     Aynı cezaya çarptırılan, ancak dava kapsamında hiç tutuklanmayan MİT eski görevlisi Korkut Eken ise hükmün infazı olan 879 günün tamamını cezaevinde geçirmek zorunda kalacak. İstanbul 6 No'lu DGM'nin 4'er yıl ağır hapis cezası verdiği sanıklardan, daha önce 290'ar gün cezaevinde kalan özel timci eski polis memurları Ayhan Çarkın, Ercan Ersoy ve Oğuz Yorulmaz 296'şar gün, 204 gün cezaevinde yatan Mustafa Altunok 382 gün, 184'er gün cezaevinde bulunan Ayhan Akça ve Ziya Bandırmalıoğlu 402'şer gün ve 141 gün cezaevinde kalan Enver Ulu da 445 gün daha hapis yatacak. 
     Aynı cezaya çarptırılan ve daha önce 155 gün cezaevinde bu suçtan dolayı yatan Haluk Kırcı 431, bu suçtan dolayı 105 gün tutuklu kalan uluslararası uyuşturucu kaçakçısı Yaşar Öz 481, 193 gün cezaevinde yatan DYP Şanlıurfa Milletvekili Sedat Edip Bucak'ın şoförü Abdülgani Kızılkaya 393, 119 gün Metris Cezaevi'nde tutuklu bulunan Ali Fevzi Bir 467 ve 31 gün aynı cezaevinde hapis yatan Sami Hoştan da 555 gün daha cezaevinde kalarak, hükümlerinin infazını tamamlayacak. Böylece 14 sanığın İnfaz Yasası gereğince yatmaları gereken 6 bin 419 günlük hapis cezası, yıl itibariyle 17 yıl 7 ay 4 günü buluyor. 




</TEXT>
</DOC>
