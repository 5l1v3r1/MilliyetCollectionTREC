<DOC>
<DOCNO> 49611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/soneko10.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden yapılandırılan Tekfenbank 26 şubesini hizmete soktu 
</HEADLINE>
<TEXT>

     Bank Ekpres'in Tekfen Grubu'na katılmasıyla yeniden yapılandırılan Tekfenbank, ticari bankacılık faaliyetlerine başlayarak 26 şubesini hizmete soktu. 
     Tekfenbank'tan yapılan açıklamada, uzun yıllardır Tekfen Yatırım ve Finansman Bankası A.Ş. adı altında yatırım bankacılığı yapan Tekfen Holding'in, Bank Ekspres'i iki yıl süren çalışmalar sonucu grubuna kattığı hatırlatıldı. 
     Bu operasyondan sonra yeniden yapılandırılan Tekfenbank'ın 12 yıldır gerçekleştirmeyi planladığı ticari bankacılık faaliyetlerini başlattığını bildiren Tekfenbank Genel Müdürü Mehmet N. Erten, Tekfenbank'ın orta ölçekte bir şube ağı olduğuna dikkat çekerek, amaçlarının şube sayısı değil mevcut şubeler çerçevesinde müşterilerine en iyi ve en süratli hizmeti verebilmek olduğunu belirtti. 
     Bankacılık sektörü ürünlerinin hemen hepsinin basit ve benzer ürünler olduğuna işaret eden Erten, ''Tekfenbank olarak bu ürünleri müşteriye sunarken, hizmet kalitemizde bir farklılık yaratmayı düşünüyoruz. Ayrıca müşteriyle olan ilişkilerimizde önce güven, sonrasında da sürekliliği yakalamayı hedefliyoruz'' dedi. 
     600'ü aşkın personeliyle bankacılık sektöründe yeni bir sayfa 
     açmaya hazırlanan Tekfenbank'ın, 17'si İstanbul'da olmak üzere Türkiye genelinde toplam 26 şubesi bulunuyor. 
     






</TEXT>
</DOC>
