<DOC>
<DOCNO> 49258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun16.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "CIA hedef kişilere suikast düzenleyecek" 
</HEADLINE>
<TEXT>

     Washington Post gazetesi, Amerikan Merkezi Haberalma Teşkilatı CIA'nın bundan sonra hedef kişilere yönelik ''gizli görevlerde'' bulunacağını ileri sürdü. 
     Washington Post'taki haberde, CIA'nın Vietnam Savaşı'nın bitiminden bu yana yürürlükte bulunan, siyasi cinayetleri ve bu tür ''gizli görevleri'' yasaklayan siyaseti bir kenara bırakarak, terörist olduğu belirlenen kişilere suikast düzenleyeceği belirtildi. 
     Haberde, Şubat 1976'dan bu yana 3 Amerikan başkanının imzasını taşıyan talimatların siyasi cinayetleri yasakladığı şeklinde yorumlandığı, ABD Başkanı George Bush yönetiminin ise bu talimatları yeniden değerlendirip yorumlayarak, ABD başkanlarının teröristlerin belirlenerek ortadan kaldırılmasına yönelik gizli görevlere karar verebileceğini düşündüğü kaydedildi. 
     Gazetedeki haberde, yeni siyasi anlayışın, CIA'nın askeri komando birlikleriyle işbirliği yapmasının ve bünyesinde çalışmayan yabancı ajanları da söz konusu gizli görevlerde kullanabilmesinin önünün açıldığı belirtildi. 
     Beyaz Saray'ın 11 Eylül'deki saldırıların başlıca sorumlusu ilan edilen Suudi asıllı terörist Usame Bin Ladin dışındaki potansiyel hedef listesinin genişlettiği belirtilen haberde, Bush ve ulusal güvenlik konseyinin El Kaide örgütü lideri Bin Ladin'i öldürme niyetinde olduğu hatırlatıldı. 
     






</TEXT>
</DOC>
