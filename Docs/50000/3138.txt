<DOC>
<DOCNO> 3138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/dunya/adun.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu darbede herkes gülüyor 
</HEADLINE>
<TEXT>
İşte postmodern darbe 
Filipinler'in hortumcu başkanı Estrada, ordu da halka katılınca çareyi sarayının arka kapısından kaçmakta buldu. Yerine gelen yardımcısı Arroyo görevine başladı 
     DIŞ HABERLER SERVİSİ 

     Rüşvet ve yolsuzluk Uzakdoğu ülkelerinden Filipinler'de başkanı koltuğundan etti. Görevi sırasında kumarhanelerden rüşvet almak ve devlet fonlarını kendi cebine atmakla suçlanan Filipinler Devlet Başkanı Joseph Estrada, Başkanlık Sarayı'nı dün arka kapıdan apar topar terk ederek kaçmak zorunda kaldı. Estrada'nın yerine, yardımcısı Gloria Arroyo dün yemin ederek görevine başladı. 
     "Filipinler'in playboyu" olarak anılan eski sinema oyuncusu Estrada'nın sonunun başlangıcı, Ekim ayında hakkında ortaya atılan rüşvet iddialarıyla başladı. Kumarhanelerden 63.5 milyon dolar rüşvet almak ve devlet parası ile özel malinakeler yaptırmakla suçlanan Estrada Yüce Divan önüne çıktı. 
     
Son hamle ordudan geldi      Senatörlerden oluşan Yüce Divan, yolsuzluk iddialarının bir bir belgelenmesine karşın Estrada'yı aklama eğilimine girince başta muhalefet liderleri olmak üzere, halk geçen salı günü sokağa döküldü. Üniformalı ortaokul öğrencilerinden büyük işadamları ve kilise mensuplarına kadar hemen her kesimden yarım milyon kişinin cuma günü adeta "eksiksiz" sokağa dökülmesinden sonra kabine üyeleri de ard arda istifa ederek Estrada'nın "altını boşalttı". Son olarak ordunun da desteğini çektiğini açıklamasından sonra "yolsuz" Başkan tek başına kaldı. 
     Estrada'nın Mayıs ayında genel seçim önerisi ve üstelik bu seçimlere kendisinin katılmayacağını açıklamasına rağmen, Başkan Yardımcısı Gloria Arroyo alelacele yemin ederek yeni başkan yapıldıktan sonra, binlerce kişi Saray'a doğru yürüyüşe geçince, eski başkan dün sarayının arka kapısından çıkıp kendisini bekleyen nehir teknesine binerek kaçmak zorunda kaldı. Bazı kaynaklar, Manila Havaalanı'nda bir uçağın Estrada'yı yurtdışına kaçırmak üzere hazır bekletildiğini bildirdi. 
     Estrada'yı koltuğundan eden "halk ayaklanması" bundan 15 yıl önce, 1986'da da yaşanmış ve diktatör Ferdinand Marcos yine aynı şekilde sarayından apar topar kaçmıştı. 
     
PORTRE Arroyo      Clinton’ın sınıf arkadaşı 
     Estrada’nın yerine alelacele yemin ederek göreve başlayan Başkan Yardımcısı Gloria Arroyo’nun ilk işi, eski başkanın yargılanma sürecinin derhal başlayacağını açıklamak oldu. Aslında Arroyo daha yolsuzluk skandalının patladığı ilk günden Başkanlık koltuğuna gözünü dikmiş ve tekrar tekrar Estrada’nın çekilmesini istemişti. Eski Devlet Başkanı Diosdado Macapagal’ın kızı olan Arroyo, "yoksulların arasından gelen" ve "okulunu yarıda terk eden" Estrada’nın tersine, zengin bir aileden geliyor. Hatta bitirdiği Georgetown Üniversitesi’nde Bill Clinton’ın sınıf arkadaşı olarak ekonomi eğitimi almıştı. Gece hayatı düşkünü, çapkın Estrada’nın tersine, Arroyo üç çocuklu ve muhafazakar bir aile yapısına sahip. Yakından tanıyanların deyişiyle, Estrada ile aralarındaki en önemli fark da zaten bu. 
     
PORTRE Estrada      Rüşvetçi Robin Hood 
     Filipinler'in "Cüneyt Arkın'ı" olarak bilinen eski sinema oyuncusu Estrada, 1998'de altı yıllığına başkan seçildiği gün "Bu benim en büyük oyunum olacak" demişti. Ancak 2,5 yıllık başkanlık macerası, kumarbazlığı, içki ve kadın düşkünlüğüyle tanınan Estrada için en büyük oyundan çok "en trajik oyunu" oldu. O aslında tipik bir varoş çocuğuydu. 10 çocuklu bir ailenin sekizinci çocuğu olarak kendine sinema oyunculuğunu meslek seçince, bu işlere hiç de hoşgörüyle bakmayan aileden aforoz edilmiş ve Ejercito olan soyadını Estrada şeklinde değiştirmek zorunda kalmıştı. Özellikle de varoşlarda çektiği yoksulluk filmleriyle halkın gözünde "Robin Hood" olmayı başardı. Gelgelelim eski oyuncu, iki buçuk yıllık başkanlığı süresince sabahlara kadar verdiği içki ve kumar partileri ve sayısı aynı anda zaman zaman 10'u geçen metreslerine tuttuğu evlerle bu imajını yerle bir etti. Bu yüzden onu iktidara taşıyan da, iktidardan alaşağı eden de aynı kitleler oldu. 
     


 DÜNYA 













</TEXT>
</DOC>
