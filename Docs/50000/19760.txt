<DOC>
<DOCNO> 19760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/ekonomi/eko01.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka yöneticisi bulamayız 
</HEADLINE>
<TEXT>

Bankalar Birliği, banka sahip ve yöneticilerinin mal varlıklarına el konulmasını öngören düzenlemeye Yönetim kurulu üyesi bulamayız’ diyerek karşı çıktı. Devlet Bakanı Derviş, bu itiraza sıcak yaklaşmadı 
     KADİFE ŞAHİN 

     Devlet Bakanı Kemal Derviş İstanbul’da Kamu Bankaları Ortak Yönetim Kurulu Başkanı Vural Akışık, Bankacılık Düzenleme ve Denetleme Kurumu BDDK Başkanı Engin Akçakoca, Türkiye Bankalar Birliği TBB Başkan Vekili Akın Akbaygil ve Türkiye Bankalar Birliği Genel Sekreteri Ekrem Keskin’le bir araya geldi. 
     Derviş, toplantı çıkışında gazetecilerin soruları üzerine "Bankalar Kanunu’nun son şekli üzerine bir görüş alışverişinde bulunduk. Genel durum konusunda da biraz tartıştık. Çok yararlı oldu" dedi. 
     
     Açıklama bugün 
     Derviş, "Yasa pazartesi Meclis’e sunulacak mı " sorusunu dün saat 18 00’de Ankara’da yapacağı toplantının bugün saat 15 00’e alındığını hatırlatarak "Yarın bugün öğleden sonra çok daha ayrıntılı açıklama yapacağım" diye konuştu. Zirvede dile getirilen Bankalar Birliği’nin tasarı üzerindeki eleştirilerinin başında, bankaların içinin boşaltılması durumunda eski sahipleri ve yönetim kurulu üyelerinin tüm mal varlıkları ile sorumlu tutulması ve bunlara el konulmasını öngören düzenleme geldi. Bankalar Birliği adına Derviş’e bu maddenin geçmesi halinde bankaların yönetim kurulu üyesi bulamayacağı anlatıldı. 
     Türkiye Bankalar Birliği Yönetim Kurulu Başkanvekili Akın Akbaygil toplantı sonrası yaptığı açıklamada, "Kamu alacaklarının kısa bir yoldan ve etkin bir şekilde tahsil edilmesi için herkes mutabık. Ancak kanunda bazı ayrıntılar vardı. Bunların düzeltilmesini istedik" dedi. Akbaygil, "Peki düzeltilecek mi " sorusuna "Evet" derken, tasarının yeni bir şekil alıp, almayacağı yönündeki soruyu da "Önemli değişiklikler olmayacak" diye yanıtladı. 
     
     Kademeli kurtarma yok 
     Akbaygil, gazetecilerin sorularını yanıtlarken, devletin güç duruma düşen bankalara yaklaşımı konusunda "Fon’a devredilmeden önce bankalara destek verilerek bunların yeniden ihya edilmesi ve rehabilite edilmeleri kabul edilmiyor" dedi. 
     Kamu Bankaları Ortak Yönetim Kurulu Başkanı Vural Akışık ise Derviş’le yapılan görüşmede bütün konularda anlaşmaya varıldığını bildirdi. BBDK Başkanı Engin Akçakoca da "Yasa istediğiniz gibi mi çıkacak" sorusuna "İstediğimiz gibi çıkacak" yanıtını verdi. 
     
Bizi hortumcularla bir tutmayın’      Bankalar Birliği Başkan Vekili Akın Akbaygil, Devlet Bakanı Kemal Derviş ve yetkililerin dikkatini çekmek istedikleri hususun, kamuoyunda "hortumlama" diye bilinen kötü niyetli davranışları yapanlarla, yapmayanlar arasında kanunda net ifadeler ve net ayırımlar yapılması olduğunu söyledi. Akbaygil, "Bizim Sayın Bakan’ın ve yetkililerin dikkatini çekmek istediğimiz husus şu kamuoyunda hortumlama diye bilinen kötü niyetli davranışları yapanlarla yapmayanlar arasında net ifadeler olması, net ayırımlar olması. Esas bizim üzerinde durduğumuz konu buydu ve bu kanunun son değişikliklerle bizi tatmin edeceğini bekliyoruz" diye konuştu. 
     Bankacılık yasa tasarısı üzerinde bankacıların karşı çıktığı konular üzerinde değişiklik taleplerini ilettiğini belirten Akbaygil, konu hakkında ayrıntılı bilgi vermedi. Akbaygil, kamu alacaklarına ilişkin bir soru üzerine de, "Kamu alacaklarını kısa bir yoldan ve etkin bir şekilde tahsil edilmesi için herkes mutabık. Ancak kanunda bazı ayrıntılar vardı. Bunların düzeltilmesini istedik. Bütün mesele budur" diye konuştu. 
     



 EKONOMİ 















</TEXT>
</DOC>
