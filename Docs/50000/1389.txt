<DOC>
<DOCNO> 1389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sontur10.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer "TBMM'nin af yetkisi alınsın" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin AB'ye üyelik sürecini yaşadığı günümüzde Anayasa'nın da evrensel ölçülere göre yeniden yapılandırılmasının kaçınılmaz olduğunu söyledi. 
     Sezer, Türkiye'nin AB'ye üyelik sürecini yaşadığı günümüzde Anayasa'nın da evrensel ölçütlere göre yeniden yapılandırılmasının kaçınılmaz olduğunu vurguladı. Anayasa'da yargı denetimini kısıtlayan düzenlemeler bulunduğuna işaret eden Sezer, Anayasa'nın geçici 15. maddesinin bunların en önemlisini oluşturduğunu kaydetti. Maddenin son fıkrasına göre, Milli Güvenlik Konseyi döneminde çıkarılan yasalar ve KHK'ların Anayasa'ya aykırılığının ileri sürülemediğini anımsatan Sezer, böylece, bu dönemde yürürlüğe konulan yasaların denetiminin yapılamadığına işaret etti. 
     Anayasa'nın 148. maddesine göre, olağanüstü hal KHK'larının yargı denetimi dışında olduğunu kaydeden Sezer, ''Oysa, anayasal bir rejim olan olağanüstü yönetim dönemlerinde de hukukun üstünlüğü ilkesinin geçerli olması gerekir'' dedi. 
     Anayasa'da, genel ve özel af ilanına karar verme yetkisinin, TBMM'ye verildiğini de anımsatan Sezer, şöyle konuştu 
     "Affın, cezanın istenmeyen etkisini azaltarak ceza adaletine yardımcı olduğu, toplumdaki çatışmaların unutulması, kin duygularının önlenmeye çalışılması gibi durumlarda ceza politikasının uygulama aracı olarak kullanıldığı ileri sürülmektedir. Bununla birlikte affın, toplum vicdanını incittiği, adalet anlayışıyla bağdaşmadığı, yargıya ve giderek devlete olan güvenin yitirilmesine neden olduğu da bir gerçektir. Bu nedenle, TBMM'nin af yetkisinin Anayasa'dan çıkarılması konusunun tartışılmasının zamanının geldiğine inanıyorum.'' 
     
     
     
     



</TEXT>
</DOC>
