<DOC>
<DOCNO> 15402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/soneko19.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın Ankara çıkartması 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu, Tuncay Özilhan başkanlığındaki bazı bakanlar ve bürokratlarla görüşmek üzere Ankara'ya gidiyor. 
     TÜSİAD'dan alınan bilgiye göre, heyet, bu akşam saat 19.30'da Hazine Müsteşarı Faik Öztrak, Dışişleri Bakanlığı Müsteşarı Faruk Loloğlu ve Merkez Bankası Başkanı Süreyya Serdengeçti ile Sheraton Oteli'nde yemekte biraraya gelecek. 
     Heyet, yarın da ekonomiden sorumlu Devlet Bakanı Kemal Derviş,özelleştirmeden sorumlu Devlet Bakanı Yüksel Yalova ve Dışişleri Bakanı İsmail Cem'i ziyaret ederek, görüşmelerde bulunacak. 
     TÜSİAD yönetimi, yarın öğleyin de Avrupa Birliği ülkelerinin büyükelçileri ile öğle yemeğinde buluşacak. TÜSİAD'ın Ankara temaslarına Tuncay Özilhan başkanlığındaki Yönetim Kurulu'ndan Mustafa Koç, Aldo Kaslowski, Mehmet Ali Babaoğlu, Nuri Çolakoğlu, Cem Duna, Lütfi Yenel ve Haluk Tükel'in katılması bekleniyor. Ersin Özince'nin katılımı henüz kesinlik kazanmazken, Ömer Sabancı ve Şadi Gücüm'ün mazeret bildirdikleri öğrenildi. TÜSİAD'ın Ankara temasları, hafta içinde açıklanması beklenen yeni Ulusal Program ve Perşembe günü yapılacak TÜSİAD Yüksek İstişare Konseyi toplantısı öncesine denk geliyor. Temaslar sırasında, ekonomideki son gelişmeler ile Ulusal Program'a ilişkin TÜSİAD'ın görüşlerinin iletilmesi bekleniyor. 
     
     
     
     




</TEXT>
</DOC>
