<DOC>
<DOCNO> 22820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur08.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, Mesut Yılmaz Tantan çekişmesini aile içinde çözecek 
</HEADLINE>
<TEXT>

     ANAP Başkanlık Divanı, Genel Başkan Devlet Bakanı ve Başbakan Yardımcısı Mesut Yılmaz başkanlığında toplandı. 
     Genel Merkezde saat 11.40'da başlayan toplantıda, son siyasi gelişmeler ve parti içi meselelerin ele alınması bekleniyor. Öte yandan, ANAP TBMM Grup Başkanvekili Beyhan Aslan, partiye gelişi sırasında gazetecilerin, ''İçişleri Bakanı Sadettin Tantan ile Genel Başkan Mesut Yılmaz'' hakkında basında yer alan haberleri hatırlatması üzerine, ANAP'ın her meseleyi kendi içinde çözeceğini ve ANAP'ın bir bütün olduğunu söyledi. Aslan, şunları kaydetti 
     ''Genel Başkan ile İçişleri Bakanı Tantan arasında bir görüş ayrılığı olsa bile bunu çözecek olan, sayın Genel Başkan'dır. ANAP'tan seçilmiş bir milletvekilidir sayın Tantan ve şu anda görevine devam ediyor. Genel Başkan'la olan meselesi ki, ben abartılı buluyorum olayı, ama aile içerisinde çözülecek bir olaydır.'' 
     Aslan, İçişleri Bakanı Tantan'ın istifasının istenmesi ya da azledilmesi gibi bir durumun söz konusu olup olmayacağına ilişkin bir soru üzerine de, ''Hayır, o konuyu ben bilmiyorum, yok öyle bir şey'' dedi. 







</TEXT>
</DOC>
