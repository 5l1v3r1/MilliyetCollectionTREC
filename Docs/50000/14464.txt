<DOC>
<DOCNO> 14464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur20.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FP alternatif kaynak paketini açıkladı 
</HEADLINE>
<TEXT>

     FP Genel Başkanı Recai Kutan, hükümetin Türkiye'de 9 şiddetinde bir deprem yaşattığını belirterek, "Türkiye'nin temel sorunu ekonomik olmaktan çok siyasidir. Kaynak sorunu bütünüyle halledilse bile ülkeyi batma noktasına getiren siyasi yapılanma ile bir yere gidilemez. Bunun için hükümetin biran önce gitmesi gerekir" dedi. 
     Kutan, partisinin alternatif programını "Kriz ve Çözüm Önerileri" başlığı altında Bilkent Otel'de milletvekillerinin de katıldığı bir basın toplantısıyla açıkladı. 
     Önerileri, Refahyol hükümeti döneminde Devlet Bakanı olarak kaynak paketlerini koordine eden Mardin Milletvekili Fehim Adak'ın hazırlaması ve başta havuz sistemi olmak üzere benzer ögeler taşıması nedeniyle paket "Erbakan paketi" olarak nitelendirildi. 
     Kutan alternatif olarak şu önerileri getirdi 
     - Önce demokratikleşme sağlanmalı. 
     - İrtacı paranoyası ile akıl almaz bir şekilde ablukaya alınan Anadolu'daki bazı şirketlerin sermaye yapısı düzeltilmeli ve yurtdışından para getirmeleri kolaylaştırılmalı. Bunlara "yeşil sermaye" yaftası vurulmamalı. Böylece kaynak yaratılabilir. 
     - İdari yapı yeniden düzenlenmeli. Milletin tercihlerini parlamentoya taşıyacak şekilde siyasi partiler ve seçim yasasının değiştirilmeli, bununla birlikte kuvvetler ayrımının tam işlemesi için başkanlık sistemine geçilmeli. 
     - Kaynak sorunu için havuz sistemi uygulanmalı. Merkez Bankası uygulamalarında değişiklik yapılmalı, 
     - Alternatif programdan önce alternatif zihniyete ihtiyaç var. Tüm faliyetler insan merkezinde olmalı. 
     - Bakanlık sayısı azaltılmalı, 
     - Yerel yönetimler güçlendirilmeli, 
     - Reel sektöre öncelik verilmeli, 
     - Sağlıklı ve dürüst özelleşme yapılmalı, 
     - Yolsuzlukla mücadeleye yapılmalı, 
     - Rant ekonomisinden reel sektörü öne alan üretim ekonomisine geçilmeli, 
     - Bankacılık sistemi yeniden yapılandırılmalı, 
     - Dış ticaret politikalarına dikkat edilmeli. Türk ve islam dünyasıyla dış ticaret artırılmalı, 
     - Kriz fırsatçılığı yapılarak sağlanan haksız karlar geri alınmalı, - Faiz gelirlerinden alınan stopaj artırılmalı, 
     - Bütçeden sağlık ve eğitime ayrılan paylar artırılmalı, 
     - Memur maaşlarına derhal en az yüzde 40 oranında zam yapılmalı. 



</TEXT>
</DOC>
