<DOC>
<DOCNO> 24526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur01.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'in eşi "Teşekkül oluşturmadım, oluşturulana katılmadım" 
</HEADLINE>
<TEXT>

     Tasarruf Mevduatı Sigorta Fonu'na devredilen Egebank'taki usulsüzlüklere ilişkin davada ifade veren sanık Ayşenur Demirel, teşekkül oluşturmadığını, oluşturulan teşekküle de katılmadığını söyledi. 
     İstanbul 1 No'lu DGM'deki duruşmada, Yahya Murat Demirel'in sorgusunun tamamlanmasının ardından diğer sanıkların ifadelerine geçildi. 
     Sanıklardan Ayşenur Demirel, hakkındaki suçlamaları reddederek, ''Teşekkül oluşturmadım. Oluşturulan teşekküle de katılmadım'' dedi. 
     Eşi Murat Demirel'i çocukluğundan beri tanıdığını, ilişkilerinin 1987'de duygusal boyuta ulaştığını belirten Demirel, 8 aydır evli olduğu Murat Demirel'in sahip olduğu şirketlerde veya Egebank'ta yönetici olmadığını söyledi. 
     Ayşenur Demirel, Akdeniz A.Ş'de hissedar olmasına rağmen imza yetkisi bulunmadığını ifade ederek, alınan kredilerle ilgili bilgisinin olmadığını öne sürdü. 
     ''8 aydır işlemediğim bir suçtan dolayı, Murat Demirel'in eşi olmam nedeniyle tutuklu bulunuyorum'' diyen Demirel, şeker hastası olduğunu belirterek, ''haksız tutukluluğuna'' son verilmesini istedi. 
     Sanık Sevtap Arslan, Egebank'taki asli görevinin Mali Kontrolden Sorumlu Genel Müdür Yardımcılığı olduğunu ve İnsan Kaynaklarından Sorumlu Genel Müdür Yardımcılığı görevini de vekaleten sürdürdüğünü belirterek, 1999'da kurulan Egebank Off Shore'un hiçbir karar aşamasında yer almadığını söyledi. 
     







</TEXT>
</DOC>
