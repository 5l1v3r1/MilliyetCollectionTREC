<DOC>
<DOCNO> 13855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/ekonomi/eko03.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarında görev zararı devrimi 
</HEADLINE>
<TEXT>

Meclis’e sevk edilen Bütçe Yasası’yla kamu bankalarının düşük faizli esnaf ve çiftçi kredisi için ödenek konulacak 
     ANKARA Milliyet 

     Acil önlemler paketi kapsamındaki düzenlemelerden ilki Meclis’e sevkedildi. Kamu bankalarının görev zararları tamamen temizleniyor. Kamu bankalarına düşük faizli esnaf ve çiftçi kredisi için ilk kez bütçeye ödenek konuyor. 
     Kamu ve Fon bankalarının finansman yükümlülüğünün Hazine’ye devrini öngören yasa tasarısı TBMM’ye sunuldu. Tasarı uyarınca, kamu bankalarının görev zararları alacaklarının tasfiye edilmesi amacıyla özel tertip devlet iç borçlanma senedi’ ihraç edilecek. Kamu ve Fon bankalarının ihraç ettiği senetlerin piyasa koşullarına getirilmesi gerektiğinde erken itfa öngörülüyor. Bütçe Yasası’nda değişiklik öngören tasarıyla, 2001 yılı bütçesine konan iç borçlanma limiti esnetiliyor. Artan iç borç ödemesi ve diğer ödemeler "bütçeden mahsup edilecek ödemeler hesabı"ndan yapılarak, çıkarılması kaçınılmaz hale gelirse sonbaharda Meclis’e getirilecek ek bütçeye veya ek bütçe gerekmezse önümüzdeki yıl bütçesine yansıtılacak. 
     Kamu bankalarına görev zararlarını sona erdirmek için verilmesi planlanan 13 katrilyon liralık özel tertip tahvil için Hazine yetkili kılınıyor. 
     Ortak yönetime geçecek olan Ziraat Bankası’nın 3 Nisan’da, Halkbank’ın 14 Nisan’da, Emlakbank’ın 16 Nisan’da genel kurulu yapılacak. Ziraat Bankası’nın genel müdürlüğüne Tunç Uyanık’ın getirileceği belirtiliyor. 
     
Yasalar bir haftada Başbakanlığa gidiyorANKARA Milliyet 
     Yüksek Planlama Kurulu YPK , Devlet Bakanı Kemal Derviş’in Amerika ile Avrupa ülkelerinde yaptığı temasları ve acil önlemler paketindeki düzenlemelerle ekonomik programı görüşmek üzere Başbakan Ecevit başkanlığında toplandı. Toplantı sonunda yapılan açıklamada, Bütçe Yasası değişikliği tasarısının Meclis’e, kamu bankalarının yeniden yapılandırılmasına ilişkin kararnamenin Köşk’e sevk edildiğine dikkat çekildi. 
     YPK, Meclis’te bulunan Şeker Yasası ile Meclis’e giden Bütçe Yasası değişikliği dışındaki 13 düzenlemenin en geç önümüzdeki hafta sonuna kadar Başbakanlığa ulaştırılmasını kararlaştırdı. Ekonomik program hedeflerinin de bugün yapılacak Ekonomik Sosyal Konsey toplantısından sonra ele alınması benimsendi. 
     


 EKONOMİ 


















</TEXT>
</DOC>
