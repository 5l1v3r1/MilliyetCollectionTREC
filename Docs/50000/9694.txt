<DOC>
<DOCNO> 9694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sondun04.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'İdam Cezasının Kaldırılması Günü'nde 2 idam 
</HEADLINE>
<TEXT>

     ABD'de, ''idam cezasının kaldırılması günü''nde, Oklahoma ve Virginia eyaletlerinde iki mahkum idam edildi. 
     Oklahoma'da, soygun ve beyzbol sopasıyla bir kişiyi döverek öldürmekten mahkum olan William Clayton, zehirli iğneyle idamından önce, ''Burayı terkettiğim için çok memnunum. Daha iyi bir yere gidiyorum. Ailemi seviyorum ve öldürülen kişi için üzgünüm. Ancak siz masum birini öldürüyorsunuz'' dedi. 
     Clayton, bu yıl Oklahoma'da idam edilen dokuzuncu mahkum oldu. Virginia eyaletindeki Greensville hapishanesinde ise, 31 yaşındaki Thomas Akers, bu yıl eyalette idam edilen ilk mahkum oldu. Akers'ın, 1998 yılında 24 yaşındaki Wesley Smith'i döverek öldürmekten hüküm giydiği belirtildi. Akers'ın, yargıç William Alexander'a, ''Bana ölüm cezası vermezsen, yine öldürürüm ve bu senin suçun olur'' dediği belirtiliyor. Yetkililer, depresyon geçiren Akers'ın, birkaç kez intihar etmeye kalkıştığını belirttiler. 




</TEXT>
</DOC>
