<DOC>
<DOCNO> 46841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/soneko01.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 10 puanlık zam... 
</HEADLINE>
<TEXT>

     Enflasyon nedeniyle bu ay yüzde 5.8 oranında zam alacak olan devlet memurları, memur emeklileri ve sözleşmelileri Kasım ve Aralık'ta da yaklaşık 10 puanlık bir enflasyon zammı bekliyor., Bütçe Kanunu'nun ''Memur maaşlarındaki artış, tüketici fiyat endeksinin altında kaldığı ay, aradaki fark 2 puanlık refah payıyla birlikte maaşlara yansıtılır'' hükmü uyarınca, memurlar Kasım ve Aralık aylarında da zam alacaklar. 
     Maliye Bakanlığı'nda yapılan değerlendirmelere göre, Ekim ayı enflasyonu yüzde 6.3, Kasım ayı enflasyonu da yüzde 3.9 dolaylarında çıkacak. Aralık'da da tüketici fiyatlarında yüzde 2.5 seviyelerinde bir artış olacak. 
     Bu varsayımlara göre, bu ay açıklanan enflasyon sonucunda 15 Ekim'den geçerli olmak üzere maaşları yüzde 5.8 artacak olan devlet memurlarına, 15 Kasım'da 2 puanlık refah payı ile birlikte yüzde 6.2, 15 Aralık'da da yüzde 3.9 oranında zam yapılması gerekecek. 
     Böylece 15 Ekim zammıyla yüzde 49.7'ye ulaşan memur maaşlarındaki toplam zam, 15 Kasım'da yüzde 59'a, 15 Aralık'da da yüzde 65.2'ye yükselecek. 
     Geçen yıl olduğu gibi bu yıl da 3 Ocak'ta açıklanacak Aralık ayı enflasyonu baz alınarak memur maaşlarında ayrıca bir düzenlemeye gidilmeyecek. 
     Memurların yanısıra sözleşmeliler ve memur emekli maaşlarına da aynen yansıyacak olan Kasım ve Aralık zamlarının beklendiği gibi yüzde 6.2 ve yüzde 3.9 olarak gerçekleşmesi durumunda, önümüzdeki 2 ayda en 
     düşük memur maaşında 23 milyon 82 bin lira artış olacak. 
     15 Ekim zammıyla 223 milyon 200 bin liraya çıkan 15'in 1'indeki 
     bir devlet memurunun eline 15 Kasım'da 237 milyon 38 bin lira, 15 Aralık'da ise 246 milyon 282 bin lira geçecek. 2 aylık zam Genel Müdür maaşında ise 141 milyon 49 bin lira artış sağlayacak. Bu durumda son zamla 1 milyar 363 milyon 880 bin lira olan Genel Müdür maaşı, 15 Kasım'da 1 milyar 448 milyon 440 bin liraya, 15 Aralık'da da 1 milyar 504 milyon 929 bin liraya yükselecek. Kasım ve Aralık zamlarıyla 11'in 1'indeki bir polisin maaşında 46 milyon 686 bin lira, 8'in 3'ündeki bir doktorun maaşında 48 milyon 2 bin lira, 1'in 4'ündeki bir öğretmenin eline de 44 milyon 259 bin artış olacak. Memura enflasyon artı 2 puanlık refah payını içeren zam uygulamasıyla, Ocak ve Temmuz'daki genel zamların dışında maaşlarda yılbaşından bu yana 5 defa ek artışa gidildi. Maaşlara yılın ilk yarısı için yapılan yüzde 10'luk genel zammın ardından, toplam zam enflasyonun altında kalınca memura 15 Nisan'da yüzde 2.5, 15 Mayıs'da yüzde 10.1, 15 Haziran'da da yüzde 5 zam verildi. Temmuz'da ise yüzde 5'lik ikinci yarı yıl zammı yapıldı. Ancak toplam zam yine enflasyonun altında kalınca 15 Eylül'de memurlar yüzde 3.4 ek zam aldı. Eylül ayı enflasyonunun ardından da 15 Ekim'den geçerli olmak üzere maaşların yüzde 3.4 arttırılması kararlaştırıldı. Böylece, son zamla memur maaşlarındaki toplam artış yüzde 49.7'ye yükseldi. 
     






</TEXT>
</DOC>
