<DOC>
<DOCNO> 15301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/ekonomi/eko02.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik yasa Başbakanlık’ta 
</HEADLINE>
<TEXT>

Merkez Bankası’na tam bağımsızlık sağlayan yasa tasarısı Başbakanlığa gitti 
     EKONOMİ SERVİSİ 

     Ekonomiden sorumlu Devlet Bakanı Kemal Derviş’in acil yasalar arasında saydığı Merkez Bankası yasasında değişikliği öngören tasarı Başbakanlığa sevkedildi. Banka yönetimini güçlendirerek özerk hale getirmeyi öngören tasarıda, şeffaflık ve hesapların denetlenebilirliğini düzenleyen yeni hükümler bulunuyor. 
     Tasarı bankayı, Avrupa Birliği standartlarına göre yeni yetkilerle donatıyor. Tasarının en önemli maddesi kuruma tam bağımsızlık tanıması. Buna göre, banka her türlü idari, mali yetki ve bağımsızlıkla donatılacak. Merkez Bankası siyasi denetim ve baskıdan da uzak tutulacak. 
     Tasarı, kamu bankalarının nakit ihtiyaçlarının karşılanmasına ilişkin yeni mekanizmalar da öngörüyor. Tasarıyla fiyat istikrarını sağlamak Merkez Bankası’nın temel politikası haline getiriliyor. Bundan sonra Merkez Bankası’nın kamu sektörünün açıklarını kapatmak gibi yükümlülükleri tali hale getirilecek. Bankanın bir görevi de enflasyon hedefine uygun para politikası belirlemek olacak. Tasarı ile Para Politikası Kurulu da oluşturuyor. Para politikası kararlarında hesap verilebilirlik önemli bir kavram haline getiriliyor. Bütün hesaplar şeffaf olacak. 
     


 EKONOMİ 





















</TEXT>
</DOC>
