<DOC>
<DOCNO> 24370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/ekonomi/eko00.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Roma’da buldu 
</HEADLINE>
<TEXT>

Yalova’nın sözlerini Roma Havaalanı’nda öğrenen Derviş’i IMF Birinci Başkan Yardımcısı Fischer telefonla arayarak, neler olup bittiğini sordu 
     SEÇKİN ÜREY 

     Devlet Bakanı Yalova’nın açıklamaları IMF’de de yankılandı. IMF Birinci Başkan Yardımcısı Stanley Fischer, Devlet Bakanı Kemal Derviş’i arayarak, neler olup bittiğini sordu. 
     Yalova’nın açıklamalarını, Roma Havaalanı’na indiği sırada öğrenen ve oldukça gergin görünün Derviş, hemen kurmaylarını çağırarak Türkiye’ye geri dönmeyi tartıştı. 
     
     Dönmeye kalktı 
     Heyette bulunanların Derviş’i ikna etmek için konuştukları sırada, danışmanı Oya Ünlü Derviş’in yanına gelerek, "Sayın Derviş, Fischer sizi arıyor. Numarası var mı " diye sordu. "Bende onun cebi var. Cepten arayacağım" diyen Derviş, Fischer’le konuşmak için arabasına binerek heyetten uzaklaştı. Kurmaylarıyle Türkiye’ye dönmeyi tartışan ve sonra gelişmeleri beklenmeyi tercih eden Derviş, Yalova’nın ikinci açıklaması ve Başbakan Ecevit’in demeci üzerine dönmekten vazgeçti. Hazine Müsteşarlığı’nı arayarak, kendisi adına bir açıklama yapılması talimatı verdi. 
     
     Endişeye gerek yok 
     Hazine’den, Derviş adına yapılan açıklamada şöyle denildi "Başbakanımız Bülent Ecevit Koalisyon hükümetinin iki yılını değerlendirdiği açıklamalarında programın tavizsiz uygulanacağının altını çizmiştir. Programın aksatılmadan uygulanacağından, ilgili siyasi ve teknik kadroların koordinasyon ve uyum içinde, sorumluluklarının bilincinde olarak üzerlerine düşen görevleri kararlılıkla yerine getireceklerine şüphe duyulmasına ve kamuoyunun endişeye kapılmasına gerek bulunmamaktadır." 
     
     Bu ciddi bir kriz değil’ 
     Yalova’nın istifasi üzerine ise Dreviş, "Bu sabahki kötü durumu hızla iyiye çevirebildik. İtalya’daki çalışmalarıma aynen devam edeceğim. Ciddi bir kriz olmadığı sürece Türkiye’ye dönmeyi düşünmüyorum" dedi. Derviş, Milliyet’in "Yaşananları ciddi bir kriz olarak görüyor musunuz " şeklindeki sorusunu, "Hayır" diye cevapladı. 
     
Vücut diliyle cezbetti      İtalya ziyaretine bozuk bir moralle başlayan Bakan Derviş’in buradaki temasları sırasında sinirli olduğu gözlendi. Derviş, programına İtalyan parlamentosunda Silvio Berlisconi’nin hükümetinde Maliye ve Hazine’den sorumlu bakan olması beklenen Giulio Tremonti ile görüşerek başladı. 
     Forza Italia Partisi’nin parlamentodaki bürosunda yapılan görüşmede Derviş, Türkiye’de yürütülen ekonomik programı anlattı. Derviş İtalyan Sanayiciler Derneği Confindustria ile TÜSİAD’ın İtalyan kökenli üyelerinin bulunduğu bir öğle yemeğine de katıldı. İtalyan sanayiciler Derviş’e Türkiye’de iş yapmaya devam etmek istediklerini ancak bankacılık sisteminin düzeltilmesi gerektiğini söyledi. Dış Ticaret Bakanlığı’na bağlı İtalyan Yatırımcılar Şirketi SIMEST Başkanı Ruggero Manciati, "Türkiye’den ilk beklentimiz bankacılık sektöründeki reformlardır" derken ekonomik programın sonucunu merakla beklediklerini belirtti. 
     
     İtalyanları etkiledi 
     Türk Pirelli Yönetim Kurulu Başkanı Roberto Moggi Confindustria üyelerinin Derviş’i çok karizmatik bulduklarını söyledi. Derviş’in az konuştuğunu, ancak vücut diliyle ne amaçladığını çok iyi ifade ettiğini söyleyen Moggi, "Çok az konuştu. Ancak bakışları ve hareketleriyle çok etkileyiciydi, İtalyan işadamları onu çok güvenilir buldular" dedi. 
     



 EKONOMİ 






















</TEXT>
</DOC>
