<DOC>
<DOCNO> 25604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo11.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Kimsenin şüphesi olmasın. Dünya kupasına katılacağız" 
</HEADLINE>
<TEXT>

     İngiltere Süper Ligi takımlarından Aston Villa'da forma giyen milli futbolcu Alpay Özalan, 2002 Dünya Kupası Grup Elemeleri'nde dün akşam Bursa'da yapılan ve 3-3'lük skorla sona eren Makedonya maçı için, futbol adına talihsiz bir gece yaşadıklarını söyledi. 
     Tecrübeli defans oyuncusu, kendisine ait www.alpayozalan.com internet adresine yaptığı açıklamada, hiç beklemedikleri bir sonuçla karşılaştıklarını dile getirerek, ''Liderlik koltuğunu yeniden İsveç'e verdik. Onca fırsatı nasıl kaçırdığımıza hala inanamıyorum. Futbol adına talihsiz bir gece yaşadık. Ama böyle şeyler olur'' dedi. 
     
     'Herkes 3 golümü konuşuyor' 
     Alpay Özalan, uzun yıllardır milli formayı giydiğini, ancak ilk kez gol attığını kaydetti. 
     Makedonya karşısında alınan talihsiz skor sonrası herkesin kendisinin attığı 3 golü konuştuğunu belirten Alpay, şöyle devam etti 
     ''Milli forma altında ilk kez resmi maçta gol attım, hem de 3 tane birden. Aslında benzer fırsatları İngiltere'de yakalamıştım. Fakat şanssızlıklar nedeniyle bir türlü gol atamamıştım. Bir de attığım gollerle galibiyet gelseydi, işte o zaman çok mutlu olurdum. Ama bu sevincim kursağımda kaldı.'' 
     
     'Finallere katılacağız' 
     Açıklamasında, grupta oynayacakları 3 maç olduğunu da belirten Alpay, özelikle kendi seyircileri önündeki İsveç karşılaşmasının büyük önem taşıdığını belirtti. 
     Milli Takım olarak iyi futbol sergilediklerini de dile getiren Alpay, ''Biz bu oyunumuzu sürdürürsek hedefimize ulaşırız. Buna da yürekten inanıyorum. Türk futbolu son yıllarda belirgin bir çıkış gösteriyor. Önemli olan iyi bir takım olmak ve hedefe inanmak. Bunlar bizde mevcut. Gruptan çıkacağız ve Dünya Kupası finallerine katılacağız. Bundan kimsenin endişesi olmasın'' dedi. 






</TEXT>
</DOC>
