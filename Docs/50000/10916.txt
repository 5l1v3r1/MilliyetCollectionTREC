<DOC>
<DOCNO> 10916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/ekonomi/eko07.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde yeniden kısıntı planlanıyor 
</HEADLINE>
<TEXT>

Suudi Arabistan, Meksika ve Venezüella, petrolde üretimi yeniden kısmayı görüşmek üzere bugün toplanıyor 
     Dünyanın önde gelen üç petrol ihracatçısı Suudi Arabistan, Meksika ve Venezüella’nın petrol bakanları, petrol fiyatları varil başına 28 dolarla 26.32 dolar seviyelerinde dolaşırken, bugün yeni bir üretim kısıntısı konusunu ele almak üzere Suudi Arabistan’ın başkenti Riyad’da bir araya geliyor. 
     Toplantı için Suudi Arabistan’a gelen Meksika Petrol Bakanı Ernesto Martens, "piyasada arz fazlasının bulunduğunun tespit edilmesi durumunda, ülkesinin yeni bir üretim kısıntısı anlaşmasına hazır olduğu" görüşünü bildirdi. 
     
     OPEC toplantısı 16 Mart’ta 
     Martens ile Suudi Arabistan Petrol Bakanı Ali el Naimi ve Venezüella Petrol Bakanı Alvaro Silva, bugün resmen bir araya gelecekler. OPEC’in en etkili üyelerinden Suudi Arabistan ve Venezüella ile üye olmayan önemli ihracatçılardan Meksika’nın ortak bir politikada görüş birliğine varmalarının, 16 Mart’ta Viyana’da yapılacak OPEC toplantısından çıkacak kararı büyük ölçüde etkileyeceği belirtiliyor. 
     


 EKONOMİ 













</TEXT>
</DOC>
