<DOC>
<DOCNO> 26689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur12.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Komisyonu'ndan Uluslararası Tahkim Yasa Tasarısı'na kabul 
</HEADLINE>
<TEXT>

     Uluslararası tahkimin uygulanmasını düzenleyen Tahkim Yasa Tasarısı, TBMM Anayasa Komisyonu'nda kabul edildi. 
     Anayasa Komisyonu Başkanı Turhan Tayan görüşmelere başlarken, Pazartesi günü komisyona gönderilen tasarının İçtüzük'te öngörülen 48 saatlik süre geçmeden ele alınmak zorunda kalındığını söyledi. TBMM Başkanlığı'nın Cuma günü Adalet Komisyonu'nda görüşülecek tasarı için kendilerine 4 günlük süre verdiğini ifade eden Tayan, ''Biz de İçtüzüğün 48 saat geçmeden ele alınması yönünde sağladığı imkanı kullanarak süratle gündem düzenledik'' dedi. 
     FP Kahramanmaraş Milletvekili Mustafa Kamalak, tasarıyı inceleme olanağı bile bulamadığını bildirerek, 48 saatlik sürenin beklenmemesini eleştirdi. FP Ankara Milletvekili Cemil Çiçek de Meclis'in gündeminin Hükümet tarafından değil, IMF tarafından belirlendiğini kaydederek, bunun Meclis'i küçük düşürdüğünü söyledi. 
     Muhalefet milletvekilleri, tasarıdaki ''Yabancılık'' unsurunun Anayasa'ya aykırı olduğunu ifade ederken, DSP Ankara Milletvekili Tayfun İçli de Türkiye'de yerleşim yeri olmayan davalılar için İstanbul Asliye Mahkemesi'nin görevlendirilmesini eleştirdi. İçli, daha önceki düzenlemelerde bu gibi durumlarda Ankara mahkemelerinin görevlendirdiğini anımsattı. Bakanlık temsilcisi de ticaret merkezi niteliği taşıması ve daha sonra kurulması planlanan ''Tahkim Odası''nın merkezinin de bu şehirde bulunacak olması nedeniyle İstanbul'un seçildiğini bildirdi. 
     Tasarı, Cuma günü ''Asli komisyon'' olarak belirlenen Adalet Komisyonu'nda görüşülecek. 
     
     Tasarı ne getiriyor 
     Tasarı, Anayasa'nın 125. maddesinde öngörülen ''Yabancılık unsurunun bulunduğu kamu hizmetleriyle ilgili imtiyaz şartlaşma ve sözleşmelerinden doğan uyuşmazlıkların'' tahkim yoluyla çözülmesine ilişkin düzenlemeler içeriyor. 
     Buna göre, tarafların işyeri veya sürekli oturdukları yerlerin ayrı devletlerde olması, tahkim anlaşmasının dayanağını oluşturan sözleşmeye taraf şirket ortaklarından en az birinin ilgili mevzuat uyarınca yabancı sermaye getirmesi, hukuki ilişkinin bir ülkeden diğerine sermaye veya mal geçişini sağlaması, ''Yabancılık unsuru'' sayılacak. 
     Tarafların doğabilecek uyuşmazlıkların tümünün veya bazılarının tahkim yoluyla çözülmesi konusunda ''Tahkim anlaşması'' yapması koşulunu getiren tasarı, bunun asıl sözleşmeyle veya ayrı bir sözleşmeyle yapılabilmesine de olanak sağlıyor. 
     Tahkim anlaşmasının konusunu oluşturan bir uyuşmazlıkta dava açılmış ise karşı taraf tahkim itirazında bulunabilecek. 
     
     Hakem seçimi 
     Taraflar, hakemlerin sayısını belirlemekte serbest olacak, ancak hakem sayısı tek rakamlı olacak. Taraflar hakem sayısını kararlaştırmamışsa üç hakem seçilecek. 
     Hakem seçiminde anlaşma olmaması durumunda, hakem, taraflardan birinin istemi üzerine asliye hukuk mahkemesince seçilecek. 
     
     Tahkim yargılama usülü 
     Taraflar, hakem veya hakem kurulunun uygulayacağı yargılama kurallarını, bu yasa hükümleri saklı kalmak kaydıyla serbestçe kararlaştırabilecek ya da bir yasaya, uluslararası veya kurumsal tahkim kurallarına yollama yapabilecek. 
     Taraflar, tahkim yargılamasında eşit hak ve yetkiye sahip olacaklar. 
     Tahkim yeri taraflarca veya onların seçtiği kurumca serbestçe kararlaştırılabilecek. Tahkim yargılaması, Türkçe veya Türkiye tarafından tanınan devletlerden birinin resmi diliyle yapılabilecek. Yargılamada kullanılacak dil veya diller taraflarca kararlaştırılmamışsa hakem veya hakem kurulu tarafından belirlenecek. 
     Hakem veya hakem kurulunun yargılama şekline ilişkin düzenlemeler getiren tasarı, taraflarca aksi kararlaştırılmamışsa hakem kurulunun oy çokluğuyla karar almasına hükme bağlıyor. Hakem kararına karşı yalnızca iptal davası açılabilecek. İptal davası, yetkili asliye hukuk mahkemesinde açılacak, öncelikle ve ivedilikle görüşülecek. 
     Taraflar aksini kararlaştırmamışsa yargılama giderleri haksız çıkan tarafça karşılanacak. Taraflarla hakem veya hakem kurulu arasında ''Hakem ücreti''konusunda bir anlaşma sağlanamazsa, Türkiye Hakem ve Bilirkişi Odaları Birliği kurulup ücret tarifesi belirleninceye kadar bu miktar yetkili asliye hukuk mahkemesince saptanacak. 






</TEXT>
</DOC>
