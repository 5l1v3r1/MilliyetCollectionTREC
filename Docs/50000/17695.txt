<DOC>
<DOCNO> 17695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur12.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram kutlamalarına yağış ve fırtına engel oldu 
</HEADLINE>
<TEXT>

     İzmir ve Manisa'da, 23 Nisan Ulusal Egemenlik ve Çocuk Bayramı kutlamalarının gösteri bölümü, yağmur nedeniyle ertelenirken, Bolu'da, saatteki hızı 55 kilometreyi bulan fırtına kutlamaların bir hafta ertelenmesine neden oldu. 
     Alının bilgiye göre, İzmir ve Manisa'da kutlamaların, Atatürk anıtına çelenk koyma, ilköğretim öğrencilerinin mülki ve idari makamlarda yer almaları bölümleri gerçekleştirilirken, gösteri etkinlikleri yapılamadı. 
     İzmir Valiliği Atatürk Stadyumu, Manisa Valiliği de 19 Mayıs Stadyumu'nda yapılacak etkinlikleri 28 Nisan Cumartesi gününe erteledi. 
     Bolu'da da fırtına nedeniyle 23 Nisan Ulusal Egemenlik ve Çocuk Bayramı kutlamaları bir hafta süreyle ertelendi. 
     Bolu Meteoroloji Müdürlüğü yetkilileri, kent merkezini 2 gündür etkisi altına alan fırtınanın saatteki hızının 55 kilometreyi bulduğunu ifade ederek, ''Vatandaşlarımız bugün ve yarın yağmur ve fırtınaya karşı dikkatli olsunlar'' diye konuştu. 
     Öte yandan, tören için Anıt Park'a gelen öğrenci ve veliler yağmur ve fırtına nedeniyle zor anlar yaşadılar. 
     Kayseri'de ise 23 Nisan Ulusal Egemenlik ve Çocuk Bayramı kutlamaları için kurulan tribününün tavanı şiddetli lodosta yerinden koparak uçtu. 
     Kayseri kent merkezinde etkili olan ve gece saatte hızı 90 kilometreye ulaşan lodos nedeniyle, çatılarda maddi zarar meydana geldi, çok sayıda televizyon anteni ve reklam tabelası da uçtu. 
     23 Nisan Ulusal Egemenlik ve Çocuk Bayramı kutlamaları için Cumhuriyet Meydanı'na kurulan portatif şeref tribününün profil boru ve naylon kullanılarak yapılan tavan bölümü de şiddetli lodos nedeniyle sabah saat 06.00 sıralarında bağlantı demirlerini kopararak uçtu. Olayda yaralanan olmadı. Tribüne ait bağlantı demirlerinin ayakta kalan sağlam bölümleri de Büyükşehir Belediyesi ekiplerince bir kaza olmaması için söküldü. Şeref tribününde yerini alan protokol, bayram kutlamalarını, üzeri açık tribünden izledi. 
     




</TEXT>
</DOC>
