<DOC>
<DOCNO> 21210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo25.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe kaçan puanlara üzülüyor, son dakika golüne seviniyor 
</HEADLINE>
<TEXT>

     İkinci Futbol Ligi Yükselme Grubu'nda, sahasında ilk beraberliğini alan ve İstanbul Büyükşehir Belediyesi önünde son dakika golüyle yenilgiden kurtulan Göztepe'de, bu gole seviniliyor. 
     Karşılaşmanın genelinde bozuk bir oyun sergileyen sarı-kırmızılı ekibin bu görüntüsü aşırı strese bağlanırken, futbolcuların tur atma isteğinin paniği de beraberinde getirdiği vurgulandı. 
     Kulüp genel kaptanı Bülent Maro, rakibin en iyi futbol oynayan ekiplerden biri olduğunu ve bu nedenle de çok zorlandıklarını belirterek, ''Şu durumda diğer takımlara göre şampiyonluk şansımız yüzde 90'dan yüzde 60'a indi, ama yine de en avantajlı biziz'' dedi. 
     Hakemin rakibin sertliğine göz yumduğunu ve en az 4 dakika uzatılması gereken maçı 2 dakika bile uzatmadan noktaladığını savunan Maro, sözlerini şöyle sürdürdü 
     ''Oyuncularımız bu maçta işi bitirmek istiyordu. Ama rakibin etkili oyunu ve yenik duruma düşmemiz, paniği de beraberinde getirdi. Son dakikada atılan gole şükrediyoruz. Ama hakemin 2 dakika uzatma göstermesine rağmen maçı hemen bitirmesine de anlam veremiyoruz. Karşılaşma 4 dakika uzatılmalıydı. Herşeye karşın, bu gol bizim Süper Lig yolundaki avantajımızı sürdürdü.'' 
     Elazığspor maçı için Cuma günü bu ilde kampa gireceklerini belirten Maro, son haftadan büyük ölçüde çekindiklerini dile getirdi ve şöyle konuştu 
     ''Elazığspor ile orada yapacağımız mücadele çok çetin geçecek. Bir beraberlik bile bize yetecek, ama biz kazanmaya gideceğiz. Bu maçta Deniz, Apti ve Zafer forma giyecek. Ancak sarı kart cezalıları Mehmet ve Burhan'dan yoksun kaldık. Kaleci Bülent ise doktor kontrolünde oynayabilecek.'' 







</TEXT>
</DOC>
