<DOC>
<DOCNO> 29675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur08.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Derviş'e üstü kapalı eleştiri 
</HEADLINE>
<TEXT>

     Başbakan Yardımcısı Mesut Yılmaz, hükümetin en önemli özelliğinin, en karmaşık konularda bile sonunda uzlaşma sağlayabilmesi olduğunu belirterek, ''Ama görüyorum ki, sayın Kemal Derviş'in bu hükümette görev almasından sonra, hükümetin bu uzlaşmacı niteliği gölgelenmeye çalışılmaktadır'' dedi. 
     Koalisyonu oluşturan partilerin Genel Başkanları tarafından Başbakanlıkta düzenlenen basın toplantısında, Başbakan Bülent Ecevit'in ardından konuşan Başbakan Yardımcısı Mesut Yılmaz, 57. hükümetin demokrasi tarihinin en uzun ömürlü koalisyon hükümeti olduğunu bildirdi. 
     Yılmaz, hükümetin kendi içinde, hem de kamuoyu tarafından yapılan niteleme ile bir uzlaşma hükümeti olduğunu vurgulayarak, ''hükümetin en önemli özelliğinin, en karmaşık konularda bile sonunda uzlaşmayı sağlayabilmesi olduğunu'' kaydetti. 
     Başbakan Yardımcısı Yılmaz şöyle devam etti 
     ''Ama görüyoruz ki, sayın Kemal Derviş'in bu hükümette görev almasından sonra hükümetin bu uzlaşmacı niteliği gölgelenmeye çalışılmaktadır. Uzlaşma sadece hükümete mensup üç parti arasında bir uzlaşmadan ibaret sanılmamalıdır. Uzlaşmada, aynı zamanda ekonominin gerekleri ile siyasetin gerekleri arasında da bir uzlaşma sağlanması gerekmektedir. Sayın Derviş, bağımsız bir bakandır, teknokrat bir bakandır, siyasetin gerekleri konusunda yeterli duyarlılığı göstermesi kendisinden beklenemez. Ama hükümetimiz çeşitli kesimlerin çok ciddi taleplerine muhataptır. Bu hükümette yer alan hiçbir siyasi parti bu taleplere kayıtsız kalamaz. 
     Yani reel ekonominin sorunlarının çözümlenmesi, ihracatın teşviki, kamudaki ücret dengesizliğinin giderilmesi, çeşitli kesimlerin geçim sorunlarının çözümü gibi haklı taleplere, bu hükümette yer alan hiçbir partinin duyarsız kalması mümkün değildir. Onun için sadece koalisyona mensup siyasi partilerden birine muhatap değil, koalisyona mensup üç parti ile de sayın Kemal Derviş'in zaman zaman görüş ayrılıkları olabilmektedir. Çünkü sayın Derviş, meseleyi haklı olarak sadece ekonomik açıdan değerlendirmektedir. Oysa biz ekonomi ile siyaset arasındaki bu uzlaşmayı da siyasi partiler olarak mutlaka gözetmek zorundayız.'' 
     Dün TBMM'den çıkartılan ek kaynak paketini oluşturan yasaların, ekonomik programın dengelerini bozmadan, hükümete yönelik talepleri karşılamaya yönelik olduğunu anlatan Yılmaz, bugün batı da çok eleştirilen ''yurt dışı çıkışlarda yeniden 50 dolar fon alınması ve birtakım lüks harcamalara getirilen yeni vergilerin'', reel ekonominin güçlendirilmesine, ücret dengesizliğinin giderilmesine, ihracatın teşvikine, yeni kaynak ihtiyacını karşılamaya yönelik olduğunu söyledi. 
     Yılmaz, şunları kaydetti 
     ''Eğer bunu mevcut imkanlarımızla yapmaya kalksaydık, o zaman ekonomik programın dengesini tutturamazdık. Ekonomik programdaki dengeleri bozmadan bu talepleri karşılayabilmemiz, mutlaka bir ek kaynak ihtiyacını ortaya çıkarmıştır. Dün meclisin kabul ettiği yasalar yürürlüğe girdiği zaman, çeşitli kesimlerin, özellikle kamuda çeşitli kademede çalışan görevlilerin ücretlerinin iyileştirilmesi, reel ekonomiye daha fazla kaynak aktarılması ve ihracatın teşviki yönündeki çabalarımızı da finanse etme imkanı olacaktır. Onun için gerek hükümetteki uzlaşma sorununu değerlendirirken, gerekse hükümetimizin getirdiği bu ek yeni gelir tedbirlerini değerlendirirken bu hususun dikkate alınması gerekmektedir.'' 
     

</TEXT>
</DOC>
