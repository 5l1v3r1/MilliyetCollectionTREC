<DOC>
<DOCNO> 47911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo12.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Artık PAF takımdan oyuncu bekliyor ve istiyoruz" 
</HEADLINE>
<TEXT>

     Fenerbahçe Kulübü Başkanı Aziz Yıldırım, yüksek divan kurulu üyelerine Dereağzı Tesisleri ve FB Şükrü Saraçoğlu Stadı'nı gezdirdi. 
     Aziz Yıldırım ve yöneticilerin, divan kurulu üyeleriyle birlikte Dereağzı Tesisleri'ni gezmeden önce yaptıkları kahvaltıya, Kadıköy Belediye Başkanı Selami Öztürk ile Gençlik ve Spor İstanbul İl Müdürü Vedat Bayram da katıldı. 
     Kulüp başkanı Yıldırım, kahvaltıdan sonra yanına Öztürk ve Bayram'ı da alarak divan kurulu üyeleriyle birlikte inşaatı biten Fenerbahçe Kulübü Eğitim Merkezi, kondisyon merkezi ve boks şubesini gezip, tesisler hakkında bilgi verdi. 
     Yıldırım, eğitim merkezinin kulüp üyesi İlhan Ekşioğlu tarafından yaptırıldığını ve bu tesislerin 11 Kasım'da hizmete açılacağını söyledi. 
     
     Altyapıdan beklenti... 
     Altyapının Dereağzı Tesisleri'nde 3 çim saha, Fikirtepe'de de 1 çim sahası olduğunu ifade eden Yıldırım, ''PAF takımı eskiden 18-20 yaşındaki futbolculardan oluşur ve şampiyon olurdu. Ancak A takımına oyuncu gelmezdi. Şimdi Tamer Güney'i başına getirdik. Planlı ve programlı çalışıyoruz. PAF takımda 14-15-16 yaşındaki oyuncular yer alıyor. Şimdi buradan oyuncu bekliyoruz ve istiyoruz. Bu oyuncuları A takımda da oynatacağız'' diye konuştu. 
     Dereağzı Tesisleri'ne 15-20 gün içinde tartan pistin yapılacağını da kaydeden Yıldırım, atletizm şubesinin hizmetine verileceğini bildirdi. 
     
     Statta inceleme 
     Daha sonra beraberindekilerle birlikte FB Şükrü Saraçoğlu Stadı'na geçen Yıldırım, burada da üyelere yapılan çalışmaları anlatttı ve maraton tribünü inşaatının biten bölümlerini gezdirdi. 
     Yıldırım, maraton tribünün 16 bin kişi kapasiteli olacağını ve altında 300 araçlık bir otopark bulunacağını ifade ederek, ''Oyuncuları taşıyan otobüsler otoparka girecek ve oyuncular buradan merdivenlerle üst kattaki soyunma odasına geçecekler. 2. katta konferans salonları bulunacak. Ayrıca, bu tribünde localar olacak. 
     Dükkanlar ve lokantalar ise kulübe gelir getirecek'' dedi. 
     Diğer yandan, gezi sırasında divan kurulu üyesi İlhan Esenler, kulüp başkanı Yıldırım'dan, Dereağzı Tesisleri'nde bir kütüphane oluşturulması için kitap isterken, bu isteği olumlu karşılayan Yıldırım, kendisine kitap listesi ulaştırılmasını söyledi. 
     






</TEXT>
</DOC>
