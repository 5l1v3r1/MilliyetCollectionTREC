<DOC>
<DOCNO> 48382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun25.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon yetkilisi ''Bomba yönünü şaşırdı'' 
</HEADLINE>
<TEXT>

     ABD Savunma Bakanlığı'ndan Pentagon adını saklı tutan bir yetkili, Afganistan'a yönelik harekat kapsamında, ülkenin batısındaki Herat'a ydüzenlenen saldırıda atılan bombalardan birinin yönünü şaşırmış olabileceğini söyledi. 
     Adı açıklanmayan Amerikalı yetkili, ''Bugünkü bombardımanda, Herat'a atılan bombalardan biri yönünü şaşırmış ve başka bir binayı vurmuş olabilir. Şu anda söylenebilecek tek şey, bir bombanın yönünü şaşırdığıdır'' dedi. 
     Aynı yetkili, ''Şu anda bombanın isabet ettiği binanın türünü araştırıyoruz, bunun bir hastane binası olup olmadığı yönünde herhangi bir bilgi elimize ulaşmadı'' diye konuştu. 
     ABD Savunma Bakanlığı'ndan bir başka yetkili de Amerikan uçaklarının dün Afganistan'da ''kazara'' bir huzurevini bombalamış olabileceğini açıkladı. 
     Savunma Bakanlığı'ndan adının açıklanmasını istemeyen üst düzey bir yetkili, Amerikan savaş uçaklarının Afganistan'ın Herat kenti yakınlarında yaşlıların barındığı bir evi kazara vurmuş olabileceğini söyledi. 
     ABD Savunma Bakanı Donald Rumsfeld'in dün Taliban'ın, Amerikan bombardımanında Herat'taki bir hastanenin vurulduğu ve 100'den fazla kişinin öldüğü açıklamasını yalanmasından sonra bugün yanlışlıkla bir huzurevinin vurulmuş olabileceğini söyleyen yetkili, ''Araştırıyoruz. 
     Can kaybı konusunda bilgimiz yok. Ancak yaşlıların ikamet ettiği ev vurulmuş olabilir'' dedi. 
     






</TEXT>
</DOC>
