<DOC>
<DOCNO> 19111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/spor/spo04.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambadan, horona 
</HEADLINE>
<TEXT>

Trabzon’un Brezilyalı oyuncuları dün ikişer yıllık sözleşme imzaladılar, ardından da kemençe eşliğinde yöneticiler ile birlikte horon teptiler 
     HÜSEYİN YAVUZ 

     BORDO - MAVİLİ takım, dün Olaria takımında oynayan Brezilyalı Robson Da Silva, Marco Prazeres, Marcia Jarro ve Friburgaense’de forma giyen Swisso Eduardo ile Kartal’daki Trabzonspor Mehmet Ali Yılmaz Tesisleri’nde 2’şer yıllık anlaşma yaptı. Dört futbolcu sözleşme sonrası basın mensuplarının isteği üzerine kemençe eşliğinde yöneticilerle horon teptiler. 
     BAŞKAN Yardımcısı Ahmet Kul, "Kulübün olanakları ölçüsünde transfer yapıyoruz. Ayağımızı yorganımıza göre uzatacağız. En iyiyi en ucuza alma düşüncesi ile yola çıktık ve futbolcuların aynı takımdan olmasına çaba gösterdik" dedi. Ahmet Kul, yabancı sayılarının artması nedeniyle bazı oyuncuları pilot takım olarak anlaştıkları Belçika’nın Anvers Kulübü’nde oynatacaklarını söyledi. 
     
     Trabzonspor günlüğü 
     Fener huzuru 
     TRABZONSPOR’da Fenerbahçe karşısında alınan galibiyet, Bordo - Mavili camiada kenetlenmeye yol açtı. Yönetim, teknik kadro ve futbolcular rahatlarken taraftarların da takıma olan güveni arttı. Asbaşkan Ömer Gürsoy, "Kulüp olarak gerçekten önemli sıkıntılar yaşıyorduk. Artık önümüz açıldı" dedi. 
     
     Tekelioğlu ile devam 
     FENERBAHÇE maçından sonra yönetim ile Teknik Direktör Sadi Tekelioğlu arasındaki sorunların ortadan kalktığı belirtildi. Yöneticilerin, Başkan Özkan Sümer’e, "Tekelioğlu, çok zor koşullarda görev aldı. Takımı toparladı, tırmanışa geçmesini sağladı. Yeni sezonda da görevde kalmalı" diyeceği belirtildi. 
     
     Telefonda naklen yayın 
     TRANSFER çalışmaları nedeniyle Fenerbahçe maçında Brezilya’da bulunan Başkan Sümer’in kaldığı otelden telefonla Asbaşkan Ömer Gürsoy’u aradığı, 90 dakika maçı dinlediği belirtildi. Sümer, "Maçın heyecanı bende de büyüktü. Ancak olayların çıkmasından endişe ettim" dedi. 
     
     Kros yaptılar 
     TRABZONSPOR, cuma akşamı oynayacağı Ankaragücü maçının hazırlıklarını dün de sürdürdü. Bordo - Mavililer, sabah Teknik Direktör Sadi Tekelioğlu gözetiminde kros yaptı. Krosa sağ ön adelesinde zorlanma olan Oktay ile dizinden sakatlığı bulunan Milosevski katılmadı. 
     



 SPOR 

























</TEXT>
</DOC>
