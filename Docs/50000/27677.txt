<DOC>
<DOCNO> 27677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun09.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada en çok hangi dil konuşulduğunu öğrenmek için tıklayın... 
</HEADLINE>
<TEXT>

     Dünyada en çok Mandarin Çincesi'nin konuşulduğu, İspanyolca'nın ikinci, İngilizce'nin ise üçüncü sırada bulunduğu saptandı. 
     BM Eğitim, Bilim ve Kültür Örgütü UNESCO tarafından yapılan araştırma, yerli dillerinin önemli bölümünün yok olma tehlikesiyle karşı karşıya bulunduğunu ortaya çıkardı. Bu dillerin özellikle Kuzey ve Güney Amerika'daki yerliler tarafından konuşulduğu belirtildi. 
     Araştırmanın verdiği sonuca göre, Mandarin Çincesi'ni 885 milyon, İspanyolca'yı 332 milyon, İngilizce'yi 322 milyon, Arapça'yı 220 milyon, Bengal dilini 189 milyon, Hindu dilini 182 milyon, Portekizce ve Rusça'yı 170'er milyon, Japonca'yı 125 milyon ve Almanca'yı 98 milyon kişi konuşuyor. 
     Uzmanların verdiği bilgiye göre, ABD ve Kanada yerlileri tarafından konuşulan 260 dilin yüzde 80'i, çocuklar tarafından öğrenilmediğinden birkaç kuşak sonra tamamıyla unutulacak. 
     Araştırmacılar, örneğin dünyada Eyak dilini konuşan tek bir kişinin bulunduğunu belirttiler. Güney Amerika'da da, İspanyol istilasından sonra yüzlerce yerli dilinin ortadan kalktığı kaydedildi. Halen bu kıtada konuşulan 640 yerli dilinin yüzde 80'i sadece 10 bin kişilik gruplar tarafından kullanılıyor. Bu dillerden 27'sinin yeryüzünden silinmesinin kaçınılmaz olduğu ifade edildi. Amazon bölgesinde konuşulan dillerin büyük bölümünün her birinin sadece 500 kişi tarafından konuşulduğu da ortaya çıktı. Bu dillerden olan Arikapu'yu sadece 6 kişi konuşabiliyor. 
     Dillerin üçte birinin doğum yeri olarak kabul edilen Afrika kıtasında da şimdiye kadar en az 54 dil yok oldu. 116 dilin de yakında kimse tarafından konuşulmayacağı sanılıyor. 
     Dünya nüfusunun yarısının yaşadığı Asya'daki yerli dillerinin yarısından fazlasını ise sadece 10 bin kişilik gruplar konuşabiliyor. Avustralya'da konuşulan 250 kadar yerli dilinin yüzde 90'ının da yok olma tehlikesi içinde bulunduğu kaydedildi. Sovyetler döneminde hükümetin zorlamasıyla herkesin Rusça konuşmaya mecbur edilmesi sonucu özellikle Sibirya'da konuşulan 100 dolayındaki yerli dilinin bugün artık kullanılmaz halde olduğu ortaya çıktı. Bunlar arasında Udihe adlı yerli dili de bulunuyor. 
     
     






</TEXT>
</DOC>
