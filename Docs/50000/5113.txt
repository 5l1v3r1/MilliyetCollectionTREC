<DOC>
<DOCNO> 5113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/yfburu.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat girince 
</HEADLINE>
<TEXT>

     Kritik Ömer Üründül 

     Dün geceki zorlu kupa randevusunda, Fenerbahçe uzatma bölümünün son anlarında attığı gollerle yarı finale çıktı. 
     İlk yarıda sahadaki futbol vasatın altındaydı. İki takımın da karşılıklı aşırı basit top kayıplarını izledik. Fenerbahçe, Andersson’un yokluğunda ileri uç ve orta sahadaki pres yetersizliğini düşünerek genelde kendi alanında kalabalık kalmaya özen gösterdi. Kazanılan topları uzun ve çabuk kullanarak pozisyon bulmaya çalıştı. Aslında Ankaragücü’nün geride genişlik bırakarak risk alması elverişli ortamdı. Ama bu ortam değerlendirilemedi. Andersson’un yokluğunda rakip defans, başta İsmet olmak üzere oyuna çıkmakta zorlanmadı. Kısır döngü içinde geçen ilk yarının son dakikalarında Fenerbahçe duran toptan skor dezavantajına düştü. 
     İkinci yarıda oyunu karşı alana yıkan, risk alan artık Fenerbahçe’ydi. Futbolcular önce hırslarını sahaya yansıttılar, ama yine üretkenlik sağlanamıyordu. Ne zaman ki, Serhat sahaya girdi her şey bir anda düzeldi. Mirkoviç’in orta sahaya verdiği destekle, Revivo’nun da teknik kapasitesini ortaya koymasıyla kontrolü ele geçiren Fenerbahçe, Serhat’ın golüyle skora denge getirdi. Sonra da galibiyeti aramaya başladı. Normal süre berabere bitti. Uzatma bölümünde de yine Fenerbahçe üstün olan taraftı. Ali Güneş’in de oyuna girmesi ve depar kulvarlarına sarkan girişimleriyle gol kokan ataklar gelişti. Nihayet Serhat maçın son üç dakikasına girilirken kendi yarattığı pozisyonu değerlendirerek Fenerbahçe’yi kupada yarı finale taşıdı. Ali Güneş de son saniyede farkı artırarak başarılı futbolunu süslemiş oldu. 
     Mustafa Denizli genelde çok yerinde oyuncu değişiklikleri yaptı. Ama biz bir kere daha üstüne basa basa şunu belirtmek istiyoruz. Andersson yokken, Serhat kulübede oturmaz. Yapıları itibariyle Balic - Rapajiç’ten ikili forvet oluşmaz. 
     Ankaragücü, iyi mücadele etti, ama iyi oynamadı. Yeterli saha içi organizasyonunu bilhassa ikinci yarıdan sonra hiç ortaya koyamadı. Kanatları çalıştıramadılar. Yenik durumdaki Fenerbahçe’nin risk aldığı bölümü etkili kontrataklarla değerlendiremediler. Faruk’un sakatlık probleminden ikinci yarıya çıkmayışı da kendilerini olumsuz etkiledi. 
     Hakem Mustafa Çulcu genelde iyi yönetim gösterdi. Tek tartışılacak kararı normal sürenin sonunda Ankaragücü ceza sahası içindeki pozisyondu. Bize göre penaltıydı. 
     


 SPOR 






























</TEXT>
</DOC>
