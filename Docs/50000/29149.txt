<DOC>
<DOCNO> 29149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo25.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Şükrü Saraçoğlu Stadı'na olumlu not... 
</HEADLINE>
<TEXT>

     Türkiye'yi 2001-2002 futbol sezonunda Galatasaray ile birlikte Avrupa Şampiyonlar Ligi'nde temsil etme hakkını kazanan Fenerbahçe'nin, ön elemeyi geçerek bu lige kalması durumunda, maçlarını oynayacağı Fenerbahçe Şükrü Saracoğlu Stadı, UEFA yetkililerinden olumlu puan aldı. 
     Fenerbahçe Kulübü Asbaşkanı Murat Özaydınlı, kulüp binası önünde yaptığı açıklamada, statta inceleme yapan UEFA heyetinin olumlu izlenimler edindiğini ifade etti. 
     Özaydınlı, ''Stadımızı gayet iyi buldular. Yapımı süren maraton tribünün mimarisini de çok beğendiler. Bu, UEFA'nın stadımızdaki ikinci denetlemesi. Bize stadımızı ilkinden daha iyi bulduklarını söylediler. Ayrıca Fenerbahçe Şükrü Saracoğlu Stadı'nın İstanbul'daki en temiz ve UEFA standartlarına en uygun stat olduğunu da belirttiler'' diye konuştu. 
     Murat Özaydınlı, UEFA yetkililerinin statta bazı ufak tefek aksaklıklar da bulduklarını, ancak bunların kendileri tarafından hemen giderileceğini belirterek, şunları söyledi 
     ''Özellikle futbolcu ve seyirci girişlerini tamamen ayırmamızı istediler. Ayrıca sponsorlar ve UEFA yetkilileri için 250 kişilik özelbir yer istediler. Bunu da hazırlayacağız. Otopark düzenlemesi de yapacağız. Fenerbahçe Kulübü Yönetim Kurulu olarak, bu eksiklikleri tamamlayıp, stadımızı Şampiyonlar Ligi ön eleme maçına hazır hale getireceğiz'' diye konuştu. 






</TEXT>
</DOC>
