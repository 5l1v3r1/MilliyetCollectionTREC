<DOC>
<DOCNO> 44551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sontur04.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vanlıyım, hamsi yemeyi severim.. 
</HEADLINE>
<TEXT>

     Van ve çevresinde de, Doğu Karadeniz'de yoksulun yiyeceği olarak bilinen ''hamsi''nin en çok sevilen balık olduğu belirtildi. 
     Yüzüncü Yıl Üniversitesi YYÜ Ziraat Fakültesi Su Ürünleri Bölümü öğretim Üyesi Doç. Dr. Mustafa Sarı, Van'da öğrencilerin balık eti tüketim alışkanlığını belirlemek amacıyla 381 öğrenci üzerinde bir anket çalışması yaptıklarını söyledi. 
     Sarı, öğrencilere 27 soru yöneltildiğini belirterek, çalışmayla hem balık eti tüketim alışkanlığının hem de diğer etlerle kıyaslandığında hangi oranda tercih edildiğinin ortaya konulmaya çalışıldığını anlattı. 
     Sarı, anket sonuçlarından öğrencilerin yüzde 88.2'sinin balık etini sevdiğini, yüzde 10.8'inin ise sevmediğininin anlaşıldığına işaret ederek, şöyle dedi 
     ''En yakın sahile yaklaşık bin kilometre uzaklıkta bulunan Doğu Anadou'nun en uç şehrinde yapılan bu çalışmada, katılımcıların yüzde 88.2'sinin balık etini sevmesi oldukça önemli ve anlamlıdır. Anket sonuçları, Van'da kırmızı etin çok tüketildiği yolundaki bilgilerle de çelişmektedir. Bu sonuçlar, vatandaşın umduğunu değil, bulduğunu yediğini ortaya koyuyor.'' 
     
     Hangi balık seviliyor 

     Anket sonucuna göre, en çok sevilen balık sıralamasında hamsinin yüzde 47.5 ile birinci sırada yer aldığına dikkati çeken Sarı, şu bilgiyi verdi 
     ''Sazan, yüzde 2.9'luk payla en az sevilen balık olurken, alabalık yüzde 9.7 ile ikinci sırada ve inci kefali de yüzde 8.9 ile üçüncü sırada yer aldı. Ankette ilginç bir durum olarak, en çok sevilen balık ile en çok tüketilen balık arasında önemli derecede farklılık gözlenmesidir. En çok tüketilen balık sıralamasında inci kefali yüzde 42.8 ile birinci, sazan yüzde 25.5 ile ikinci, alabalık yüzde 6.6 ile üçüncü ve en çok sevilen hamsi ise yüzde 0.5 ile son sırada yer aldı. 
     Bu sonuçlardan, sazan ve alabalığın köylerde, inci kefali ve hamsinin ise şehirlerde daha çok tüketildiği anlaşılmaktadır.'' Sarı, balık etinin diğer etlerle karşılaştırılması amacıyla yöneltilen ''en lezzetli et hangisidir '' sorusuna ankete katılanların yüzde .5'inin tavuk eti, yüzde 21.3'nün balık eti ve yüzde 19.2'sinin de kırmızı et yanıtını verdiğini ifade ederek, ''Bu sonuçlara göre balık ve tavuk eti köylerde kırmızı ete göre az sevilirken, şehirde köylere oranla daha yüksek oranlarda lezzetli bulunmaktadır'' diye konuştu. 
     Doç.Dr. Mustafa Sarı, Van'ın, Van gölü kenarında bulunması ve Van Gölü'nde yaşayan inci kefalinin bol olarak avlanmasının bölge halkının balığa olan ilgisini artırdığını ve tüketim alışkanlığının birçok yöreden daha iyi oluştuğunu kaydetti. 
     






</TEXT>
</DOC>
