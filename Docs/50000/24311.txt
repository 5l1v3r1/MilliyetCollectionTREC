<DOC>
<DOCNO> 24311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko33.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince "Piyasada ufak tefek dalgalanmalar yaşanabilir" 
</HEADLINE>
<TEXT>

     İş Bankası Genel Müdürü Ersin Özince, her gün yeni sıkıntılar beklemeyi, ummayı gerektiren birşeyin olmadığını belirterek, ufak tefek dalgalanmaların piyasanın gereği olarak yaşanabileceğini söyledi. 
     Özince, Merkez Bankası Başkanı Süreyya Serdengeçti’nin Bankalar Birliği’nde yaptığı toplantıya katılmak üzere geldiği Akmerkez’de gazetecilerin piyasadaki gelişmelerle ilgili sorularını yanıtladı. 
     Faizler ve dövizdeki yükselişlere ilişkin bir soru üzerine Özince, "Döviz yükselişe geçmedi. Çıktı, indi. Pahalıydı ben almadım, pahalı malı almıyorum. Her gün sıkıntı... 
     Bakın hepimiz işimizin başındayız. Her Allah’ın günü yeni sıkıntılar beklememizi, ummamızı gerektiren birşey yok. Tabii ki ufak tefek dalgalanmalar piyasanın gereği, olur. Dolar 1 milyon 200 bini aştıysa, bundan 1-2 ay önce de aşmıştı. Aşağı iner, çıkar. Gördüğünüz gibi çıktığı gibi iniyor" diye konuştu. 
     "Yeni kriz söylentileri var. Bu konuda ne düşünüyorsunuz " sorusu üzerine Özince, Akmerkez’in kapısında güvenlik kontrolünde, içeriye girmek için bekleyen vatandaşları kastederek şöyle dedi, "Birçok vatandaş içeriye girmek için kuyrukta bekliyor. 
     Kriz falan bir tarafa hayat devam ediyor. Yeni kriz de olursa yeni krizi de aşacağız pek tabii ki. Öyle bir beklenti hiçbir zaman yok. Ama görüldüğü gibi Türkiye, dalgalı ortamlarda da işin gereğini yapabilmekte. Bu kadar reform yıllardır başarılamamış konulardır. Biraz da başarılarımızdan övünç duyalım. Biraz istikrarı bizler de bekleyim, isteyelim." 
     







</TEXT>
</DOC>
