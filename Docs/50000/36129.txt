<DOC>
<DOCNO> 36129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur35.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Mesut Yılmaz'a destek 
</HEADLINE>
<TEXT>

     Türk Sanayicileri ve İşadamları Derneği TÜSİAD , demokratik olgunluğun, en hassas konuları bile istikrarsızlığa yol açmadan tartışabilmek olduğunu ifade ederek, ''Sayın Yılmaz'ın, partisinin kongresinde 'ulusal güvenlik' kavramının yeniden ele alınması gerektiğini belirtmesi, demokratik teamüllere uygun bir tartışma başlatma girişimidir'' dedi. 
     TÜSİAD'dan yapılan açıklamada, devletin zirvesindeki bir çatışmanın, ekonomide derin bir krizi tetiklemesiyle sonuçlanan gelişmeler hafızalardaki tazeliğini henüz korurken, siyasi ve ekonomik istikrarı olumsuz etkileme gücüne fazlasıyla sahip yeni bir tartışmanın başlatılmış olmasının herkesi endişeye sevkettiği belirtildi. 
     IMF'in mali desteği ile yürütülen Güçlü Ekonomiye Geçiş Programı'nın başarısının, siyasi istikrara, yani hükümet içinde ve devletin zirvesinde uyuma sıkı sıkaya bağlı olduğunun bugün her vatandaşın bildigi açık bir gerçek haline geldiği kaydedilen açıklamada, ''Bu uyumu ve istikrarı sağlayacak olan, sorunların üzerini örtmek değil, fikir ayrılıklarını ve tartışmaları demokratik teamüllere uygun bir çerçevede sürdürmek ve sürüncemede bırakmayarak sonuçlandırmaktır. Demokratik olgunluk, en hassas konuları bileistikrarsızlığa yol açmadan tartışabilmektir'' denildi. 
     Tartışmak doğru 
     Açıklamada, daha sonra şu görüşlere yer verildi 
     ''Sayın Yılmaz'ın, iktidar ortağı olan partisinin kongresinde 'ulusal güvenlik' kavramının yeniden ele alınması gerektiğini belirtmesi demokratik teamüllere uygun bir tartışma başlatma girişimidir. Sayın Ecevit'in, bu hiç şüphesiz olumlu bir ifadedir dedikten sonra, ancak, bunun içeriği bir an önce doldurulmalıdır demesi, yine demokratik teamüller çerçevesinde bir yaklaşım ve konunun 'günlük siyaset malzemesi olarak algılanmasını' önlemeye dönük olarak yerinde yapılmış bir uyarıdır. 
     Her iki ifade de, hükümetin bu konuyu tartışma ihtiyacı içinde olduğunu açıkça göstermektedir. Kaldı ki, kapsamlı bir Anayasa değişikliğinin gündemde olduğu, Kopenhag kriterlerine uyum gereğinin önümüzde durduğu bir dönemde böyle bir tartışmanın açılması hem zaman, hem de içerik açısından doğrudur. Yapılması gereken, demokratik teamüllere uymak, konuyu doyurucu bir içerikle ele almak ve çeşitli görüşlerin önünü kesmeyecek bir tarzda tartışmaktır. Demokrasilerde, her konu, her zeminde tartışılır. Karar, Meclis iradesiyle tecelli eder. Yürütmede yetki ve sorumluluk hükümetindir.'' 
     Konunun, Türkiye'nin ihtiyaç duyduğu demokratik açılımların gerçekleştirilmesiyle ilgili olduğu kaydedilen açıklamada, Türkiye'nin bu kez, ekonomide ve siyasette ''ne seviyede ve ne içerikte olursa olsun bir denge sağlama'' çabası içinde olmadığı ifade edildi. Açıklamada, Türkiye'nin, çağdaş, gelişmiş Batılı demokrasilerin normlarına uygun bir denge kurma çabası içinde olduğu vurgulanarak, ''AB ile entegrasyon sürecinin hızlandırılması ve Kopenhag kriterlerinin gerektirdiği demokratik açılımların gerçekleştirilmesi arzu edilen dengeyi kurmanın tek yolu olarak gözükmektedir'' denildi. 
     
     
     







</TEXT>
</DOC>
