<DOC>
<DOCNO> 21541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun05.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood, 'Gladyatör'ü mezarından çıkaracak 
</HEADLINE>
<TEXT>

     Hollywood, gişe hasılatı rekorları kıran ''Gladyatör'' filminin sonunda ölen Maximus karakterini diriltmeye hazırlanıyor. 
     ''Asker'' Maximus'u ''general'' olarak seyirci karşısına çıkartmayı planlayan dev film şirketleri, ünlü aktör Russel Crowe'a teklif götürmeyi planlıyor. 
     Internetteki ''mr.showbiz'' ve ''imdb'' sitelerinde yer alan habere göre, DreamWorks ve Universal, Maximus'u öldürerek ''altın yumurtlayan tavuğu'' kesmiş olmaktan pişmanlık duymaya başladılar. 
     İki şirketin planına göre, Oscarlı filmin sonunda en büyük rakibi olan imparatorluğun varisini öldürdükten sonra ''cennete giden'' Maximus, ''fani dünyaya'' tekrar dönecek. 
     Maximus'un ''başına gelenlerden'' dolayı devam filmi olma ihtimali gözükmeyen film, başlı başına yeni bir yapım olarak çekilecek. İkinci filmin konusu, Maximus'un sıradan bir askerden bir generale dönüşmesi üzerine kurulurken, başta Russell Crowe olmak üzere orijinal filmin oyuncularının hemen hepsine teklif götürülmesi düşünülüyor. 
     Bu oyunculardan hangilerinin projeye katılmayı kabul edecekleri merak konusu olurken, ünlü aktör Crowe bu söylentilere kulaklarını tıkayarak dedikodulardan uzakta yeni filmine devam ediyor. 
     Avustralyalı oyuncu, bir matematik dehasının gerçek yaşam öyküsünü anlatan Ron Howard'ın yönettiği ''A Beatiful Mind'' filminin setinde çalışmalarını tüm hızıyla sürdürüyor. 






</TEXT>
</DOC>
