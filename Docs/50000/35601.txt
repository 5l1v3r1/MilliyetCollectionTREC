<DOC>
<DOCNO> 35601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sontur10.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP kongresini yankesiciler bastı 
</HEADLINE>
<TEXT>

     Anavatan Partisi'nin ANAP ASKİ Spor Salonu'nda düzenlenen kongresinde, partililerin paralarını çalmak isteyen 4 yankesici suçüstü yakalanırken, 2 sabıkalı yankesici de durumları tetkik edilmek üzere gözaltına alındı. 
     Ankara Emniyet Müdürlüğü'nün yoğun güvenlik önlemi aldığı kongrede, Abdulvahit A. adlı partilinin içerisinde 45 milyon lira olan cüzdanını cebinden çalan Mehmet Ali Çalımlı, Ziya E. adlı vatandaşın içerisinde 21 milyon lira olan cüzdanını çalan Nurettin Bahadır, polis tarafından suçüstü yakalandı. 
     Bu iki yankesicinin, kongre için İstanbul'dan geldikleri saptandı. Yankesicilik ve Dolandırıcılık Büro Amirliği sivil görevlilerinin yaptığı çalışmalar sonucunda, İhsan Ağa adlı partilinin içerisinde 800 dolar olan cüzdanını çalmak isteyen ve Adana'dan geldiği belirlenen Yaşar Kılıçselen, suçüstü yakalandı. 
     Kahramanmaraş Emniyet Müdürlüğü tarafından 4 ayrı suçtan aranan Mehmet Savun adlı yankesici ise adı belirlenemeyen bir kişinin cebine elini attığı sırada polis tarafından teşebbüs halinde ele geçirildi. 
     Bu arada, Ankara Emniyet Müdürlüğü'nün sabıka kayıtlarında yer alan Serdar U. ve Mesut A. adlı yankesiciler ise durumları incelenmek üzere gözaltına alındı. 
     Gözaltına alınan kişilerden Mehmet Ali Çalımlı, Nurettin Bahadır ve Yaşar Kılıçselen mahkemeye sevk edilirken Mehmet Savun, Kahramanmaraş'a gönderildi. 
     Şüpheli olarak gözaltına alınan 2 sabıkalı yankesicinin ise durumlarının incelendiği kaydedildi. 
     
     







</TEXT>
</DOC>
