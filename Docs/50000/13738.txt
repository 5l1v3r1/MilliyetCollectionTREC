<DOC>
<DOCNO> 13738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/spor/spo10.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Üç sporcu daha ceza kurulunda      AYŞE YEŞİN 

     TÜRKİYE, üst üste gelen doping şoklarıyla sarsılıyor. 17 Nisan’daki Avrupa Büyükler Halter Şampiyonası’na hazırlanan millilerimizden alınan numunelerde Aylin Taşdelen’in testesteron ilacı aldığı belirlendi. Eskişehir’deki Türkiye Vücut Geliştirme Şampiyonası’nda da Ercan Altun ve Adnan Çolak’ın doping içeren ilaçlar kullandığı tespit edildi. Altun’un testesteron, Çolak’ın da nadralon, narodron ve steron aldığı belirlendi. Üç sporcu ceza kuruluna sevk edilirken, Vücut Geliştirme Federasyonu’nun incelemeye alınacağı bildirildi. 
     
Pekin’e veto      ABD Kongresi’nin Uluslararası İlişkiler Komitesi, Çin’deki insan hakları ihlalleri nedeniyle 2008 olimpiyatının Pekin’e verilmemesini savundu. Komite, 8’e karşı 27 oyla aldığı kararla, oyunların Pekin’de yapılmasına karşı çıkarken, Çin’deki fikir suçlularının da serbest bırakılmasını istedi. Senatör Tom Lantos, "1936’da Nazi Almanya’sının olimpiyat yapması ne kadar yanlışsa, 2008 Pekin de o kadar hatalı olur" dedi. 
     
Havuzda rekor      ABD’Lİ yüzücü Ed Moses, 100 metre kurbağalamada 1 dakika 29 saliselik derecesiyle Dünya rekoru kırdı. Moses, Austin kentindeki ABD Yüzme Şampiyonası’nda yakaladığı dereceyle Rus Roman Sloudnov’a ait 1.00.36’lık rekoru tarihe gömdü. Öte yandan Ian Thorpe, Avustralya Yüzme Şampiyonası’nda 200, 400 ve 800 metrelerden sonra 100 metre serbestte de 49.05’lik derecesiyle birinci oldu. 
     
Sarvan’dan itiraf      MHK Eğitim Dairesi Sorumlusu eski FİFA kokartlı hakemlerden Oğuz Sarvan, hakemi yanıltan futbolcunun emek hırsızı olduğunu söyledi. İzmir’de Futbol Eğitim Paneli’nde konuşan Sarvan, hakemlerin büyük takımlarından etkilendiklerini belirtti ve "Malatyaspor’un lige yeni çıktığı yıl, İstanbul’da Beşiktaş maçını yönetiyorum. Malatyaspor’un penaltısını vermedim. Görüntüleri izlediğimde, yanlış karar verdiğimi gördüm. Yani basında çıkan haberlerden ben de etkilendim" dedi. 
     
Zaza kadro dışı      FENERBAHÇE’de Zaza Enden süresiz kadro dışı bırakıldı. Gürcü oyuncu antrenmanda teknik yönetime ve arkadaşlarına hakaret etti. İdmandan çıkarılan Zaza, daha sonra salonu terketti. İki gündür davet edilmesine karşın antrenmanlara katılmayan bu oyuncunun, tüm alacakları ödenmek kaydıyla süresiz kadro dışı bırakıldığı açıklandı. 
     
Bursaspor iddialı      MÜMİN ÇOTAK DHA 

     GENÇLERBİRLİĞİ maçının hazırlıkları sürdüren Bursaspor’da Teknik Direktör Nejat Bijedic, "Hedefimiz mutlak galibiyet" dedi. Rakiplerini puansız göndereceklerini ileri süren Boşnak hoca, "Çok dikkatli olmamız gerekiyor. Kazanan biz olmalıyız. Bunu da başaracağımıza inanıyoruz. Taraftarımızın da desteğiyle sahadan başımız dik ayrılacağız" diye konuştu. 
     
Trabzon korksun’      SEYFİ ÇELİKKAYA DHA 

     YİMPAŞ Yozgatspor’da, deplasmandaki Trabzonspor maçı öncesi sakat Ayew ve Preko da eski formuna ulaştı. Üst üste çift kale maç yaptıran Teknik Direktör Hüseyin Kalpar, yan ve duran toplarda defansta yaşanan aksaklıklar üzerinde durdu. Kalpar, "Lige verilen arayı en iyi şekilde değerlendirdik. Trabzonspor bizden korksun" dedi. 
     
Talihsiz Onur      BEŞİKTAŞ Erkek Basketbol Takımı’nda ön çapraz bağları kopan Onur sezonu kapattı. İç menisküsünde de yırtık tespit edilen Onur’un beş ay basketboldan uzak kalacağı açıklandı. Başarılı basketbolcu bugün Alman Hastanesi’nde ameliyat olacak. 
     
Pecze endişeli      ÇAYKUR Rizespor Teknik Direktörü Karol Pecze, Ankaragücü’nden çekindiklerini söyledi. Slovak hoca, "Rakibimiz çok tehlikeli. İlk yarıda sahamızda 1 - 1 berabere kaldık. Son haftalarda bol gollü galibiyetler aldı. Çıkış içindeler. İşimizi zor. Ancak futbolcularımıza güveniyorum. Üç puan alacağımıza inanıyorum" dedi. Yeşil - Mavili takımda eksik futbolcu bulunmuyor. 
     
Ünder’den uyarı      İSTANBULSPOR maçının son hazırlıklarını yapan Samsunspor’da Teknik Direktör Bülent Ünder futbolcularına uyarılar yağdırdı. Ünder, "Sizlerden iyi futbol ve galibiyet bekliyorum. Rakibi gözünüzde büyütmeyin, rehavete de kapılmayın. İstanbulspor’un son haftalarda aldığı istikrarsız sonuçlar kimseyi aldatmasın. Ligi ilk beş takım içinde tamamlamak istiyorsak, bu engeli aşmamız şart" dedi. 
     


 SPOR 

























</TEXT>
</DOC>
