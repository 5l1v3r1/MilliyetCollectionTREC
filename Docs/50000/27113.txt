<DOC>
<DOCNO> 27113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/ekonomi/eko03a.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar nefesini tuttu 
</HEADLINE>
<TEXT>

Borsa yüzde 1.1 düşerken, dolar 5 bin lira arttı. Faizler ise yüzde 77’ye geriledi 
     EKONOMİ SERVİSİ 

     Piyasalar gün boyunca iç borç takas ihalesine odaklandı. Borç takasına 10 milyar dolara yakın teklif geldiği yönündeki haberler borsaya etki yapmadı. 
     Para ve sermaye piyasaları bu teklifin yüksek geleceği beklentisini önceki gün satın aldı. Önceki gün yüzde 6’lık yükseliş gösteren borsa dün yüzde 1.1 düşerken, endeks 131 puanlık düşüşle 11.839’a geriledi. İşlem hacmi 440.2 trilyon lira olarak gerçekleşti. 
     
     Faizler yüzde 77’ye indi 
     Anayasa Mahkemesi’nin Fazilet Partisi ile ilgili kararını gelecek hafta açıklayacak olması, siyasi gelişmelerin satış yönünde baskısını arttırabilecek görünüyor. 
     İç borç takası ihalesinde beklenenin üzerinde teklif geleceği beklentisi en çok bono faizlerine yansıdı. 6 Mart 2002 vadeli bononun faizi 5 puanlık düşüşle yüzde 77’ye indi. 
     Ancak bono piyasasında işlem hacmi zayıf kalırken, takas ihalelerine ilginin yüksekliğinin piyasalara gelecek hafta olumlu yansıması bekleniyor. 
     
     Dolar 2 bin lira arttı 
     Dolarda hafta başından bu yana gözlenen talep azalmaya başladı. Ancak Merkez Bankası kuruna göre 5 bin liralık artış gösterdi ve 1 milyon 201 bin liraya yükseldi. 
     Dolar serbest piyasada da 2 bin lira artarak 1 milyon 202 bin liraya yükseldi. 
     
Takas kime ne sağlayacak      Hazine rahatlayacak 
     Hem gelen teklif miktarı hem de geniş yelpazede katılım, bu ay dahil yıl sonuna kadar 46 katrilyon liralık bir borcu döndürmek zorunda olan Derviş ve ekibinin moralini yükseltti. 1 - 5 yıl vadeli Türk Lirası ve dövize endeksli tahvillerin bir paket olarak ihaleye çıkarılması nedeniyle, gelen 10 milyar dolarlık teklifle 6 - 7 milyar dolarlık bir borç, 5 yıla kadar çıkan uzun bir vadeye yayılmış olacak. 
     
     Bankalar açık kapatacak 
     Borç takası, hem piyasalar üzerindeki borç baskısını kaldıracak hem de bankaların açık pozisyonlarını kapatmalarına olanak sağlanması nedeniyle finans piyasalarında rahatlama sağlayacak. 
     Bankalar, döviz pozisyon açıklarını kapatmak için piyasadan daha fazla maliyetlere katlanarak dolar almak zorunda kalmayacak. 
     
     TL ve dövizde istikrar olacak 
     Borç takasının kısa ve uzun vadede piyasalardaki olumlu etkisi sonucunda döviz kurunun istikrara kavuşması ve TL faizlerinin de düşmesi bekleniyor. 
     Piyasalardaki bu olumlu gelişmelerin uzun vadede ekonomi üzerinde etkili olması bekleniyor. Uygulanan ekonomik programa duyulan güven olarak değerlendirilen takas, ekonomik krizlerle bunalan vatandaşın programa umutla bakmasını sağlayacak. 
     



 EKONOMİ 






















</TEXT>
</DOC>
