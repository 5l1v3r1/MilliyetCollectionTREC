<DOC>
<DOCNO> 26982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yasam/yas08.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dubai Prensi 116 trilyona malikane satın aldı 
</HEADLINE>
<TEXT>

     NEVSAL ELEVLİ Londra 

     İngiltere’nin Surrey bölgesinde inşa edilen ve dünyanın en lüks evlerinden biri olduğu belirtilen bir malikane tam 70 milyon sterlin’e yaklaşık 116 trilyon lira satıldı. 
     İngiliz basını evin yeni sahibinin adı açıklanmamasına rağmen bu kişinin Dubai Prensi Şeyh Muhammed Al Maktum olduğunu yazdı. 37 dönümlük açık alana bakan evin 30 yatak odası, aynı sayıda banyo ve tuvaleti, 28 kişilik sinema salonu, ikisi açık beş yüzme havuzu, sekiz limuzini aynı anda barındırabilecek kapalı bir yeraltı garajı, mermerle kaplanmış bir akustik salonu ve 10 aşçının çalışabileceği bir mutfağı bulunuyor. 
     
     Ara sıra gelecek 
     Açık ve kapalı futbol ve basketbol sahaları, squash kortu, jimnastik salonu, bowling salonu ve şarap mahzeni de olan evin havuzlarından birinde, su parklarındaki gibi kaydırak ve benzeri eğlence aletleri de bulunuyor. 
     Gazeteler, Şeyh’in, bu malikaneyi sürekli yaşamak için değil, zaman zaman gelip bazı davetler vermek için aldığını öne sürdü. 
     Evin mimarı ve müteahhidi olan ABD’li John Scholtz’un evi kime sattığını açıkça söylemeyi reddettiği, ancak "Dünyada böyle bir evi satın alabilecek zenginlikte sadece bir elin parmakları kadar devlet yöneticisi var" diyerek, Dubai Emirliği’ni işaret ettiği belirtiliyor. 
     



 YAŞAM 





















</TEXT>
</DOC>
