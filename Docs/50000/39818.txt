<DOC>
<DOCNO> 39818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sondun08.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda türbana "hayır" dedi... 
</HEADLINE>
<TEXT>

     Hollanda'da, hukuk fakültesi öğrencisi bir Türk kızının, Zwolle Mahkemesi'nde staj yaparken başörtüsü takmak istemesiyle kamuyona yansıyan, mahkemede görevlilerce başörtüsü takılıp takılamayacağı konusuna Adalet Bakanı açıklık getirdi ve buna izin verilmeyeceğini bildirdi. 
     Adalet Bakanı Benk Korthals, Yeşil Sol Partisi tarafından konuya ilişkin yöneltilen soru önergesine verdiği yazılı yanıtta, mahkeme salonunda hakim, savcı, zabıt katibi, sekreter gibi bütün görevlilerin başörtüsü takamayacaklarını belirtti. 
     Adalet Bakanı Korthals, mahkemede bağımsız yargıyı temsil eden ve hukuk gücünü kullanan bütün görevlilerin hiçbir şekilde kişisel olarak siyasi, dini ve diğer görüşlerini açık bir şekilde yansıtacak davranışlarda bulunamayacaklarını ve kıyafet de taşıyamayacaklarını vurguladı. 
     Bu konunun yönetmeliklerle sabit görüldüğünü hatırlatan Adalet Bakanı, bu kuralların yasal bir zorunluluk durumuna dönüştürülmesinin planlandığını kaydetti. 
     Hukuk Fakültesi üçüncü sınıf öğrencisi Türk kızı, staj amacıyla katip olarak görev yapmak üzere başvuruda bulunduğu Zwolle Mahkemesi'ne, başörtüsü taşıdığı gerekçesiyle kabul edilmemişti. Kız öğrencinin daha sonra başvurduğu Eşit Muamele Komisyonu da öğrenciyi haklı bulmuştu. Ancak Zwolle Mahkemesi, bağlayıcı özelliği olmayan Eşit Muamele Komisyonu'nun kararını dikkate almayarak, Türk kızının çalışmasına ikinci kez izin vermemişti. 
     
     







</TEXT>
</DOC>
