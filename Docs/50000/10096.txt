<DOC>
<DOCNO> 10096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/soneko03.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonominin başına getirilen Derviş, "Önümüzde zor 2-3 ay var" dedi 
</HEADLINE>
<TEXT>

     Ekonomiden Sorumlu Devlet Bakanı Kemal Derviş, ''önemli olan yaz aylarına kadar zorlukları yenmek'' dedi. 
     Kemal Derviş, gazetecilerin ''Kurban Bayramı'nda müjde var mı'' sorusu üzerine, ''Bugün bir müjde olacağını sanmıyorum. En az bir haftaya daha ihtiyacımız var. Önümüzde hakikaten zor haftalar, zor 2-3 ay var. Sanıyorum tüm bütün Türkiye de bunu biliyor. Önemli olan yaz aylarına kadar zorlukları yenmek, bu seneyi çok güzel bir şekilde bitirmek. Gelecek bayramda kesinlikle güneyde tatil yapacağım'' diye konuştu. 
     Bir başka soru üzerine de Derviş, mesai arkadaşları ile birlikte çalışacağını belirterek, ''Bu hafta önemli bir hafta. Programın ana hatlarını çıkartmak mecburiyetindeyiz'' dedi. 
     Devlet Bakanı Fikret Ünlü'nün kızı Oya Ünlü'yü de gazetecilerle tanıştıran Derviş, birlikte üç yıl çalıştığı Oya Ünlü'nün danışmanı olmayı kabul ettiğini söyledi. Derviş, şöyle konuştu 
     ''Kendisi Türkiye'yi çok iyi bilen, özelleştirme, ekonomiyi, dış ilişkileri çok iyi bilen bir uzman, danışmanlığı kabul ettiği için çok memnunum. Diğer takım arkadaşlarıyla da görüşüyoruz. Ayrıca, Hazine, BBDK ve Merkez Bankası'nda bütün arkadaşlarla elbirliği içinde Planlama, Dış Ticaret Müsteşarlığı herkes işbaşında. İnşallah bugünlerde programın ana hatlarını ortaya çıkarabileceğiz'' 
     Devlet Bakanı Derviş, 7 mart Çarşamba günü üç günlüğüne ABD'ye gideceğini de belirterek, ''23 yılımı verdiğim Dünya Bankası'ndaki görevimi bitirmek üzere yazılı olarak istifamı vermek zorundayım. Sanıyorum, Amerika'daki yetkililerle de Türk ekonomisi hakkında görüşeceğim'' dedi. 
     Devlet Bakanı Derviş, daha sonra da Başbakanlığa geçti. Derviş, Başbakanlığa gelişinde de gazetecilere, Başbakan Bülent Ecevit, Başbakan Yardımcıları Devlet Bahçeli ile Mesut Yılmaz ile görüşeceğini, çalışmalar hakkında bilgi vereceğini ve bayramlarını kutlayacağını söyledi. 




</TEXT>
</DOC>
