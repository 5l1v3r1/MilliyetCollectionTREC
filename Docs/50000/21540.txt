<DOC>
<DOCNO> 21540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sondun04.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın ilk kadın Cumhurbaşkanı adayı, adaylıktan çekildi 
</HEADLINE>
<TEXT>

     İran'da, 1979'daki İslam devriminden bu yana devlet başkanlığına aday olan ilk kadın Farah Hosravi, adaylıktan çekildiğini açıkladı. 
     İran'da 8 Haziran'da yapılacak devlet başkanlığı seçimleri için adaylığını koyan ve muhafazakarlara yakın olduğu belirtilen 47 yaşındaki Farah Hosravi, ''ülkedeki toplumsal koşulları dikkate alarak, adaylıktan çekildiğini'' belirtti. 
     Hosravi, yazılı açıklamasında, ''Toplumsal koşulları, özellikle de ülkenin toplumsal sorunlarını göz önünde bulundurarak, yükselen sesleri bastırmak amacıyla adaylıktan çekilmeye karar verdim'' dedi. 
     Seçmenlere, ''İslami demokrasinin ne demek olduğunu herkese göstermek için'' seçimlere yoğun katılım çağrısında bulunan Hosravi'ye, İçişleri Bakanlığı'na seçim için kayıt yapmasına rağmen, adaylığını onaylayan Denetleme Konseyi belgesinin ulaştırılmadığı belirtiliyor. 
     İran Anayasası'nda kadınların adaylığı konusuna açıklık getiren bir madde bulunmuyor. Seçimleri düzenleme ve denetleme konusundaki en üst organ olan ve adaylıkları onaylayan, 6 din adamı ve 6 hukukçudan oluşan Denetleme Konseyi ise muhafazakarların elinde bulunuyor. 






</TEXT>
</DOC>
