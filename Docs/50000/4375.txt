<DOC>
<DOCNO> 4375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sontur11.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan'a suikast görüntülerinin yayınlanması yasaklandı 
</HEADLINE>
<TEXT>

     Diyarbakır Devlet Güvenlik Mahkemesi, Diyarbakır'daki hain saldırı sonrası Emniyet Müdürülüğü'nce çekilen görüntülerin televizyonlarda yayınlanmasını yasakladı. 
     Diyarbakır 4 No'lu DGM Yedek Hakimliği, 4 gün önce Emniyet Müdürü Gaffar Okkan ile 5 polis memurunun şehit edilmesi saldırısı sonrası Emniyet Müdürlüğü kameraları tarafından çekilen olay yeri görüntülerinin, ''soruşturmanın gizliliği ve selameti açısından'' televizyon kanallarında 2845 sayılı Yasa uyarınca yasaklanmasına karar verdi. 
     Şehitlik Semti Sezai Karakoç Bulvarı'nda, 4 gün önce Emniyet Müdürü Okkan ile 5 polisin şehit edildiği saldırı sonrası olay yerinde çekilen görüntülerin dün akşam bir televizyon kanalında yayınlanması nedeniyle Emniyet Müdürlüğü Foto-Film Merkezi'nde görevli 2 polis memuru açığa alındı. İsimleri açıklanmayan görevli polis memurlarının, olay sonrası çektikleri görüntüleri bir televizyon kanalına verdikleri gerekçesiyle açığa alındıkları öğrenildi. 




</TEXT>
</DOC>
