<DOC>
<DOCNO> 3837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/spor/yguv.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam Ağabey 
</HEADLINE>
<TEXT>

     Ters Köşe ERCAN GÜVEN 

     Keyifleri, keçiboynuzundaki baldan cimri bir dünya... 
     Yalanı, dolanı, komplosu... 
     Üçotuz dolara insan etinin kilosu... Ve karın tokluğuna emek... 
     Köşe dönmeyi, eyyamı bilmeden kolay mı dimdik kalabilmek .. 
     Ve kalemini uzatabilmek fukaralığa, ümitsizliğe ömürboyu prangalanmış insanların tek avuntularına... 
     Yanmış soğan kokusuna bulanmamış, kaçamak birkaç estetik değerle, sigaradan iki nefes üst üste çekebilmek... 
     Boğaza çöreklenmiş, denize hasret şehirde, nesli tükenmiş balıklarla da olsa bir iki kadehe güleryüzle bakabilmek... 
     Yazı yazmak, kelimeleri kanatlı... 
     Beynini deneyim kalemiyle parşömene dökmek. 
     Sanki, keçiboynuzundaki bala ulaşmak için bilmemkaç çeki odun çiğnemek... 
     En zoru da varoluşun diyetini öderken "kader" de denilen kötü sürprizlerle yaşam boyu köşe kapmaca oynamak... 
     Ne biçim şey bu 
     Piyanistin parmak mafsallarını vuruyor kader. 
     Balerinin dizini, futbolcunun aşil tendonunu... 
     İslam Ağabey’in de beynini... 
     İyi, güzel, yararlı ne varsa, ya düzene, ya kadere kurban oluyor. 
     Tükeniyorlar tükeniyoruz... 
     Bu haftaya da "Pazarın Ertesi" sütunundan mahrum başladık. 
     Yıkıldık, kızdık... 
     Ama kaderi kızdırmamak için hak ettiklerini söylemedik, sakladık... 
     İslam Ağabey hayatının maçını yapıyor onunla. 
     Kazanırsa ne l ... 
     Yoksa... 
     Keçiboynuzu gibi bu dünyada, bu kez bir maçın fanatiğiyim ve kadere sövmek için sahaya ineceğim... 
     
Postmodern erteleme      "İhale yapılamadığı için Lig erteleniyor", 
     kulüpler kendi çıkar hesaplarına yumulmuşlar. 
     Bakan Fikret Ünlü ile Ulusoy Federasyonu ise Atatürk Kupasının kulplarından çekiştirerek başladıkları kavgayı ekranda sürdürüyorlar. 
     Dekoder mağduru 340 bin kişi için mi .. 
     Ne gezer... 
     Fırsat bu fırsat, paradan pay koparmak, dizginleri ele almak veya "hata yapmak" özerkliğini elden kaçırmamak uğruna... 
     İhale yapılamadığı için Lig erteleniyor, insanlar, kulüpler, federasyon, hatta bakanlık "ıskat" peşinde... 
     Futbol " can", beyler "menfaat" derdinde. 
     Moda tabiri ile bunun adı "postmodern erteleme"... 
     
Terim’in tarzı      Zaferin büyüklüğü, savaşın çetinliği ile ölçülür diye düşünüyor Fatih Terim... 
     Zoru seviyor... 
     Şartları kanırtıyor. 
     İmkanları limon gibi sıkıyor... 
     Yeniden, durmadan sınıyor kendisini. 
     Yenildiğinde, imkansıza kaybetmiş olmak istiyor. 
     Ve her adımının, çetin savaşların büyük bir zaferi olmasını... 
     Bu bir üslup ve ona ait. 
     Kariyer de onun... 
     Hırsın kamçıladığı koca yürek de... 
     Çene suyuna tirit... 
     Bizim... 
     Olaya kendi mayamıza göre kaçak kat çıkıyoruz. 
     Kimimiz, "taktik hata" diyoruz, kimimiz "aculluk"... 
     "Yakalamışsın Gori’yi burnundan, sıkıştır köşeye, getir taraftarıyla karşı karşıya... Sonra milyon dolarlarla doğru Milan’a." 
     Ya da, "Kurmuşsun düzenini... Sürdür Fiorentina imparatorluğunu" kurnazlıkları... 
     Biz neredeyiz, o nerede... 
     Terim’i dinliyoruz tek derdi genlerindeki delikanlılığa leke sürülmek istenmesi. 
     "Başka kulüple anlaştığı için bitti’ dedi" iması bile onu küplere bindiriyor. 
     Geçen gün, yöneticileri kastederek CNN’de söyledi 
     "Bir noktadan sonra beni taşımak zor geliyor galiba"... 
     O da bir şey mi Fatih Hoca .. 
     Seni anlamak bile çok zor bizim için... 
     
Anons      Sevgili futbolseverler, Türkiye "Naklen Yayın Ligi"ne "para linglerinde" meydana gelen bir arıza nedeniyle ara verilmiştir. 
     Lütfen dekoderlerinizle oynamayın. 
     
Komşu      Fenerbahçe’den ayrıldığında yöneticiler tarafından yerin dibine sokulan milli basketbolcumuz İbrahim Kutluay, forma giydiği Yunanistan’da Dışişleri Bakanı Papandreu tarafından "kucaklandı"... 
     Adamlar akıllı... Uzosu, kahvesi, karagözü, güzel neyimiz varsa hiç komplekse kapılmadan "benimsiyorlar". 
     
Çin      Galatasaray’a Çin’den 1 milyon dolarlık maç teklifi gelmiş... 
     Bugün "bilgi" güç demek... "Güç" para... 
     "Kutsal öğüt"e 21. yüzyıldan bakın. 
     Ve... "Para Çin’de ise bile, gidip alın"... 
     
Sn.Serdar Bilgili’ye 
     "Çok konuşmayınız herkesin gözünden düşersiniz" Hz. Ali 
     
Sn. Erol Kaynar’a 
     "Akıllı bir insan için en iyi dost yine kendisidir" Emily Bronte 
     
Sn. Beşiktaşlılar’a 
     "Kör talih, kör atılganlığın ardından gider" La Fontaine 
     


 SPOR 


































</TEXT>
</DOC>
