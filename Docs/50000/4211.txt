<DOC>
<DOCNO> 4211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/yazar/cemal.html </URL>
<DATE> 2001/01/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Davos'ta Türkiye - Avrupa oynaşması... 
</HEADLINE>
<TEXT>

     DAVOS 

     Dünya Ekonomik Forumu, Türkiye'yle Avrupa Birliği arasında ilginç paslaşmalara, karşılıklı telkin ve uyarılara sahne oldu. Başbakan Yardımcısı Yılmaz'ın Avrupa Birliği'ne dönük Davos uyarısı Kıbrıs konusundaydı 
     "Kıbrıs'ı nihai çözüm olmadan AB'ye alırsanız, Türkiye'nin AB ile ilişkileri felaketle sonuçlanır." 
     Yılmaz, bu uyarısını AB Komisyonu'nun genişlemeden sorumlu yetkilisi Verheugen'le dün öğle vakti yaptığı görüşme sırasında ifade etti. Türkiye konulu öğle yemeğinde de bir yabancı gazetecinin sorusu üzerine bu uyarısını açık bir dille tekrarladı. 
     Yılmaz'la görüşmesinde Verheugen, Türk tarafının Kıbrıs'ta masaya oturmasının ve bir çözüme gidilmesinin Türkiye - AB ilişkileri açısından önemini belirtti. 
     Ve özetle şunu söyledi 
     "Eğer çözüm olmazsa, iki Almanya modeli gündeme gelir. O zaman da karşınızda bir değil iki Yunanistan bulursunuz." 
     Neydi Almanya modeli 
     Soğuk Savaş döneminde Batı Almanya AB'ye üye olurken, Doğu Almanya'nın ne olacağı tartışılmıştı. Varılan karara göre önce Batı Almanya üye olacak, zamanı geldiğinde Doğu Almanya da herhangi bir müzakere vs. olmaksızın AB'ye girecekti. 
     Nitekim öyle oldu. 
     Bu model, eğer Verheugen'in dediği gibi Kıbrıs'a uygulanırsa, sonuç şu olacak Güney Kıbrıs, bir yıl içinde nihai çözüm olmasa da AB'ye tam üye olarak alınacaktı. KKTC'nin işi ise bir bakıma Allah'a kalacaktı. 
     Ve Türkiye, AB'nin içinde artık yalnız Yunanistan'ı değil, bir de Güney Kıbrıs Rum yönetimini, yani karşısında elinde veto kartını tutan iki devlet bulacaktı. 
     
Aba altından...      Verheugen bu sözleriyle bir gerçeğe işaret ediyor, ama aynı zamanda günlük deyişle aba altında soba gösteriyordu Türkiye'ye. 
     Bunun üzerine Yılmaz da Verheugen'e, böyle bir gelişmenin Türk - AB ilişkilerini 'berhava edeceği'ni açık bir dille ve Almanca olarak söyledi. 
     Verheugen ise Kıbrıs konusunun bir yerde AB'nin genişlemesi açısından büyük önem taşıdığını, çünkü Yunanistan'ın bu süreci engelleyebileceğini belirtti. 
     Verheugen, Yılmaz'la görüşmesinde Türkiye'nin demokratikleşmesi konusunu da gündeme getirdi. Yılmaz, Kürtçe radyo televizyon ve eğitim, idam ya da MGK gibi konularda Türkiye'nin biraz daha zamana ihtiyacı olduğunu belirtti. Bu konularda uzlaşma için, mutabakat için bir yıllık 'kısa vade'nin yetmeyebileceğini, bu konularda gerekli konsensüsün bir yılın ötesinde 'orta vade'ye kayabileceğini sözlerine ekledi. Bu durumun Türkiye'nin kendi duyarlık ve önceliklerinden kaynaklandığını, koalisyon ortakları arasında da konsensüse ihtiyaç olduğunu belirtti. 
     Yılmaz'ın mesajı özetle şu oldu 
     "Yapacağız ama zamanlama sorunu var." 
     Verheugen ise karşılık olarak şunu demeye getirdi 
     "Bize göre hava hoş Bu gecikirse, o zaman Türkiye'yle tam üyelik müzakerelerinin açılması da gecikir." 
     Yılmaz - Verheugen görüşmesine Türk tarafından AB Genel Sekreteri Büyükelçi Volkan Vural, Türkiye'nin BM Cenevre Ofisi nezdindeki Büyükelçisi Murat Sungar ve Yılmaz'ın Başdanışmanı Büyükelçi Barlas Özener katıldılar. 
     Görüşmesinin bazı bölümlerini İngilizce yerine daha iyi bildiği Almanca olarak yürüten Yılmaz, AB konusunda Türk kamuoyunda son bir yılda meydana gelen olumsuz değişime de değindi. Nice zirvesinin, Kürtçe ve Ermeni gibi konulardaki gelişmelerin bunda rol oynadığını söyledi. Verheugen de bu durumu bildiğini, havanın değişmesi için yardımcı olmaya çalışacağını belirtti. 
     
Türkiye'nin 5 konusu...      Türkiye konulu öğle yemeğinde ise Yılmaz, soruları yanıtlarken AB ile ilişkileri bugün için zorlaştıran beş konuyu şöyle saydı 
     " 1 İfade özgürlüğünün genişletilmesi... 
     2 İdam cezasını kaldırmak... 
     3 Kürtçe eğitim... 
     4 Kürtçe radyo - televizyon... 
     5 MGK'nın anayasal yerini yeniden düzenlemek ve bu çerçevede askerin politikayla ilişkisi..." 
     Başbakan Yardımcısı Yılmaz, bu konulardan bazılarında koalisyon içi mutabakatın sağlanacağını, bazılarının ise ertelenebileceğini belirtirken, "Bazı konular kısa vadeden bir yıl orta vadeye kaydırılabilir" dedi. 
     Bu bakımlardan bazı çevrelerde Türkiye'nin geçirdiği dönemden, yani terörle mücadeleden kaynaklanan endişelerin mevcut olduğuna değinen Yılmaz, "Ancak bütün bunlar için siyasi irade mevcut ülkemizde, sadece zamana ihtiyacımız var" dedi. 
     
10 yılda tam üyelik...      Yılmaz, Türkiye'nin AB'ye tam üyeliğinin bir yandan Türkiye'nin çabalarına bağlı olduğunu, öbür yandan örneğin Kıbrıs ve Ege gibi konularda karşı tarafa da görevler düştüğünü söyledi. 
     Türkiye'nin kaç yıl içinde AB'ye girebileceği konusunda ise şu yanıtı verdi 
     "Ne olursa olsun 10 yılı geçmez " 
     Türkiye'nin Müslüman bir ülke olmasının AB ile ilişkilerini nasıl etkilediğine dönük olarak Faslı bir işadamının sorusuna da şu yanıtı verdi Yılmaz 
     "Geçenlerde Avrupa'daki muhafazakar parti liderlerinin Berlin'deki toplantısında bu konuya ilişkin bir konuşma yaptım. Türkiye'nin İslam ülkesi olmasının Avrupa'ya kültürel açıdan yapacağı katkılara işaret ettim. Helmut Kohl bunun üzerine söz aldı ve gözlerimin içine bakarak, Avrupa'nın niçin Hıristiyan değerlere dayalı oldugunu vurgulayarak, Türkiye'nin Avrupa'da yeri olamayacağını anlatmak istedi. Oysa, dini farklılık Türkiye'nin AB'ye üyeliğine engel değildir. Böyle bir şey Helsinki zirvesi kararlarına da, Avrupa değerlerine de aykırıdır." 
     
Verheugen’ın çıkışı      Öte yandan, Avrupa Birliği’nin genişlemeden sorumlu direktörü Verheugen, "Türkiye’nin kaybedilmesi AB açısından çok büyük hata olur" dedi. Verheugen, bu açıklamasını Dünya Ekonomi Forumu’nun dün öğleden sonra yapılan Yılmaz’ın da katıldığı panelde bir soru üzerine yaptı. 
     Verheugen, aynen şunları söyledi 
     "Türkiye AB’nin ayrılmaz bir parçasıdır. Bizim Türkiye’ye ihtiyacımız var. Türkiye’nin sağlam olarak Avrupa’da yer almasını istiyoruz. Aynı zamanda Türkiye, stratejik bakımdan Avrupa’nın en önemli ülkesidir. Biz Hıristiyan kulübü değiliz. Bizim değerleriniz demokratik değerlerdir. İnsan hakları ve hukuk devleti ilkeleridir. Bu açılardan Türkiye’ye biraz zaman vermek durumundayız. Türkiye’yi kaybetmek AB açısından büyük bir hata olur". 
     Türkiye'yle Avrupa Birliği'nin Davos oynaşması bugün de sürecek. Yılmaz'ın, AB dönem başkanı İsveç'in Dışişleri Bakanı Lindt ve Yunanistan Dışişleri Bakanı Papandreu'ya görüşmeleri var. 
     Davos'tan üçüncü yazı yarın. 
     
     





Milat... 


Özlenen üniversite 


Kazığın böylesi 


Sorular... 


Yalanlamak için de olsa İsmail Bey aradı 


Davos'ta Türkiye - Avrupa oynaşması... 


Parmak izleri 


Şansınızı zorlayın 


Dış borç eşittir yolsuzluk 


Başarı ölçütü 


Mucize 


Demokrasi feda edilmez... 


Rizelilerin "enerji" takıntısı... 


Arşiv açık internet kapalı 


Meclis ve Hizbullah 


Nedensiz sonuçla kahrolmak 


Hintliler ABD'yi de Davos'u da zaptediyor 


Ot üreterek de para kazanılıyor 


</TEXT>
</DOC>
