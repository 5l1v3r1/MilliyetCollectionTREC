<DOC>
<DOCNO> 27759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur14.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı'nın yetkileri masaya yatırılıyor 
</HEADLINE>
<TEXT>

     Partilerarası Uzlaşma Komisyonu, Anayasa'nın, Cumhurbaşkanı'nın görev ve yetkileri ile Yüksek Öğretim Kurulu ve yargı bağımsızlığına ilişkin maddelerini görüşmek üzere toplandı. 
     Komisyon Başkanı Nejat Arseven, toplantı öncesi yaptığı açıklamada, Anayasa değişiklikleri üzerindeki çalışmalarına devam edeceklerini daha önce de açıkladığını, bugünkü toplantının da bu çerçevede yapıldığını söyledi. 
     Bir gazetecinin, Cumhurbaşkanı ile ilgili maddelerin ele alınmasıyla Cumhurbaşkanı Ahmet Necdet Sezer'in Radyo ve Televizyon Yasası'nı veto etmesi arasında bir ilişki bulunup bulunmadığı sorusunu Arseven, ''Çalışmalarımızın Cumhurbaşkanı'nın vetosuyla uzaktan yakın bir ilişkisi yok'' dedi. Arseven, komisyon olarak Cumhurbaşkanı Sezer'le kendi görev ve yetkilerini düzenleyen maddeler dahil olmak üzere, Anayasa değişiklikleri konusunda görüş alışverişinde bulunduklarını da anımsattı. 
     Arseven, anayasa değişikliklerinin TBMM'de ne zaman ele alınabileceğine ilişkin bir soru üzerine, kamuoyunun, Anayasa değişikliklerine büyük bir duyarlılık gösterdiğini ve Meclis çalışmalarının 15 gün uzatılarak bu değişikliklerin gerçekleştirilmesini istediğini ifade etti. 
     Türkiye'nin bugün yaşadığı gelişmeler ve AB'ye adaylığı sürecinde bu konunun Parlamento gündemine gelmesini, kendisinin, basının ve halkın önemsediğini kaydeden Arseven, ''Onun için zannediyorum ki bu gerekliliğin karşısında liderler de bigane kalmayacaklardır ve bunun gereğini yapacaklardır'' diye konuştu. 
     Arseven, Parlamento'daki tüm milletvekillerinin, siyasi parti ayrımı olmaksızın anayasa değişikliklerinin arkasında olduğunu da vurguladı. 
     
     
     






</TEXT>
</DOC>
