<DOC>
<DOCNO> 19305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/spor/spo01.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazlı rest çekti 
</HEADLINE>
<TEXT>

Beşiktaşlı futbolcu, adının takasta geçmesine sert tepki gösterdi, "Yönetimin demesiyle bu iş bitmez. Benim istemem de önemli. Sözleşmem var" dedi 
     KARTAL YİĞİT 

     BEŞİKTAŞ’ta ismi gönderilecekler arasında geçen Fazlı, çarpıcı açıklamalar yaptı. Golcü futbolcu, "Buralara kolay gelmedim. Kolay kolay da kaybetmek istemiyorum. Herkes bir şey söylüyor. Yönetim de hiçbir açıklama yapmıyor. Üç yıllık sözleşmem var. Gelirken kimseye yalakalık yapmadım. Kalacağım diye de yalvarmam. Takasta benim de onları istemem önemli. Yönetimin demesiyle iş bitmez" diye konuştu. 
     ÜÇ ciddi sakatlık geçirdiğini vurgulan Fazlı, "Söz vermeseydim, şu anda Trabzonspor’da oynuyordum. Gönderirlerse yine Trabzon’a giderim. Scala, takımda adalet düzenini bozdu. Sakatlanınca suratıma bakmadı. Yönetimden de kimse aramadı" dedi. Tepkileri de değerlendiren Fazlı, "Nihat forvette haftalarca gol atamadı. Ben iki maçta gol atamadım, Dünya’yı başıma yıktılar" ifadesini kullandı. 
     
CAFER Haberim yok      ANKARAGÜCÜ’nün golcü futbolcusu Cafer, Fazlı ile takas edileceği şeklindeki haberlerin kendisi dışında geliştiğini söyledi. Tecrübeli futbolcu, "Kim Beşiktaş’ta forma giymek istemez. Ancak bu gelişmelerden benim haberim yok. Bu konuda tek yetkili Başkan Cemal Aydın’dır. Kendisinin vereceği her karara saygılıyım" diye konuştu. 
     
Christoph Daum Bester’i istiyor      BEŞİKTAŞ Teknik Direktörü Daum’un Hamburg’un yedek santforu Marinus Bester’i almak istediği ileri sürüldü. Bild gazetesi, Alman hocanın, 1995 yılında futbolu bırakıp, spor yazarlığı yapan, bu yıl devre arasında yeniden sahalara dönen 32 yaşındaki Bester’le görüştüğünü yazdı. Öte yandan 1903 Taraftarlar Derneği lokalinin açılışına Galatasaraylı Ultra - Aslanlar’ın gelmesi töreni dostluk gösterisine dönüştürdü. 
     
Orman’dan tepki      BEŞİKTAŞ’ta tesislerden sorumlu yönetici Fikret Orman, Transfer Komitesi’ne alınmasına tepki gösterdi. Kulübe en çok para verenlerin başında gelen Orman, "Sürekli Ümraniye Tesisleri’yle uğraşıyorum. Benim komitede işim ne Ayrılmak istiyorum" dedi. Öte yandan İletişim Komitesi Başkanı Hayri Cem, "Yönetimsel eleştiriler kulüp içinde olmalı. Yürekli insan yönetimde konuşur, adını gizli tutmaz" diye konuştu. 
     



 SPOR 
































</TEXT>
</DOC>
