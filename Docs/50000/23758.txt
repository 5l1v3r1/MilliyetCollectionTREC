<DOC>
<DOCNO> 23758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/dunya/dun02.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneyde zafer Rum şahinlerin 
</HEADLINE>
<TEXT>

     DIŞ HABERLER SERVİSİ 

     Kıbrıs Rum kesiminde önceki gün yapılan genel seçimleri, kampanyası boyunca fanatik bir şekilde birleşik Kıbrıs temasını vurgulayan komünist AKEL partisi kazandı. Avrupa Birliği’ne tam üyelik sürecinde Kıbrıs Rum Kesimi’nin hükümetini kuracak olan AKEL, oyların yüzde 34.7’sini aldı. 
     AKEL’in en büyük rakibi Demokratik Seferberlik Partisi DİSİ ise oyların yüzde 33.63’ünü alarak kılpayı farkla seçimi kaybetti. 56 sandalyeli Meclis’te AKEL 20, DİSİ ise 19 milletvekilli çıkardı. 
     Seçimlerde, "göçmenlerin evlerine geri döneceği" propagandasını etkili işleyen partiler oylarını artırırken, federal çözümü savunan partilerin oylarında düşüş oldu. Birinci parti konumundaki AKEL, Kıbrıs’ın Kuzeyi’nin "işgal" altında olduğunu iddia ederek, Türk askerinin adadan çıkmasını, Türkiye’den gelenlerin geri dönmesini, birleşik bir Kıbrıs’ı ve göçmenlerin eski evlerine dönmesini savunuyor. 
     
KKTC’den tepki      Öte yandan AKEL’in seçimleri kazanması KKTC’de tepkiyle karşılandı. KKTC Başbakanı Derviş Eroğlu, AKEL’in "barışın Girne’den geçtiğini" söyleye söyleye birinci parti çıktığına dikkat çekti. Eroğlu, "Sol partiler barıştan yanadır" sözlerine itibar edilmemesi gereğinin ortaya çıktığını söyledi. 
     
     



 DÜNYA 













</TEXT>
</DOC>
