<DOC>
<DOCNO> 48369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sondun12.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nükleer santraller hedefte 
</HEADLINE>
<TEXT>

     ABD'de 11 Eylül'deki terör eylemlerinin ardından başlayan şarbon paniğinden sonra Amerikalı yetkililer şimdiye kadar düşünülmeyen nükleer santrallara yönelik bir saldırı olasılığını gözönüne almaya başladılar. 
     Uzmanların belirttiğine göre, bir yolcu uçağının nükleer santrallerden birinin üzerine düşürülmesi durumunda meydana gelebilecek patlama, yüzlerce kilometrelik bir alana radyasyon yayacak ve kitle halinde ölümlerin yanı sıra çok ciddi sağlık problemlerine yol açabilecek. 
     ABC News televizyonunun haberine göre, ABD Nükleer Düzenleme Komisyonu NRC yöneticileri ve diğer sorumlular, nükleer santrallerin çok iyi korunduğunu ve bu tür bir saldırının başarıya ulaşma şansının çok düşük olduğunu öne sürdüler. 
     Philadelphia'daki Three Mile Island nükleer tesisine terörist saldırı yapılacağı yolunda alınan bir ihbar üzerine santralın faaliyeti durdurulmuştu. Ancak tehdidin gerçek olmadığı anlaşılınca santral yeniden çalışmaya başladı. 
     Ukrayna'da 1986 yılında Çernobil nükleer santralında meydana gelen kaza 2 bin 500 kişinin ölümüne yol açmıştı. 
     ABD'de 103 nükleer santral bulunuyor. Bunların bomba ve küçük uçakların çarpmasına dayanıklı şekilde inşa edildikleri bildiriliyor. 
     Uzmanlar buna karşılık Boeing-747 tipi dev bir yolcu uçağının santrallardan birinin üstüne düşmesi durumunda sonuçtan emin olmadıklarını ifade ettiler. Ancak yetkililer, ''Santrallerin reaktörlerini koruyan duvarların, büyük yolcu uçaklarının dahi delemeyeceği kalınlıkta olduğunu ifade ediyor. 
     Bununla birlikte bazı çevreler, nükleer tesislerin etrafına uçaksavar bataryaları yerleştirilmesini öneriyorlar. 
     
     Nükleer atıklar 

     ABD'deki nükleer santraller yılda 45 bin ton atık üretiyor. Bu atıkların çok tehlikeli radyoaktif maddeler oldukları belirtiliyor. 
     Atıkların, kalıcı olarak nereye gömülecekleri konusundaki tartışmalar sürerken bunların, santrallar çevresindeki beton ya da çelik koruganlarda muhafaza edildikleri ve bu koruganların da terörist saldırılara hedef olabilecekleri ifade ediliyor. 
     
</TEXT>
</DOC>
