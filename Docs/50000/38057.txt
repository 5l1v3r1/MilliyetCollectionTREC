<DOC>
<DOCNO> 38057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sondun04.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA üyelerini Kolombiyalı gerillalar mı eğitiyor 
</HEADLINE>
<TEXT>

     Kolombiya'da IRA üyesi olduğu şüphesiyle yakalanan 3 İrlandalı'nın, aşırı solcu FARC gerillalarını eğittiği iddiasıyla ilgili kanıtlar açıklandı. 
     Kolombiya'da yayınlanan Cambio dergisi, Kolombiya Devrimci Silahlı Güçleri FARC adlı grubun lideri Jorge Briceno'nun askeri istihbarat tarafından ele geçirilen bir mesajında, söz konusu 3 kişinin patlayıcı kullanımı konusunda gerilları eğiteceğini söylediğini duyurdu. 
     Haberde, Briceno'nun, ''Onlar buna sahipler ve nasıl kullanacaklarını biliyorlar, Bu bilgiyi, kentlerin de dahil olduğu çeşitli cephelere yaymaya ihtiyacımız var'' dediği iddia edildi. 
     Briceno'nun telsiz mesajının 9 Ağustos'ta Caqueta'daki iletişim birimi tarafından ele geçirildiği kaydedildi. 
     Latin Amerika ülkesi Kolombiya'da, 37 yıldır devam eden iç savaşta çatışmalar ağırlıklı olarak kırsal bölgelerde meydana gelirken, askeri yetkililer FARC'ın çatışmaları şahirlere taşımayı planladığını belirtiyor. 
     IRA üyesi olduğu iddia edilen 3 İrlandalı'dan birinin, IRA'nın siyasi kanadı Sinn Fein'in Küba temsilcisi olduğu öne sürülmüştü. Küba, bu iddiayı doğrulamış, ancak Kolombiya'da aşırı solcu gerillalara terör eğitimi verilmesiyle hiçbir ilgisi olmadığını açıklamıştı. 






</TEXT>
</DOC>
