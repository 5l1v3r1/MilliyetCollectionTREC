<DOC>
<DOCNO> 8088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/guncel/gun05.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletin meclisi icralık 
</HEADLINE>
<TEXT>

Milli Saraylar Daire Başkanlığı 6 milyar 900 milyon liralık borcunu icra takip yazısından sonra ödedi 
     ÖMER ERBİL İstanbul 

     Dolmabahçe Sarayı’nın çatısının yalıtımı için sattıkları malzemenin karşılığı olan 6 milyar 900 milyon lirayı zamanında alamayan Uğur ve Yalçın Boz kardeşler, TBMM’yi icraya verdi. 
     İcra kararının çıktığı gün paralarını tahsil eden Uğur Boz, mahkeme masrafları için 600 milyon lira harcadıklarını söyledi. 
     TBMM Milli Saraylar Daire Başkanlığı’na bağlı Dolmabahçe Sarayı’nın bakım ve onarımı için geçen yıl yaklaşık 4 trilyon lira harcandı. Çatı kurşunları baştan aşağı yenilendi. İçeriye yağmur suyu sızmasını önlemek için de kurşunlarla çatı arasında yalıtım malzemesi konuldu. Bu malzemenin parası ödenmeyince, TBMM Milli Saraylar Daire Başkanlığı icralık oldu. 
     Haydar Boz Yalıtım Sanayi Şirketi’nin sahipleri Yalçın ve Uğur Boz kardeşler, 6 milyar 900 milyon liralık alacaklarını tahsil edebilmek için Ankara 24. İcra Dairesi’nde dava açtı. Mahkeme Şubat ayı başında icra yoluyla paranın tahsiline karar verdi. İcra takip yazısının TBMM’ye gittiği gün, TBMM Vakfı’ndan ödeme yapıldı. Milli Saraylar Daire Başkanı Polat Akbulut ise konuşmak istemediğini, ancak ödeme yıl sonuna denk geldiği için gecikme yaşandığını söyledi. 
     


 GÜNCEL 















</TEXT>
</DOC>
