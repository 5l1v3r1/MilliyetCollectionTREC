<DOC>
<DOCNO> 6312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sonspo10.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rui Costa "Gelecek sezon şampiyonluğa oynayacaksak kalırım" 
</HEADLINE>
<TEXT>

     İtalya Birinci Futbol Ligi'nde şu anda en iyi orta alan oyuncusu olarak gösterilen AC Fiorentina takımının kaptanı Manuel Rui Costa, ''Gelecek sezon yalnızca şampiyonluğa oynayacaksak kalırım'' dedi. 
     FC Juventus'ta oynayan orta alan oyuncusu Fransız Zinedine Zidane'dan şu anda daha iyi oynadığı İtalyan basınınca savunulan Portekizli yıldız, gazetecilere verdiği demeçte, bu zamana dek teknik direktör Fatih Terim'in AC Fiorentina'dan istediklerine benzer görüşlerini bildirdi. 
     Rui Costa, Floransa kentini ve halkını sevdiğini, ama stat dışında mutlu olmanın kendisine yetmediğini ifade ederek, ''Kazanmak istiyorum. Şampiyonluk mücadelesi veren takımda oynamak istiyorum. Ve bunları kısa bir sürede istiyorum. Daha fazla bu biçimde el arabasıyla top oynamayı sürdüremem'' dedi. 
     'Elbette ki kimse şampiyonluğu garanti edemez ama yazın takımların kadroları belli olduktan sonra şampiyonluğa aday gösterilen takımda olmak istiyorum'' diyen Rui Costa, bir takımın şampiyon olabilmesi için ille de en az 90 milyar İtalyan lireti fiyatı olan futbolcuların alınmasının zorunlu olmadığını, az paralara da kaliteli ve iyi futbolcuların bulunduğunu kaydetti. 
     Rui Costa, teknik direktör Fatih Terim ile ilgili olarak da ''Terim'in Fiorentina ile sözleşme uzatması için hiç olmazsa yüzde 1 olasılık var. Ve ben bunu umut ediyorum'' diye konuştu. AC Fiorentina'nın İtalya Kupası'nda final oynayacak olmasını ve ligde Avrupa Şampiyonlar Ligi bölgesinden yalnızca 4 puan aşağıda bulunduklarını hatırlatan Rui Costa, karar vermek için henüz erken olduğunu, sezon sonuna dek beklemek gerektiğini savundu. 
     Öte yandan AC Milan ile yapılan kupa yarı final rövanş maçında sakat sakat oynayan Rui Costa'nın, sağ ayağında adale çekmesi olduğu ve sahalardan en az 3 hafta uzak kalma olasılığının bulunduğu bildirildi. Portekizli futbolcunun AC Parma lig maçında oynayamayabileceği, ayrıca grup olan Nuno Gomez, Pierini ve Bressan'ın da AC Parma karşısında forma giyme olasılıklarının az olduğu kaydedildi. 




</TEXT>
</DOC>
