<DOC>
<DOCNO> 10298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/spor/spo03.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, İtalya’nın en büyük takımıdır. Lütfen onları küçümsemeyin 
</HEADLINE>
<TEXT>
TEDİRGİNİM’ 
Mircea Lucescu, sakatlıklardan yakındı, ayrıca rakiplerinin çantada keklik gibi gösterilmesinin yanlış olduğunu açıkladı 
     HALİL ÖZER 

     GALATASARAY Teknik Direktörü Lucescu, Milan maçı öncesi tedirgin olduğunu belirtti, doğru dürüst çalışamadıklarından ve rakibin çantada keklik gibi gösterilmesinden yakındı. Lucescu, "Çok sakat oyuncumuz olduğu için 10 gündür tam kapasiteyle idman yapamadık. Ayrıca Milan, İtalya’nın en büyük takımıdır. Burada basınımıza büyük görev düşüyor. Lütfen onları küçümsemeyin. Futbolcularımın psikolojik olarak etkilenmesini istemiyorum" dedi. 
     İTALYAN basının da katıldığı toplantıda Türk hakemlere gönderme yapan Lucescu, "Biz Türkiye’yi Avrupa’da en iyi temsil eden takımız. Ama çok sakatımız var. Türk hakemlerinin bu takımı koruması gerekiyor. Ama korumuyorlar" diye konuştu. Lucescu, "Sakatlar iyileşiyor. Sadece Ergün’de şüpheliyiz. Ben Galatasaray’ın düşüşte olduğunu kabul etmiyorum. Bir takımdan üç, dört oyuncu eksilirse elbette ki futbolumuz etkilenir" ifadelerini kullandı. 
     SARI - KIRMIZILI takımın hocası, Milan karşısına galibiyet için çıkacaklarını da vurguladı ve "Yenemezsek de yenilmemeye çalışacağız. Oyunun kilidini orta alan çözecek. Milan orta alanını bitirirsek, Shevchenko’yu da bitiririz. Ayrıca Emre ve Okan hakkındaki transfer dedikodularının bu oyuncularımı etkileyeceğini düşünmüyorum. Kısacası biz bugün zafer için sahaya çıkacağız ve bir ilki daha gerçekleştireceğiz" açıklamasını yaptı. 
     
Zaccheroni sıkıntılı      MİLAN, Galatasaray maçı öncesi son idmanını dün akşam Ali Sami Yen Stadı’nda yaptı. Sakatlıklar nedeniyle kadro kurmakta sıkıntı çeken Teknik Direktör Zaccheroni, taktik çalışma üzerinde durdu. İtalyan hoca, sık sık da futbolcularını uyardı. 
     ZACCHERONİ, düzenlediği basın toplantısında da "Stattaki atmosfer bizim için önemli değil. Sakatlarımız sorun. Ancak oynayacak futbolcular eksikleri aratmayacak. Tek düşüncem turu geçmek" diye konuştu. Zaccheroni, Terim’le ilgili bir soruya da "Haziran ayına kadar sözleşmem devam ediyor. Yazılanlar tamamen dedikodudan ibaret haberler" dedi. 
     
Koş Jardel koş’      TEKNİK Direktör Mircea Lucescu, Jardel’le bir görüşme yaptı, maçta hiç durmamasını istedi. Rumen hoca, "Sürekli koş. Hareketli oyna. Milan savunmasını yıprat. Elinden geleni yap. Savunmayı karıştır" dedi. Brezilyalı oyuncuya son haftalardaki suskunluğu atması gerektiğini söyleyen Lucescu, "Sahaya çık ve kim olduğunu göster" diye konuştu. 
     
37 ülkeden yayın      GALATASARAY - Milan karşılaşması Dünya’nın da büyük ilgisini çekti. Tam 37 ülkede maçın televizyondan naklen , 20 ülkede de banttan yayınlanacağı belirtildi. İtalyan gazeteciler de Sarı - Kırmızılı takımın idmanını izlerken, soruları yanıtlayan Hagi, "Eğer biz bugün Milan’ı yenersek, Şampiyonlar Ligi’nde final oynarız" ifadesini kullandı. 
     
Ergün endişesi      GALATASARAY, Milan maçının son idmanını dün gece yaptı. Lucescu, sakatlığı süren Ergün’le özel olarak ilgilendi. Ergün’ün bu sabah tekrar deneneceği, sonra da oynayıp, oynamayacağı hakkında karar verileceği belirtildi. Lucescu, dün sabah da futbolcularına Milan ile oynadıkları ilk maçın görüntülerini izlettirdi ve uyarılar yaptı. 
     
Terim’le buluşacaklar      İTALYAN basını, Galatasaray - Milan maçının yanı sıra, Fatih Terim ile Adriano Galliani’nin de İstanbul’da görüşeceğini yazdı. La Gazzetta dello Sport gazetesi, İstanbul’da olan Milan Kulübü 2. Başkanı Adriano Galliani ve Genel Direktör Ariedo Braida ile Fatih Terim’in Boğaz’da bir yemek yiyeceklerini ifade etti. Tutto Sport gazetesi de "Milan, Avrupa ve Terim için Türkiye’de" başlığını attı. 
     
Cim-Bom’a yeni rakipler      GALATASARAY’IN, İspanya’da 28 Temmuz - 12 Ağustos’ta katılacağı 2. Dünya Kulüpler Şampiyonası’nın kuraları Coruna’da çekildi. Sarı-Kırmızılılar, B Grubu’nda Palmeiras Brezilya , Olimpia Honduras ve Al Hilal S. Arabistan takımlarıyla eşleşti. Cim-Bom, Madrid’in Vicente Calderon Stadı’nda 30 Temmuz’da Al Hilal, 2 Ağustos’ta Olimpia, 5 Ağustos’ta Palmerias ile oynayacak. Üç grup birincileri ve en iyi ikinci yarı finale çıkacak. 
     
Avrupa’da futbol heyecanı      ŞAMPİYONLAR Ligi’nde A ve B Grubu’nda bu gece dört karşılaşma oynanacak. B Grubu’nda temsilcimiz Galatasaray’ın Milan ile yapacağı zorlu mücadele dışında İspanyol Deportivo, Fransız Paris St.Germain’i Coruna’da misafir edecek. A Grubu’nda ise Sturm Graz Avusturya - Valencia İspanya , Panathinaikos Yunanistan - Manchester United İngiltere karşı karşıya gelecekler. 
     


 SPOR 
























</TEXT>
</DOC>
