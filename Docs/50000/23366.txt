<DOC>
<DOCNO> 23366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/soneko10.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Siyaset kurumu ülkeyi yönetememiştir ve yönetememektedir" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras, ''çok acı bir şekilde ve bir defa daha anlaşılmıştır ki, maalesef siyaset kurumu ülkeyi yönetememiştir ve yönetememektedir'' dedi. 
     TOBB'nun 56. Genel Kurulu'nda, Genel Kurul Başkanı Ekrem Demirtaş'ın konuşmasının ardından kürsüye gelen TOBB Başkanı Fuat Miras, bir konuşma yaptı. Miras, konuşmasında ağırlıklı olarak hükümeti ve onun ekonomik uygulamalarını eleştirdi. 
     Fuat Miras, siyasi iktidarların kendilerine kulak verip, uyarılarını ciddiye alarak gerekli tedbirleri almış olmaları halinde Türkiye'nin ne ardarda gelen ekonomik krizleri yaşayacağını, ne de bu hak etmediği ekonomik ve sosyal tabloyu yaşamak zorunda kalacağını öne sürdü. 
     Cumhuriyet tarihinde, benzeri az görülen ve krizlerle dolu olan 2001 yılının bir gerçeği daha çok açık ve net şekilde ortaya koyduğunu belirten Miras, şöyle dedi 
     ''Çok acı bir şekilde ve bir defa daha anlaşılmıştır ki, maalesef siyaset kurumu, ülkeyi yönetememiştir ve yönetememektir. Bu tespitime,sadece son olayları nazar-ı dikkate alarak ulaşmadım. Geriye doğru 15-20 yıla bakıldığında bu gerçek daha iyi anlaşılmaktadır. Kendi içinde demokrasi tohumları ekilmemiş, lider partilerinin siyasi kıskançlık içinde etraflarında, yetenekli insanlara yer vermeyerek, yol açtıkları zararları ölçmek mümkün değildir.'' 
     1970'li yıllarda Yunanistan'daki askeri darbe sonrası ayağımıza kadar gelen tüm üyelik fırsatını kaçıran Türkiye'nin şimdi Türk insanını derinden yaralayan, müzakere şartları altında, kapıda bekletildiği gibi siyasi hırs ve seçim kaygısıyla aceleye getirilen gümrük birliği anlaşmasının tek yanlı koşulları nedeniyle sıkıntı çektiğini anlatan Miras, sözlerini şöyle sürdürdü 
     ''Avrupa, ülkemize her yıl an az 15 milyar dolar daha fazla mal satarak, anlaşmanın avantajlarını sonuna kadar kullanmaktadır. Tam üyelik için Avrupa Birliği önümüze engeller koyuyorsa, Türkiye ABD kozunu kullanarak ABD ile Serbest Ticaret Anlaşması'nı neden imzalamamaktadır.'' 
     
     Türkiye tavizleri peş peşe vermek zorunda kaldı 
     Miras, sözlerini şöyle sürdürdü 
     ''Ayrıca bahsettiğim bu 40 yıllık süre içinde, dışarıdan borç alarak alınan onlarca milyar dolar ve içeride onlarca katrilyona oluşan paralar çarçur edilmiş, koskoca Türkiye Cumhuriyeti 10-15 milyar dolar yardım adı altında borç para bulabilmek için hepimizi derinden yaralayan, tavizleri peş peşe vermek zorunda kalmıştır. 
     Bu kürsülerden yüzlerce defa söylediklerimize kulak tıkayan, hazırladığımız yasa tekliflerini, raporları bir yere atanlar, şimdi dış baskıyla, kendilerine dikte edilen kanunları gece gündüz demeden, ardarda çıkarıverdiler. 
     Arkadaşlar suç sizin, benim, Türk insanının değil, suç bu ülkeyi yanlış yönetenlerindir. Burada hiçbir ayırım yapmadan ve hiçbir siyasi partiyi hedef almadan açıkça söylüyorum ki suç, siyasi sistemdedir. 
     Öyle bir siyasi sistem ki bir padişahın, bir kralın yetkilerine sahip kişiler arasında oynanan bir oyuna dayalı olsun. Öyle bir sistem ki,başarısızların, ülkeye ödetilen faturaların, yolsuzların hesabının sorulmadığı bir sistem olsun.'' 
     Miras, dolayısıyla bu yıl çok acı bir şekilde mevcut sistemin bu yapısı ile ülkeyi kötü yönettiğini ve bugün ise yönetemediğinin anlaşıldığını ifade etti. 
     
     Sisteme güven kalmamıştır 
     TOBB Başkanı Miras, bugün seçim yapılsa barajı geçecek siyasi parti sayısının bir veya iki olacağının anlaşıldığını da belirterek, mevcut siyasi iktidarla birlikte muhalefet partilerinin de içinde bulunduğu sisteme güven kalmadığını, gelecekle ilgili umut ortamının maalesef bulunmadığını söyledi. 
     Miras, Türk özel sektörünün bir varolma ve yok olma mücadelesi içine düştüğünü söyleyerek, eğer ülke aynı şekilde yönetilecekse birkaç kriz sonrası zaten yok olup gideceklerini kaydetti. Fuat Miras, üretimden ve ticaretten gelen güçlerini kullanarak değişimi zorlamaları gerektiğini de konuşmasında vurguladı. Konuşmasında ülkenin içinde bulunduğu sorunlardan kurtarılması için önerilerde sunan Miras, bunun için geniş tabanlı bir uzlaşa sağlanması gerektiğini başta sivil anayasa olmak üzere siyasi partiler ve seçim kanunlarının çıkarılması, merkeziyetçi hantal devlet çarkının etkinleştirilmesi gerektiğini söyledi. 
     Miras, artık siyasetçilerin kullandığı devlet bankaları istemediklerini de belirterek sözlerini şöyle sürdürdü 
     ''Değişim düşüncede çağı yakalamaktır ve bunu sistematik biçimde, uygulamaya koymaktır. Siyasi çıkarla, koltuk sevdasıyla ve yuvarlak laflarla geçiştirilecek bir olay değildir. Değişim koltukta değil, mantıkta olur. Bir parti grubunda veya bir genel kurulda bir milletvekili düşüncelerini ifade edemiyorsa, bunun adına demokrasi denemez.'' 
     TOBB Başkan Miras, bu genel kurul sonrasında değişimi gerçekleştirmenin birinci hedefleri olacağını ve bu yolda TOBB'un kişiliğine yaraşır, vakur ve bilinçli şekilde her türlü demokratik baskıyı deneyeceklerini de söyledi. 
     ''Gelin hep birlikte bu değişimin öncüleri olalım'' diyen Miras, odalarla birlikle ülkenin önünü açacak ekonomik teklifleri de hazırlayıp, gerçekleştirilmesi için zorlama çağrısında bulundu. 
     
     Umduğumuzu bulamadık 
     Konuşmasında ekonomik programa karşı şimdi çok temkinli olduklarını da vurgulayan TOBB Başkanı, sadece mali sektörü kuvvetlendirmekle ekonominin düzlüğe çıkarılamayacağını savundu. Miras, işletmeler makinalarını söküp başka ülkelere göç ediyorsa ve yetkililer susup önlem almıyorsa, programın başarısından bahsetmenin ne kadar doğru olacağını da sordu. Fuat Miras, ''Türk özel sektörü maalesef Sayın Derviş'in açıkladığı programda umduğunu bulamamanın üzüntüsünü yaşıyor'' dedi. 
     Derviş'in mali sektörle ilgili tedbirlerin ardından reel sektörle ilgili paketi açıklamasını beklediklerini de kaydeden Miras, ekonomik programla çeşitli kesimlere verilen mesajları sıraladı. Politikacılarla ilgili bölümde Derviş'in politikacılara çok şans vermediğini belirtti ve toplantıdaki bakan ve milletvekillerine ''şansınız yokmuş, bu şansı nasıl yaratacaksınız ben de merak ediyorum'' dedi. Miras, programda iş alemine getirilen bir şey olmadığını ifade etti. Bugüne kadar yaşanan tüm krizleri iş aleminin dinamizminin çözdüğünü belirten Miras, ''bugün ise reel sektör çöktüğü, çökertildiği için dinamizm beklense de iş aleminden gelemeyecektir'' açıklamasında bulundu. 
     
     Döviz alanlar açıklansın 
     TOBB Başkanı Miras, ekonomik programda şeffaflık vaat edildiğini ancak Merkez Bankası'ndan devalüasyon öncesi 680 bin liradan döviz alanların hala açıklanmadığını söyledi. 
     Miras, şöyle konuştu 
     'Bu mu şeffaflık. Sayın Derviş sorumlu bakandır, çıksın açıklasın cesareti varsa. 81 banka döviz aldı diyor. 81'ini de açıklasın. Hangileri 1 milyar dolara kadar döviz almışlar. Bizim her hatamızda elimize kelepçe vurarak üzerimize geliyorlar bunlarda açıklansın. Ayrıca bankaların aldığı sendikasyon kredisi gerçek mi diye düşünüyorum. Bunu hazinenin açıklaması lazım.'' Miras, konuşmasının son bölümünde Türkiye'nin bazı alanlarda ilk sıralarda yer aldığını da belirterek, bunları bir krizde hasar tespiti yapmadan proje üretmek, vergi kaçakçılığı, bakanlık sayısı ile 1 milyona yakın insanı bankamatik memuru olarak çalıştırma, lojman ve araç sayıları olarak sıraladı. 







</TEXT>
</DOC>
