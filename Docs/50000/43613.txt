<DOC>
<DOCNO> 43613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/siyaset/asiy.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’nın terör listesi yolda 
</HEADLINE>
<TEXT>

AB ülkelerinin güvenlik güçleri bir araya gelerek, hangi grupların "terörist" niteliğe sahip olduklarını belirleyecek 
     GÜVEN ÖZALP Brüksel 

     AB devlet ve hükümet başkanlarının önceki gece Brüksel’de gerçekleştirdikleri olağanüstü zirveden, ABD’ye tam desteğin yanı sıra, Türkiye açısından da büyük önem taşıyan bir konuda olumlu görüş çıktı. AB liderleri, ABD’de uygulanan yöntemin bir benzerini yürürlüğe sokarak, birlik çapında bir terör listesi oluşturma kararı aldı. 
     Liderlerin bu kararı çerçevesinde, AB İçişleri ve Adalet bakanlıklarından yetkililerle güvenlik ve istihbarat birimleri bir araya gelerek, hangi grupların "terörist" niteliğe sahip olduklarını belirleyecek. Belirleme sonucu bu grupların AB sınırları içinde faaliyetlerine ya da örgütlenmelerine izin verilmeyecek. 
     
     Zorlu karar 
     AB tarafından hazırlanacak listenin ABD’dekiyle paralellik göstermesine kesin gözüyle bakılıyor. Ancak bu listenin AB açısından zorlu bir karar olacağı da ifade ediliyor. ABD’nin 2000’de yayımladığı terör listesinde Türkiye’den iki örgüt PKK ve DHKP C de yer alıyor, ancak bu iki örgüt, AB sınırları içinde geniş bir örgütlenme ve faaliyet kapasitesine sahip bulunuyor. Belçika ve Hollanda gibi bazı üye ülkelerdeki yoğunlukları oldukça ileri düzeyde olan iki örgüte ilişkin AB’nin vereceği karar merakla bekleniyor. 
     Hafta içinde yapılan AB Adalet ve İçişleri bakanları toplantısında terör listesi fikri İngiltere tarafından gündeme getirilerek desteklendi, gerekli ilgiyi görmedi. Liderlerin, zirve sırasında bu konuyu tekrar ele alarak yeşil ışık yakmaları, terörle mücadele konusunda somut adım isteklerini de ortaya koydu. 
     Zirvede terörle mücadele için global bir kampanya çağrısı yapılırken, ABD’nin girişeceği "Hedefi iyi belirlenmiş her türlü eylemin de meşru olacağı" açıklandı. 
     



 SİYASET 














</TEXT>
</DOC>
