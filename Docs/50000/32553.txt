<DOC>
<DOCNO> 32553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sontur06.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Programda revizyon yok" 
</HEADLINE>
<TEXT>

     Başbakan Bülent Ecevit, koalisyon içindeki tartışmaların hepsinin bir uzlaşı ile sonuçlandığını ve hükümetin uyum içinde çalıştığını bildirdi. 
     Ecevit, ekonomik programda ve hükümetin DSP kanadında revizyona şu aşamada gerek olmadığını söyledi. 
     Başbakan Bülent Ecevit, Başbakanlık Merkez Binası'nda yaptığı açıklamada, ekonomik verilerin olumlu bir gidişi ortaya koyduğunu belirterek, şöyle konuştu 
     ''Bu olumlu gelişmelere karşın karamsarlık ortamının sürmesi, büyük ölçüde psikolojik ve siyasal nedenlerden kaynaklanmaktadır. Bu arada bazı çevreler de ekonomik programı etkisiz kılmak için ve yapısal reformları engellemek, hatta demokrasiyi aksatmak için uğraşıyorlar. Tüm engellemelere ve karamsarlık ortamının körüklenmesine karşın hükümetimiz ekonomik programı eksiksiz uygulamakta kararlıdır. Halkımızdan beklentimiz de, bu olumsuz senaryolardan etkilenmeksizin Türkiye'nin gücüne güvenmesidir. Faiz ve dövizdeki anormal yükseliş de böyle önlenebilir. Gerçekleştirmekte olduğumuz yapısal reformlar düzen değişikliği niteliğindedir. Bu düzen değişikliğinden çıkarı bozulanların oyunları, hükümetimizin kararlılığı ile halkımızın sağduyusu ve özgüveni ile bozulacaktır.'' 
     Başbakan Ecevit, önümüzdeki günlerde koalisyon ortağı partilerin liderleriyle ve ekonomi uzmanları ile biraraya geleceklerini bildirdi. Programda şu aşamada bir revizyona gerek olmadığını kaydeden Ecevit, DSP kanadı olarak hükümette bir değişikliği düşünmediklerini söyledi. 
     Ecevit, ekonomiden sorumlu Devlet Bakanı Kemal Derviş ve hükümetin MHP kanadı arasındaki gerginlik iddialarına ilişkin bir soru üzerine de ''Koalisyon içindeki tartışmaların hepsi bir uzlaşı ile sonuçlanmaktadır. O bakımdan kişisel düzeydeki birtakım aykırı düşüncelerin kamuoyunu olumsuz etkilemesine gerek yoktur. Önünde sonunda koalisyon ortaklarımız uzlaşmaktadırlar ve uyumlu bir hükümet çalışmasını sürdürmektedirler'' karşılığını verdi. 
     Başbakan Ecevit, son ekonomik gelişmelere ilişkin yaptığı açıklamaların ardından gazetecilerin sorularını yanıtladı. 
     ''Piyasalarda yaşanan tedirginliğin MHP ile Devlet Bakanı Kemal Derviş arasındaki bir anlamda güven bunalımından kaynaklandığının'' belirtilerek, ''Sayın Bahçeli tarafından çıkılıp net bir mesaj verilse kriz aşılabilir mi ya da güven yeniden tesis edilebilir mi '' diye sorulması üzerine Ecevit, koalisyon içinde tartışmaların doğal olduğunu ve bu tartışmaların hepsinin bir uzlaşı ile sonuçlandığını belirtti. Ecevit, ''O bakımdan kişisel düzeydeki bir takım tartışmaların, aykırı düşüncelerin kamuoyunu olumsuz yönde etkilemesine gerek yoktur. Çünkü, dediğim gibi, eninde sonunda koalisyon ortaklarımız uzlaşmaktadırlar ve uyumlu bir hükümet çalışmasını sürdürmektedirler'' diye konuştu. 
     Bir gazetecinin, ''Sık sık bazı çevrelerden bahsediyorsunuz ve krizin, tansiyonun yükselmesinde hep bu çevreleri sorumlu gösteriyorsunuz. Kamuoyu da bunu merak ediyor, bu çevreler kim '' sorusu üzerine, Ecevit, bazı çevrelerin yapmakta oldukları, gerçekleştirmeye çalıştıkları düzen değişikliğinden çıkarları bozulduğu için bazı engelleyici girişimlerde bulunduklarını, bunları kastettiğini söyledi. Başbakan Ecevit, ''Türkiye'de sağlıksız bir düzen... Özellikle bankalarla girişimciler arasında yeterli uyum sağlanamamış olması bazı sorunlar yaratmaktadır ama bu sorunları da çözmeye kararlıyız. Bu yönde bazı kararlar alınmıştır. Bazı yeni kuruluşlar devreye girmiştir. O bakımdan kaygı duyulacak bir şey yoktur'' diye konuştu. 
     Doların 1 milyon 400 bin lirayı geçtiğinin anımsatılarak, hükümetin bu konuyla ilgili ilk uygulamasının ne olacağının sorulması üzerine Ecevit, şöyle konuştu 
     ''Bu hafta koalisyon liderleriyle biraraya geleceğiz. Ekonomi uzmanlarıyla birlikte ekonomideki bazı sorun niteliğindeki gelişmeler kolaylıkla çözülebilecektir kanısındayım. Çünkü konuşmamda ayrıntılarıyla belirttiğim gibi ekonomik alanda bazı olumlu göstergeler gözler önündedir fakat bunlar gözardı edilmektedir. Türkiye'de düzen bozulduğunda çıkarı olanlar bu düzen bozukluğunu sürdürmek için ellerinden geleni yapıyorlar. Fakat biz bu oyunları halkımızın desteğiyle birlikte bozacağız.'' 
     Revizyona gerek yok 
     Ekonomik programda revizyonun gündemde olup olmadığı sorusu üzerine ise Ecevit, şu aşamada programda bir revizyona gerek olduğu kanısında olmadığını söyledi. 
     Ecevit, ekonomiyi sık sık değerlendireceklerini bu arada bazı değişikliklere gerek olması halinde bunları IMF ile Dünya Bankası ile görüşerek çözebileceklerini belirtti. Kabinede revizyonun söz konusu olup olmadığı ya da bakanlık sayısının azaltılmasına yönelik bir tedbirin düşünülüp düşünülmediği sorusuna ise Ecevit, ''Şu sırada öyle bir tedbir düşünülmüyor. Daha doğrusu DSP açısından öyle bir düşüncemiz yok. Fakat diğer koalisyon ortaklarımızın o yönde bir düşünceleri olup olmadığını bilemiyorum. Şu ana kadar bana aktarılmış öyle bir düşünceleri yoktur'' karşılığını verdi. 
     Ecevit, ''Çevrelerin kim ya da kimler olduğunu söylemediniz'' diyen bir gazeteciye, ''Gazeteciler benden daha iyi bilirler'' cevabını verdi. 
     Kamuoyunun bu çevreleri merak ettiğini, bu çevreleri deşifre etmeyi düşünüp düşünmediğinin sorularak ''Piyasalar da merak ediyor, belki piyasalar rahatlayacak'' denilmesi üzerine Ecevit, bugünkü konuşmasında piyasaların rahatlaması için pek çok nedenin bulunduğunu belirtti. 
     Psikolojik etkenler 
     Başbakan Bülent Ecevit, bir gazetecinin ''Sayın Derviş'in hükümete girmesinin ardından sayın Yılmaz'ın hükümetin uzlaşmacı kimliği gölgelenmeye çalışılıyor değerlendirmesi olmuştu. Sayın Derviş'in hükümetteki konumuna ilişkin bir rahatsızlık mı var '' sorusu üzerine şunları kaydetti 
     ''Doğal olarak bir çetin dönemden geçtiğimize göre bazı tartışmalar olmuştur. Fakat bu tartışmaları hepsi olumlu sonuca bağlanmıştır. O bakımdan kaygı duyulacak bir şey yoktur. Piyasalardaki rahatsızlıklarda dediğim gibi bir takım senaryolardan, spekülasyonlardan kaynaklanmaktadır. Psikolojik, siyasal etkenler çok önemlidir. Fakat bu ekonominin doğasında vardır. Ekonomi büyük ölçüde psikolojik ve siyasal etkenlerden etkilenir. Bundan çıkar sağlamak isteyenlere karşı da biz elimizden gelen direnişi göstermeye kararlıyız.'' 
     Başbakan Bülent Ecevit, faizlerin düşürülmesi için somut önlemlerin gündemde olup olmadığının sorulması üzerine, bu hafta bu konuya ilişkin somut çalışmalar yapacaklarını bildirdi. 







</TEXT>
</DOC>
