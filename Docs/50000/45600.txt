<DOC>
<DOCNO> 45600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko01.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'de hisseler sudan ucuz.... 
</HEADLINE>
<TEXT>

     Ekonomik krizden olumsuz yönde etkilenen Borsa'da işlem gören 82 şirketin hisselerinin fiyatları, nominal değeri olan 1,000 liranın da altına düştü. 
     5 Ekim Cuma günkü 2. seans kapanış fiyatlarını baz 
     alarak yapılan hesaplamalara göre, 2000 yılının sonunda 30 hissenin fiyatı 1,000 liralık nominal değerin altında seyrederken, bu sayı 82'ye ulaştı. Geçen sürede bu 30 hisseden sadece Öz Finans, Demir 
     Yatırım Ortaklığı ve Yatırım Finansman hisseleri 1,000 liranın üstüne çıkabildi. Bunların dışında kalan 27 hissenin yılbaşına göre verimleri de eksi durumda bulunuyor. 2000 yılının sonunda 199 hisse senedinin fiyatı 1,000 lira ile 10 bin lira arasında değişirken, 76'sının fiyatı da 10 bin liranın üzerinde seyrediyordu. 
     Şimdiki durum itibariyle 1,000 liralık nominal fiyatın da altına gerileyen 82 hisse senedinden 5'i 2000 sonuna göre değer kazanmış durumda. Bu hisse senetleri Bisaş Tekstil, Pınar Et-Un, Tümteks, Berdan Tekstil ve Finansbank'tan oluşuyor. 27 hisse senedinin fiyatı ise 500 liranın da altına düşmüş durumda. 
     Fiyatların iyice düştüğü İMKB'de hisselerin çoğunluğunun fiyatları 1,000 lira ile 5,000 lira aralığında bulunuyor. Bu aralıktaki hisse 
     sayısı 137 olarak belirlendi. 5,000-10,000 lira fiyat aralığındaki hisse sayısı 38, 10,000-20,000 lira aralığındaki hisse sayısı ise 25'i ancak buluyor. Borsada 20 bin-100 bin lira aralığında işlem gören 16 hisse senedi, 100 bin lira ve üzerinde fiyattan işlem gören toplam 7 hisse senedi bulunmakta. Böylece İMKB'de fiyatı 10 bin liranın üstünde bulunan kağıt sayısının sadece 48 adet olduğu da ortaya çıkmakta. 
     






</TEXT>
</DOC>
