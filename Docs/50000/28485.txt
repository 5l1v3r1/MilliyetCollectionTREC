<DOC>
<DOCNO> 28485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/ekonomi/eko14.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar ilk Derviş bonosuna endeksli 
</HEADLINE>
<TEXT>

Yüzde 193.71 faizle satılan bononun vadesi doluyor. Uzmanlar, ihaleden dönen paranın repo ve dövize gideceğini iddia ediyorlar 
     Tarık YILMAZ 

     İç borç takasıyla rahatlayacağı umulan ancak bir türlü sakinleşmeyen para piyasasında bu hafta uykuları kaçıracak bir borçlanma ve geri ödeme bulunuyor. Kemal Derviş'in ekonomiden sorumlu devlet bakanlığı görevine getirilmesinden hemen sonra yüzde 193.71 faizle satılan bononun çarşamba günü ödemesi yapılacak. 
     Hazine'nin 20 Mart'ta açtığı ve son iki yılda yaptığı ihalelerde ödediği en yüksek faizli bu bonoya sadece anapara olarak 5.5 katrilyon net teklif gelmiş, Hazine gelen teklifin 1.1 katrilyonunu karşılamıştı. 
     
     Bonoya akın 
     Vatandaşı bonoya teşvik etmek için 250 milyon liranın üzerinde parası olanların Merkez Bankası'ndan alım yapabileceğinin açıklanması üzerine, küçük yatırımcı yüksek getirili olacağı düşüncesiyle Merkez şubelerine akın etmişti. 
     Sonuçta, elindeki döviz ve TL birikimini bozdurarak Merkez Bankası şubelerine gelen vatandaşlar saatlerce kuyruk bekleyerek bu bonolardan deyim yerindeyse peynir ekmek gibi satın almıştı. 
     Piyasalarda tedirginlik yaratan konu, çarşamba günü yapılacak itfa sonrasında vatandaşın parasını nereye yatıracağı... Paranın nereye yöneleceğini sorduğumuz analistler, ağırlıkla dövize ve repoya gideceğini iddia ediyorlar. 
     İhaleden yüzde 193.71'le bono alan vatandaşlara vergi beyannamesinin kalkacağı yönünde taahhütte bulunulmasına karşın bir değişiklik olmadığını hatırlatan uzmanlar, "Beyanname kaldırılmazsa vatandaş tekrar bono almak istediğinde vergisi de dahil ancak enflasyon kadar getiri elde edebiliyor. Kimse bu getiriye razı olmaz" yorumunu yapıyorlar. 
     
     Tahmin dövize 
     Bono alanların büyük bir kısmının dövizi tercih edeceğini iddia eden uzmanlar, "Belirsizlik ortamının güvenilir yatırım aracı döviz, yükseliş potansiyeliyle yatırımcıları kendine çekiyor. Ancak dalgalı kura geçildiğinden bu yana 1 milyon 300 bin lirayı üç kez aşmayı deneyen dolar hepsinde de, yapılan müdahaleler nedeniyle başarısız oldu. Eğer 1 milyon 300 bini kıramazsa dip nokta 1 milyon 250 bin lira kırarsa 1 milyon 300 bin önemli bir destek noktası olacaktır. Kısa vadeli repo ise bir diğer tercih olacaktır. Getirisi çok düşük olsa bile yatırımcının hareket yeteneğini artıran bir unsur." 
     Vatandaşlar yanında bir kısmı da bankaların elinde olan bonoların döviz piyasasında değerlendirileceğini dile getiren uzmanlar, "Hazine, eğer faiz yükseltmeme inadından vazgeçerse bankalar 133 günlük bonoyu satın alabilir" şeklinde yorumladılar. 
     



 EKONOMİ 






















</TEXT>
</DOC>
