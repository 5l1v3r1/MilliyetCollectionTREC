<DOC>
<DOCNO> 19801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/spor/spo04.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un zafer haftası 
</HEADLINE>
<TEXT>

Fenerbahçe galibiyeti, Yargıtay’ın Mehmet Ali Yılmaz’ın açtığı davada yönetimi haklı bulması ve Ankaragücü deplasmanından alınan üç puan sevinç yarattı 
     TRABZONSPOR’DA büyük başarılara imza atılan bir hafta geride kaldı. Bordo - Mavililer, önce Fenerbahçe maçını 1 - 0 kazandılar, hafta başında dört Brezilyalı’yla sözleşme yaptılar. Önceki gün de Yargıtay 12. Hukuk Dairesi’nin eski başkan Mehmet Ali Yılmaz’ın iki icra takibiyle ilgili kararını bozmasıyla rahatladılar, akşam da Ankaragücü galibiyetiyle üst üste 5. kez kazandılar. 
     BREZİLYALI futbolcuların performansını merakla bekleyen camiada, diğer gelişmeler büyük sevinç yarattı. Yönetim, Yılmaz’la giriştiği hukuk savaşını kazanarak, rahat nefes aldı. Başarılı performans Sadi Tekelioğlu’nun önümüzdeki sezon da devam edeceği düşüncesine kesinlik kazandırdı. Futbolcular da transferde yönetimin kendilerine olumlu yaklaşacağı beklentisine girdi. 
     
     Yönetimden karşı atak 
     TRABZONSPOR yönetimi, eski Başkan Mehmet Ali Yılmaz ile olan iki icra davasında Yargıtay’ın kendilerini haklı bulması üzerine karşı atağa geçiyor. Suç duyurusunda bulunmaya hazırlanan yönetim, "Yılmaz, federasyona 20 milyon dolarlık temlik başvurusunda bulundu. Böyle bir alacağı yok. Temlik konusunda ısrarcı olursa, sahte çıkan bazı imzaları gösterip, suç duyurusunda bulunacağız" açıklamasını yaptı. 
     
     Futbolculara iki gün izin 
     TRABZONSPOR’da Ankaragücü galibiyetinin ardından takıma iki gün izin verdi. Bordo - Mavililer, pazartesi toplanıp, Gaziantep maçının hazırlıklarına başlayacaklar. Teknik Direktör Sadi Tekelioğlu, "Lig bitiyor ama biz tırmanıyoruz. Geriye dönüp, bakınca hayıflanıyorum. Daha iyi bir yerde olabilirdik" dedi. 
     



 SPOR 



























</TEXT>
</DOC>
