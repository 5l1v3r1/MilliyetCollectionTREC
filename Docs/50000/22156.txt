<DOC>
<DOCNO> 22156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur11.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
CASA "Casa'ların uçuşlarının durdurulması için bir neden yok" 
</HEADLINE>
<TEXT>

     CASA firması Genel Müdürü Alberto Fernandez, CASA uçaklarının son günlerde yaptığı kazalara ilişkin araştırmalara bu sabah başlandığını belirterek, araştırmalar sonuçlanmadan kazaların nedenine ilişkin spekülasyon yapmanın doğru olmayacağını bildirdi. 
     Fernandez, TAI Genel Müdürü Kaya Ergenç ile birlikte TAI'de düzenlediği basın toplantısında, CASA uçaklarının kazalarına ve ardından gelen spekülasyonlara ilişkin soruları yanıtladı. Türkiye'ye bu kazalarda ölenlerin ailelerine taziyelerini bizzat iletmek için geldiğini belirten Fernandez, beraberinde 6 kişilik bir uzman heyet de getirdiğini kaydetti. 
     CASA firması Genel Müdürü Alberto Fernandez, Türkiye dışında diğer ülkelerde bulunan Casa uçaklarının uçuşlarının durdurulması için bir neden olmadığını söyleyerek, gerektiği takdirde yapımcı firma olarak diğer ülkeleri de uyaracaklarını bildirdi. 
     Casa uçaklarında ''yanlış giden bir şey'' bulunmadığını ileri süren Fernandez, Türkiye'de kaza sonrasında yapılan araştırmaların gelişmiş ülkelerde yapılanlardan bir farkı bulunmadığını belirtti. 
     Fernandez, uçaklarda bazı değişiklikler yapılmasına ilişkin ülkelere bazı raporlar sunup sunmadıklarının sorulması üzerine, sadece olumlu anlamda, uçaklarının performanslarının gelişterilmesine ve kabiliyetlerinin artırılmasına yönelik bazı tavsiyelerde bulunduklarını bildirdi. Fernandez, olumsuz bir özelliği düzeltme benzeri bir girişimleri olmadığını kaydetti. 
     Casa uçaklarını en üst uçuş emniyetinde uçurmanının esas olduğunu söyleyen Fernandez, ''Ancak ne kadar dikkat ederseniz edin, kazalar kaçınılmazdır. Önemli olan kazanın sonucunu bulup bir daha tekrarlanmamasını sağlamak gerekir, bu bizim ana görevimizdir'' diye konuştu. 
     TAİ Genel Müdürü Ergenç, tazminat ödenip ödenmeyeceğinin sorulması üzerine, gerek uçakların gerekse uçaktaki kişilerin sigortalı olduğunu ifade etti. 
     Ergenç, bu yılın Ocak ayında yine bir Casa uçağının kaza yaptığının hatırlatılması ve bu kazaya ilişkin hazırlanan raporun sonuçlarının sorulması üzerine, şunları söyledi 
     'Ocak'taki kaza Silahlı Kuvvetleri'nde uçan bir uçağın kazasıdır,bunu ayırt edelim. Ve o uçak 1992'den beri uçmaktadır. Sorumluluk onlardadır. Eğer Silahlı Kuvvetler Casa'dan ya da bizden yardım talep ederse, hay hay tabii ki varız. Ama istemediler. Dolayısıyla bize sormayın, bu rapor neden yayınlanmıyor diye. O raporu biz hazırlamadık, yayınlamak da bizim işimiz değil.'' 
     TAİ Genel Müdürü Ergenç, Casa uçaklarının ''çok güvenli'' olduğunu, farkının ucuz olması olduğunu belirterek, ''Casa hafif ulaştırma sahasında diğerlerinden daha emniyetli, daha verimli, çok daha kolay kullanılabilir ve ucuzdur'' diye konuştu. 
     Ergenç, Casa uçaklarının hidrolik sistemlerinde bir sorun olduğuna ilişkin basında çıkan haberlerin hatırlatılması üzerine, şunları söyledi 
     'Tüm ihalelerde olduğu gibi bu söylediğiniz ihalenin yapıldığı sıralara dayanıyor. Şirket temsilcileri bazen sınırlarını aşarak karşıki malı kötülerler. Bunların hepsi külliyen yanlıştır. Uçak üzerinde uluslararası normlara, kalite standartlarına uygun techizat yoksa o uçağı kimse almaz. Müsaade ederseniz çoban mantığıyla söylüyorum pazarda tavuk satar gibi uçağı alıp piyasaya çıkamazsınız. O uçak mutlaka asgari şartları karşılamak zorundadır. Bahsettiğimiz 21 ülke, insanlarını rasgele bir uçağa bindirmez.'' 
     İspanyol yetkili, CASA uçaklarının 1985'ten beri 25 ülkede yaklaşık bir milyon saat kadar uçuş yaptığını söyleyerek, bu uçakların uçuş emniyet rekorunun standartların üstünde olduğunu kaydetti. 
     Fernandez, dünkü kazada ölen İspanyolların bugün saat 17.00'de Esenboğa'dan ülkelerine gönderileceğini bildirdi. 






</TEXT>
</DOC>
