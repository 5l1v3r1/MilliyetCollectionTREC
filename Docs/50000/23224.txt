<DOC>
<DOCNO> 23224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur18.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı'ndan açıklama "Siyaset yargıya müdahale etmesin" 
</HEADLINE>
<TEXT>

     Cumhurbaşkanlığı Sözcüsü ve Basın Başdanışmanı Metin Yalman, Cumhurbaşkanı Ahmet Necdet Sezer'in siyasetin yargıya müdahale etmemesi, yargının da kesinlikle siyasallaşmaması gerektiğini ifade ettiğini belirterek, ''Sayın Cumhurbaşkanı, ancak yargıya intikal etmiş kimi konularda herhangi birdeğerlendirme ve yorumda bulunmanın doğru olmayacağı düşüncesindedir''dedi. 
     Çankaya Köşkü'nde düzenlenen bilgilendirme toplantısında konuşan Yalman, gazetecilerin daha önce kendisine yönelttikleri soruları yanıtladı. Yalman, Atatürk Arşivi Projesi ve Cumhurbaşkanı Sezer'in Cumhurbaşkanı seçildiği günden bu yana geçen 365 gün içinde Cumhurbaşkanlığı'na yapılan başvuruların dökümü konusunda bilgi verdi. 
     "Bir gazetecinin kendisi de bir hukukçu olan Cumhurbaşkanı, 'Beyaz Enerji Operasyonu' konusunda yargı mensupları ile siyasetçiler arasında yaşanan tartışmaları nasıl değerlendiriyor '' şeklinde kendisine bir soru yönelttiğini belirten Yalman, şunları kaydetti 
     ''Sayın Cumhurbaşkanı, siyasetin yargıya müdahale etmemesi, yargının da kesinlikle siyasallaşmaması gerektiğini ifade etmektedir. Sayın cumhurbaşkanı, ancak yargıya intikal etmiş kimi konularda herhangi bir değerlendirme ve yorumda bulunmanın doğru olmayacağı düşüncesindedir.'' 
     Yalman, ''Telekom'un Özelleştirilmesine İlişkin Yasa'nın Cumhurbaşkanı tarafından imzalanması ile ilgili'' bir başka soruyu da şöyle yanıtladı 
     ''Anayasa'nın 104. maddesinde Cumhurbaşkanı'nın Anayasa'nın uygulanmasını da gözeteceği belirtilmiş, 11. maddesinde Anayasa hükümlerinin yasama, yürütme ve yargı organlarını ve diğer kuruluş ve kişileri bağlayan temel hukuk kuralları olduğu vurgulanmış, 153. maddesinde de, Anayasa Mahkemesi kararların yasama, yürütme ve yargı organlarını, yönetimi, gerçek ve tüzel kişileri bağlayacağı kuralı getirilmiştir. Anayasa'nın yukarıda yer verilen maddelerinin birlikte değerlendirilmesinden de anlaşılacağı gibi, Anayasa Mahkemesi kararlarının, belirtilen organ ve kişileri bağlamında Cumhurbaşkanı'nı da bağlaması Anayasa'nın üstünlüğü ve bağlayıcılığı, dolayısıyla hukuk devleti ilkesinin gereğidir.'' 
     
     






</TEXT>
</DOC>
