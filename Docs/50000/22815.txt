<DOC>
<DOCNO> 22815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur03.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş güne umutlu başladı, umutlu konuştu... 
</HEADLINE>
<TEXT>

     Devlet Bakanı Kemal Derviş, Hazinenin Mayıs sonu ve Haziran ayı borç ödemelerinde bir sorun bulunmadığını bildirdi. 
     Derviş, dünkü ihaleler üzerinde sınırlayıcı bir etki yapan kamu toplu iş sözleşmelerinde uzlaşmaya varılmış olmasının piyasalara olumlu yansıyacağını ifade etti. 
     Kemal Derviş, dün akşam eşiyle birlikte geldiği Gaziantep'teki programına bu sabah Büyükşehir belediye Başkanı Celal Doğan, eşi Aysel Doğan, Sanayi Odası Başkanı Nejat Koçer, Ticaret Odası Başkanı Mehmet Arslan, Organize Sanayi Bölgesi Başkanı Akif Ekici ve Genç İşadamları Derneği Başkanı Erhan Özmen ile birlikte açık havada kahvaltı yaparak başladı. Burç ormanı içerisindeki Hayvanat Bahçesinde yapılan kahvaltıdan sonra Deirviş ve eşi Hayvanat Bahçesi'ni gezdi. Derviş daha sonra Gaziantep Valisi Erhan Tanju'yu makamında ziyaret etti. 
     Kemal Derviş, Vali Tanju'yu zilareti sırasında yaptığı açıklamada Gaziantep'in Türkiye'nin sanayisine ve dış satıma hem doğrudan hem de dolaylı olarak büyük katkıda bulunan bir il olduğunu söyledi. Makro ekonomik bunalımı Gaziantep'in de yaşadığını vurgulayan Derviş, "Son 10 gündür biraz daha iyi bir duruma geldik. Faizler inmeye başladı. Bundan sonra dış satımın da öncülüğünde büyümenin başlayacağını sanıyoruz. Bu ağır yangını bir kaç gün, birkaç hafta içinde söndürmek mümkün değil. Fakat üretim çarkı henüz dönmeye başlamadı. Üretim için ne yapılabilir. Üretim ve finans sektörü arasındaki ilişkiler konusunda neler yapılabilir, bütün bunları buradaki sanayicilerle ekonominin öncüleriyle görüşme fısatı bulduk" dedi. 
     Derviş, kamu toplu iş sözleşmelerinde iyi bir sonuç alabildiklerini ve toplumsal dayanışma içinde toplumsal uzlaşmanın sağlandığını belirtti. Herkesin fedakarlık gösterdiğini ve bir uzlaşmaya varıldığını kaydeden Derviş, toplumun her konuda uzlaşmaya ihtiyacı bulunduğunu, asıl amacın reel ekonominin büyümesi olduğunu söyledi. 
     Özellikle memur ve çiftçileri düşündüklerini, çok zor durumda olan memur kitlesi için gelecek sene çok ciddi adımlar atılması gerektiğini kaydeden Derviş, "Fakat bunalımı daha yeni yeni atlatıyoruz. Hepimizin de biraz sabır göstermesi her türlü fedakarlığa razı olmamız gerekir. Reel ekonomi büyüdüğünde tüm sorunlar kendiliğinden çözülür" dedi. 
     Kemal Derviş, Hazinenin dün yaptığı ve hedeflenenden daha az borçlanma gerçekleştirilen ihaleyle ilgili soruları yanıtlarken, kamu işçileri ile yürütülen görüşmelerin bu açıdan da çok önemli olduğunu belirtti. Derviş şunları söyledi 
     "Burada bir uzlaşma durumuna gelmeseydik zor günler yaşardık. Sanıyorum dünkü ihalede de bunun bir sınırlayıcı etkisi oldu. Bir de faizleri yükseltmek pahasına yüksek bir miktara ulaşalım yaklaşımımız olmadı. IMF'den sağlanan dış kaynağın ilk dilimi cuma günü Merkez Bankasına geldi. Onun da yardımı ile borç ödemeleri konusunda Mayıs sonu ve Haziran için bir güçlük ve zorluk görmüyoruz. Dünkü, tedirginlik ya da daha doğrusu bekleme durumu kamu işçileriyle anlaşmaya varabilecek miyiz varamayacak mıyız, Varamazsak ne olur tedirginliğini yansıttı. Burada bir uzlaşmaya varılmasının piyasalara olumlu yansıması gerekecek" 
     Derviş, iç borçların bir bölümünün döviz cinsinden borca dönüştürülmesine ilişkin çalışmalarla ilgili bir soruyu yanıtlarken de bu konudaki çalışmaların devam ettiğini ancak çok önemli bir boyutta swap istemediklerini bildirdi. Çok miktarda bir borcun swap yapılmasının gerekli de olmadığını belirten Derviş, "Fakat vadeyi uzatma, bankacılık sisteminin çalışması Hazinenin ödemeleri açısından sınırlı bir swap operasyonu Türk ekonomisinin lehine olabilir. Fakat bu acil olarak hemen yapılması gerkeken bir şey değil. Ancak, ülke lehine yapabilirsek bir miktar yapmak istiyoruz" dedi. 
     Devlet Bakanı Derviş, MHP Genel Başkanı Devlet Bahçeli'nin, "mucize ticareti" ile ilgili sözlerini ise "duymadığını" belirtti. 
     Derviş, Irak'a uygulanan BM ambargosuyla ilgili bir soruyu yanıtlarken de, ambargonun Türkiye ekonomisine, özellikle Güneydoğuya büyük bir yük getirdiğini söyledi. Türkiye'nin BM kararlarına her zaman sadık kaldığını ve bu kararların dışına çıkmadığını vurgulayan Derviş, "Bir an önce Ortadoğuda barışın tesisi herkesten daha önce Türkiye için önemli. Türkiye ekonomisi Avrupa ve Ortadoğu arasında bir köprü olabilir. Ortadoğu'da barış Türkiye için çok çok önemlidir. Ancak, bizim elimizde olan bir şey değil. Biz barışa sadece katkıda bulunabiliriz. Barış tesis edilirse Türkiyenin ekonomisi, ihracat, turizm açısından bu bölgenin geleceği açısından çok yararlı olacak" diye konuştu. 







</TEXT>
</DOC>
