<DOC>
<DOCNO> 44702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/soneko11.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye girişi daha da azaldı... 
</HEADLINE>
<TEXT>

     Yabancı Sermaye Derneği YASED Genel Sekreteri Abdurrahman Arıman, Türkiye'nin uzun yıllardır yabancı sermaye yatırımlarından hakkettiği payı alamadığına işaret ederken, son yaşanan krizler ve belirsizliklerle fiili girişin ve isteğin daha da azaldığını söyledi. 
     Arıman, yabancı sermayeyi Türkiye'ye çekmek için yapılacak en ciddi adımın, parlamentoda grubu bulunan tüm siyasi partilerin Türkiye'nin yabancı sermayeyi samimi olarak istediğine dair tüm dünyaya mesaj vermesi gerektiğini vurguladı. 
     Arıman, ''tüm siyasi partiler biraraya gelerek, yabancı sermayeyi istediklerini ve bu alandaki politikalarını dünyaya ilan etmelidirler. 
     1980'lerde İrlanda bunu yaptı. Türkiye'de geç kalmamalıdır'' dedi. 
     ''Türkiye yabancı sermayeyi istiyor mu, istemiyor mu bunun kararını vermeli'' diyen Arıman, bu karar doğrultusunda da kalıcı politikaların ortaya konulması gerektiğini ifade etti. 
     Arıman, Türk toplumunun yabancı sermayeyi istediğini kaydederek, siyasetçilerin de bu talebe istihdam ve üretim adına yanıt vermesinin doğru olacağını savundu. Arıman, şöyle konuştu 
     ''Türk halkının yabancı sermayeye karşı bir tavrı yok. Aksine istekli. Türk ekonomisinin de buna şiddetle ihtiyacı var. Yabancı sermaye ise Türkiye'nin bulunduğu coğrafya ve nüfus açısından yatırımda cazip bir alan. 
     Ancak siyasi ve ekonomik istikrarsızlık ve yabancı sermayeye karşı hükümet edenlerin ve siyasetçilerin değişen tavrı yabancı sermayenin Türkiye'ye gelmesine engel. Tüm siyasetçiler bir araya gelmeli,Türkiye'nin yabancı sermayeyi istediğini kuvvetli bir mesajla dünyaya duyurmalıdır. Bu olmadan yabancı sermaye konusunda bir gelişme beklenemez.'' Yabancı sermayenin hükümette ilgi görmediğini öne süren Arıman, ilgililerden sorunları aktarmak ve çözümler konusunda destek beklemek için randevu istediklerini, ancak yanıt alamadıklarını ifade etti. 
     Türkiye'de yatırımı olan yabancı sermaye yatırımlarının yaşadığı bazı sorunlar olduğuna işaret eden Arıman, ''Yabancı sermaye açısından Türkiye nerede ve nerede olması gerekir Tüm bunları görüşmek istedik. 
     Randevu taleplerimize yanıt alamazken, bizim dışımızdaki bir çok kurum ve kuruluşla birden fazla bir araya gelindi. Bu, yabancı sermayeye bakışı da ortaya koyuyor'' diye konuştu. 
     Türkiye'ye bu yıl sonunda fiili olarak giren yabancı sermaye rakamının 3 milyar dolara yaklaşacağına dikkati çeken Arıman, bunun ağırlıklı olarak İştim-Aria ve Demirbank'ı satın alan HSCB Bank yatırımı olduğunu ifade etti. Arıman, söz konusu yabancı sermaye girişlerinin dışında, Türkiye'ye gelecek yatırımın yıl sonunda yine 800 milyon dolar seviyesinde kalacağını ve bunun da yüzde 95'inin mevcut yabancı sermaye yatırımlarının tevzisinde kullanıldığını bildirdi. 
     Tüsiad'ın seçim sisteminin değişmesi ve seçim isteğinin de, yabancı sermayeye Türkiye'ye ilişkin olumsuz mesaj ilettiğini öne süren Arıman, şöyle dedi 
     ''Tüsiad, dünya sermaye çevreleriyle yakın diyalog içinde ve Tüsiad son noktaya kadar, hükümete olan eleştirilerini ortaya koymayan bir dernek. Geçtiğimiz hafta Tüsiad'ın dünya kamuoyuna verdiği mesaj, ilgiyle izlenmiştir ve bunun yabancı sermayeye yansıması da olumsuzdur. Yani Tüsiad'ın seçim istemesi de çok etken olur.'' Uluslararası fon şirketlerinin Türkiye'de bazı şirketlere ortak olma isteğinin de istenilen seviyede olmadığını, bunun da 4 şirketi geçemediğini anlatan Arıman, bu konuda da bazı çevrelerin ''yabancılar gelecek ve şirketimizi ucuza kapatacak'' yolunda karalama kampanyalarının sürdüğünü bildirdi. Arıman, Türk ekonomisinin içinde bulunduğu sıkıntıları yatırım ve üretimle aşabileceğine değinirken, bu noktada yabancı sermayeden de büyük destek alınabileceğini belirtti. 
     Yabancı sermayenin Türkiye'de ortak yatırımlar konusunda da yaşadığı kötü deneyimler olduğunu ifade eden Arıman, bu nedenle ortaklık konusunda da çok istekli olmadığını bildirdi. 
     Arıman, ortaklık yoluyla gelenlerin ise Tuborg, Çimentaş, Dardanel ve Ege Profil dışında bir şirket olmadığını ve bu ortaklıklar yoluyla Türkiye'ye gelen sermayenin ise yaklaşık 100 milyon dolar seviyesinde kaldığını sözlerine ekledi. 
     






</TEXT>
</DOC>
