<DOC>
<DOCNO> 9884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/sontur11.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Temizel'in istifasına üzüldü 
</HEADLINE>
<TEXT>

     Başbakan Bülent Ecevit, Devlet Bakanı Kemal Derviş ile Başbakanlık Konutu'nda biraraya gelerek, yemek yedi. 
     Yaklaşık bir saat süren yemek sonrası Başbakan Ecevit, Başbakanlık Merkez Bina'ya dönerken, Derviş, kaldığı Ankara Hilton Oteli'ne gitti. Derviş, otelin girişinde basın mensuplarının çeşitli konulardaki sorularını yanıtladı. 
     Kemal Derviş, bir gazetecinin Temizel'in istifasını nasıl değerlendirdiğine ilişkin sorusu üzerine, ''üzüldüm. Gerçekten üzüldüm. Sayın Temizel'e büyük saygım var. Şahsen tanımıyorum ama dürüst, ülkesini seven, çok ciddi bir insan olarak tanınıyor. Keşke birlikte çalışabilseydik'' dedi. 
     Temizel'e birlikte çalışmaları için teklif götürmeyi düşünüp, düşünmediğinin sorulması üzerine de Derviş, şu anda birşey söyleyemeyeceğini kaydetti. Bu işin bir takım işi olduğunu ifade eden Derviş, ''bunu diğer arkadaşlarla görüşeceğim'' diye konuştu. 
     Zekeriya Temizel'le bir telefon görüşmesi yaptığını da belirten Derviş, ''saygımı, sevgimi belirttim, sağolsun o da sevgisini belirtti'' dedi. Kemal Derviş, bir gazetecinin Temizel'in niye istifa ettiğine ilişkin sorusu üzerine de şunları kaydetti 
     ''Söylemedi. Kısa bir görüşmeydi. Sanıyorum havaalanında tam uçağa binmek üzereydi. Uzun görüşmedik. Çok iyi bir konuşmamız oldu. Bunun ötesinde başka birşey söylemeyeyim. Lütfen beni biraz anlayın.'' 
     



</TEXT>
</DOC>
