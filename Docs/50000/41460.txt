<DOC>
<DOCNO> 41460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur14.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle cezaevi mi olur Bayrampaşa'da 77 cep telefonu... 
</HEADLINE>
<TEXT>

     İstanbul Bayrampaşa Cezaevi'nde yapılan aramalarda, 77 cep telefonu, 35 telsiz telefon, 69 sim kart ile 9 tabanca ele geçirildi. 315 gram eroin, 1 kilo 486 gram esrar da ele geçirilen maddeler arasında bulunuyor. 
     İstanbul Cumhuriyet Başsavcısı Ferzan Çitici, Bayrampaşa Cezaevi'ndeki aramalarda ele geçirilen silah, cep telefonu ve diğer yasak malzemeleri basın mensuplarına gösterdi. 
     Başsavcı Çitici, Bayrampaşa Cezaevi'nin ''B'' ve ''D'' blok nizamiyesinde yaptığı açıklamada, cezaevinin fiziki şartlarına ilişkin bilgi verdi. 
     Ferzan Çitici, cezaevinden sorumlu Başsavcı Yardımcısı Yılmaz Kuyumcu ile Cezaevi Koruma Tabur Komutanı Jandarma Binbaşı Mustafa Doğru ve cezaevi personelinin de hazır bulunduğu açıklamada, tutukluların, içeriye yiyecek maddesi sokulmamasına ilişkin 6 Eylül Perşembe günü başlattıkları eylemin ardından yapılan aramaları anlattı. 
     Açıklamada, aramalarda ele geçirilen 9 adet tabanca ile bu silahlara ait 11 adet şarjör, 9 milimetre çapında 141 adet fişek, 1 adet boş mermi kovanı, 13 adet mermi çekirdeği, 7.65 milimetre çapında 37 adet fişek, 77 adet cep telefonu, 35 adet telsiz telefon, bu telefonlara ait 94 adet batarya, 69 adet sim kart, 42 adet şarj aleti, 148 adet delici ve dürtücü alet, 1 kilo 486 gram esrar, 315 gram eroin, 7 deste oyun kağıdı, 10 adet teyp kasedi, 4 adet telefon entegresi, 1 adet pense, 65 gram civarında afyon sakızı, 5 adet bıçak,1 adet ustura ve cep telefonu ile silah ve benzeri maddelerin saklanabilmesi için gizli bölmeler oluşturulan 2 adet mini buzdolabı gazetecilere gösterildi. 







</TEXT>
</DOC>
