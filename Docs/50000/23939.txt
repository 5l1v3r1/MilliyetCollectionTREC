<DOC>
<DOCNO> 23939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur16.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel davasında delil kül tablası 
</HEADLINE>
<TEXT>

     Edirne'de tiryakisi olduğu sigara nedeniyle akciğer kanserine yakalandığını iddia eden Yurdagül Tufan'ın ve ailesinin TEKEL aleyhine açtığı 1 trilyon 100 milyar liralık tazminat davasında, TEKEL'in sigara reklam yasağına uymadığı dile getirildi ve delil olarak bir kül tablası mahkeme sunuldu. 
     Edirne Asliye 1. Hukuk Mahkemesi'nde görülen duruşmada, yaşamını yitiren Tufan ve ailesinin avukatı Rifat Çulha ile TEKEL'in avukatı Mehmet Erdem katıldı. Çulha, müvekkilinin sigaradan akciğer kanserine yakalandığını tekrarlayarak, TEKEL'in sigara reklam yasağı olmasına karşın, reklam yaptığını ileri sürerek, bu konuda TEKEL'in dağıttığı ve üzerinde "TEKEL" ile "Maltepe" ibaresi bulunan kül tablasını delil olarak sundu. 
     Mahkeme, Yurdagül Tufan'ın yeni mirasçıları çıktığı için verasetinin düzeltilmesi, Tufan'a ait otopsi ve tedavi belgelerinin mahkemeye sunulmasına karar vererek duruşmayı erteledi. 







</TEXT>
</DOC>
