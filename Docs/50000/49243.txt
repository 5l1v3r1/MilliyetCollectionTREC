<DOC>
<DOCNO> 49243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun01.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Görgü tanıklarına göre Kabil'de 8'i çocuk 11 sivil öldü 
</HEADLINE>
<TEXT>

     Amerikan uçaklarının bu sabah Afganistan'ın başkenti Kabil'e düzenlediği bombardımanda 11 sivilin öldüğü bildirildi. 
     Görgü tanıklarının ifadesine göre, Kabil'in Şar Kala mahallesine düşen bomba 3 evin yıkılmasına neden oldu ve 8'i çocuk 11 sivil hayatını kaybetti. 
     Aynı kaynaklar, yerel saatle 07.00 civarında TSİ 03.30 Şar Kala'ya düştüğü belirtilen bombanın 6 çocuklu bir aileyi yok ettiğini söylediler. 
     Şar Kala'da oturan 45 yaşındaki Ahib Dad, bombardımanda 2 çocuğunu kaybettiğini söyledi ve ''Uçak sesi duyup hangi yönden geldiğini anlamak üzere dışarı çıktım. Tam o sırada uçaktan atılan bomba evimizin üzerine düştü, 2 evladımı kaybettim'' dedi. 
     Söz konusu bombardımanda 1 kişinin daha öldüğü belirtilirken, başkent Kabil'de bu sabah toplam 3 patlama olduğu kaydedildi. 
     Bu arada, Katar'dan yayın yapan El Cezire televizyonundaki haberde, Kabil'e yönelik Amerikan bombardımanında 9'u çocuk olmak üzere en az 15 kişinin öldüğü belirtildi. 
     Bombanın isabet ettiği evin görüntülerinin yayınlandığı haberde, Amerikan uçaklarının gece boyunca bombardımana devam ettiği ve ölen çocuklardan 6'sının cesedinin bir camiye getirildiği, 3 çocuğun cesedine ise hala ulaşılamadığı belirtildi. 
     






</TEXT>
</DOC>
