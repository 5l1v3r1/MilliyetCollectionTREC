<DOC>
<DOCNO> 33365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sontur09.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller DYP'yi bugüne kadar anlamayan kadınlardan destek istedi 
</HEADLINE>
<TEXT>

     Doğru Yol Partisi DYP Genel Başkanı Tansu Çiller, bugüne kadar kendilerini anlamayan ve destek vermeyen bütün kadınların desteğini istediğini belirterek, ''Bir kadın hareketi istiyorum'' dedi. 
     Çiller, Konak İlçesi'ne bağlı Karabağlar Mahallesi'nde 4194 sokakta bulunan Saadet-Arif Çakmak çiftinin evini ziyaret etti. Ev sahipleriyle kısa süre sohbet eden ve fotoğraf çektiren Çiller, Çakmak çiftinin oğlu Ferhat'ı 3 da kucağına alarak, sevdi. 
     Çiller, daha sonra giriş kattaki evin balkonuna çıkarak, mahalle halkına hitap etti. Cumhuriyet tarihinde kadınların temsilcisi seçilen ilk Başbakan olduğunu, bundan her zaman onur ve gurur duyduğunu belirten Çiller, Türk kadınının ailenin temelini oluşturan vefakar ve çağdaş kimliğe sahip olduğunu söyledi. Kendisine çok haksızlık yapıldığı kaydeden Çiller, ''Aranızdan çıkan ilk temsilciye çok haksızlık yapıldı. Bir çok acılı günlerden geçtik. Ama bizden sonra gençlerimizin, genç kızlarımızın, kadınlarımızın önü açıktır. Bunun için direnç gösterdim'' dedi. 
     Çiller, bugüne kadar kendilerini anlamayan, destek vermeyen bütün kadınların desteğini istediğini, bir kadın hareketi istediğini ifade ederek, şunları söyledi 
     ''Çünkü Medeni Kanun dahil olmak üzere TBMM'den geçemeyen, kadınlarla ilgili yasaları biz geçireceğiz. Kimse bir ana kadar, diğer anaların derdini anlayamaz. Sıkıntınızın ne kadar büyük olduğunu biliyorum. Para pul oldu, mutfakta yangın var. Bu iktidar döneminde her gün daha kötüye gidiyorsa, seçimi uzatmanın ne yararı var o zaman Ülkenin en büyük sorunu olan işsizlik, bu devletin eksikliğidir. Yeniden orta direği, iş ve aşın bolluğunu getireceğiz.'' 
     Türkiye'yi Yeltsin dönemindeki Rusya'ya benzeten Çiller, ''Hani Yeltsin dönemindeki Rusya vardı, hastalıklı bir başkan, hastalıklı bir ekonomi, komünist bir devlet... Bugün Türkiye'nin getirildiği durum bu. Ne kaynak varsa komünist devlete veriyorlar, fonlardaki bankalara veriyorlar'' diye konuştu. 
     
     






</TEXT>
</DOC>
