<DOC>
<DOCNO> 12038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/spor/ybjkgok.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızcan var mı 
</HEADLINE>
<TEXT>

     ATTİLA GÖKÇE 

     İnönü Stadı’nda şampiyonluk şansını yitirmiş, ama heyecanını kazanmış bir Beşiktaş ortamı vardı. Siyah - Beyazlı taraftarlar, Daum’a Türkçe ve Almanca yazılı pankartlarla, şarkı ve sloganlarla "hoşgeldin" mesajı verdiler. O da tartışmasız kariyeri, tartışmalı kimliği ile mutlu bir dönüş yaşadı. 
     Daum Alman’dı, ama günün geçerli dili Fransızca idi. Sarı kart cezalısı Nihat’ın yerine sağ kanatta Karhan’ı kullanan Daum ileri uçta Fransız Nouma’nın yanında takımın Fransızca bilen tek oyuncusu Bayram’ı görevlendirmişti. İkisi birbirine ne söyledi, neler konuştu, bilmiyoruz. Biz gördüğümüzü söyleyelim Bu ikili kendilerinden beklenileni fazlasıyla yaptı. Gerçi duvar pası yapmadılar, çapraz koşularla rakip savunmayı yanıltacak kurnazlıklara başvurmadılar, ayaklarından doğru dürüst şut çıkmadı ama, ikisinden bir gol Bayram geldiğine göre Daum’u, Gaziantep’teki dört forvet çılgınlığı gibi suçlamayalım. Bu da "aşçının spesiyalitesi" deyip geçelim. 
     Bu maçın adı derbi. Aynı kentin ekibi olmasalar da Türkiye liginin şampiyonluk görmüş, şampiyonluk yaşamış dört ekibinden ikisi sahada. Ne var ki, ikisi de şampiyonluk şanslarını erken yitirdikleri, hatta zirve takımı özellikleri tartışılabilir hale geldikleri için derbiden yeterince keyif alamadık. Heyecanlanamadık. Güzellikleri, yaratıcılıkları ve güzel golleri alkışlayamadık. 
     Beşiktaş da Trabzonspor da geleneksel kimliklerinin dışında yavaş, hatalarla dolu bir maç çıkardılar. Daum, Bayram’dan santrfor yapar da Sadi Tekelioğlu durur mu O da emektar Orhan’dan Hami’nin yanında bir ileri uç tayin etmişti ki, evlere şenlik. Onun da doğru dürüst şutu yoktu. Kulübede Lange ile Murat Bölükbaşı uzun süre oyuna girmek için beklerken Orhan’ın görevini anlayamadık. 
     İki takım da kazandıkları kornerlerden yeterince yararlanamadılar. O vuruşları etkili biçimde kullanamadılar. Trabzonspor kazandığı ilk frikikte Hami ile gözleri korkuturken, Nouma’nın da sarı kart görüp pasifize olmasını sağladı. Beşiktaş, Trabzonspor’dan daha çok serbest vuruş kazandı. Ancak gördük ki Hami gibi vurucusu bulunmayan ev sahibi, bir frikik planına, yaratıcılığına, takımca çalışılmış bir varyasyona da sahip olmadığını gösterdi. 
     Maçın son dakikaları Trabzon’un beraberlik arayışları ile geçerken Beşiktaş savunmada kan - ter içinde bunaldı, bir gol daha buldu ve İbrahim’in tartışmalı golüyle üç puanı da, duşu da hak etti. 
     


 SPOR 



























</TEXT>
</DOC>
