<DOC>
<DOCNO> 30710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo09.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
12-0'lık maçta nihai karar Şike yok 
</HEADLINE>
<TEXT>

     Futbol Federasyonu Tahkim Kurulu, 8 Haziran 2001 tarihinde oynanan Alibeyköyspor-Beşyüzevler Üçüncü Lig maçında şike olmadığına karar verdi. 
     Futbol Federasyonu, 12-0 Alibeyköyspor'un üstünlüğüyle sona eren Beşyüzevler maçı sonrası 2 kulübe de ceza vermiş ve Alibeyköyspor'u küme düşürmüştü. 
     Yapılan itirazlar sonrası dün akşam toplanan Tahkim Kurulu, sözkonusu karşılaşmada herhangi bir şike olmadığına ve Alibeyköyspor ile Beşyüzevler'in itirazlarının kabul edilmesine karar verdi. 
     Tahkim Kurulu Başkanı Türker Aslan, şike konularında çok hassas davrandıklarını ifade ederek, ''Biz, dün maçın 4 hakemini, gözlemci ve temsilciyi dinledik. Hepsinin de ifadeleri birbirini doğruluyor. Skorun maçın normal akışı içinde olduğu yönünde açık beyanlar var. Biz de Alibeyköyspor ve Beşyüzevler'in itirazlarını kabul ettik ve bu karşılaşmada bir anlaşma olmadığına karar verdik'' diye konuştu. 
     Bu kararlarını Futbol Federasyonu'na bildirdiklerini belirten Türker, ''Kararı artık federasyon açıklayacak'' dedi. 






</TEXT>
</DOC>
