<DOC>
<DOCNO> 27829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/spor/spo15.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Mutlu’ya tepki      GENEL Müdür Kemal Mutlu’nun futbol için harcadıklarını söylediği 23 trilyonu federasyondan talep etmesine büyük tepki geldi. Futbol Federasyonu Genel Sekreteri Aydın Torunoğlu, "Genel müdürlüğün bugüne kadar bizden hiçbir resmi talebi olmadı. Kaldı ki, 46 federasyonun para yok diye faaliyetlerini kısan bir genel müdürlük, yetkisi olmadığı halde futbola 23 trilyon harcadı ise suç işlemiştir" dedi. 
     
Kırkpınar’da geri sayım      TARİHİ Kırkpınar Yağlı Güreşleri’nin 640. randevusu için geri sayım başladı. Edirne Belediye Başkanı Cengiz Varnatopu ve Kırkpınar Ağası Murat Saruhan, 25 Haziran - 1 Temmuz arasındaki güreşlere 1000 civarında Yunanlı seyircinin de konuk olacağını, ayrıca Türk - Yunan - Bulgar dostluk gecesi düzenleneceğini açıkladılar. 
     
Gençler galip      TÜRKİYE 15 Yaş Altı Genç Milli Futbol Takımı, Yunanistan ile yaptığı özel karşılaşmayı 1 - 0 kazandı. Beykoz Stadı’nda oynanan maçta Ay - Yıldızlı ekibimizin tek golünü, 35. dakikada Ali attı. 
     
Film müjdesi      AYŞE YEŞİN 

     HALTERİ genç kesime sevdirmek amacıyla projeleştirilen, ancak ekonomik kriz sonucu rafa kaldıralan belgesel için nihayet kaynak bulundu. Dünyaca ünlü sporcularımız Naim Süleymanoğlu ile Halil Mutlu’nun da rol alacağı ve 70 bin dolara malolacak belgesel konusunda TMOK Başkanı Sinan Erdem para garantisi verdi. 
     
Alpay’a engel      ASTON Villalı Alpay, çocukları için vize alamayınca, ABD’ye gidemedi. Milli futbolcu, kendisine ait www.alpayozalan.com adresli sitesinde yaptığı açıklamada, 2008’e kadar vizesi olmasına rağmen, basın danışmanının, kendisi için yaptığı başvurunun reddedildiğini söyledi. Alpay, seyahat acentası kanalıyla da girişimde bulunduklarını, ancak ret yanıtı aldıklarını bildirerek, "Herhalde beni konsoloslukta sevmeyen biri var. Ben milli oyuncuyum. Ülkeme döneceğimi herkes bilir" dedi. 
     
Tugay zorda      İNGİLTERE İçişleri Bakanlığı, Blackburn Rovers ile anlaşan Tugay’a, kriterlere uymadığı için çalışma izni vermedi. Ancak Blackburn "Son iki yılda milli maçların yüzde 75’ini oynaması gerekirken, Tugay yüzde 71’inde forma giymiş. Kaleci Friedel’de de aynı sorun vardı, çözdük. Karara itiraz edeceğiz" açıklamasını yaptı. 
     



 SPOR 
























</TEXT>
</DOC>
