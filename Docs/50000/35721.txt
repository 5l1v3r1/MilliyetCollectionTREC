<DOC>
<DOCNO> 35721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/soneko15.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı "İran'dan alınacak doğalgazla ilgili bir sıkıntı yok" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, İran'dan alınacak doğalgaz ile ilgili olarak hiçbir sıkıntının bulunmadığını bildirdi. 
     Çakan, Mavi Akım Projesi kapsamında Rusya-Türkiye arasında Karadeniz'de boru döşeyecek olan Saipem 7000 adlı geminin İstanbul Boğazı'ndan geçişi nedeniyle Çırağan Sarayı'nda düzenlenen törende, soruları yanıtladı. İran'dan gaz alımına ilişkin olarak, İran tarafında ölçüm istasyonları ile ilgili çalışmaların bitmediğini, İranlı Bakan ile de konuştuğunu kaydeden Çakan, şunları söyledi 
     ''O ölçüm istasyonu bitip, uygunluk sertifikası imzalandığında alınacak. İran'dan alınacak gaz ile ilgili olarak hiçbir sıkıntımız yok. Biz, bütün işlemimizi bitirdik. Uygunluk sertifikası imzalandığında oradan da gaz alacağız.'' Çakan, yabancı sermayeyi çekebilmek için ekonomide mutlaka istikrar gerekli olduğunu, şu anda o istikrar ortamına girildiğini de ifade ederek, ''Tabii, son ekonomik programın uygulanmasında hükümet olarak biz tek vücut hareket ediyoruz. Üç siyasi partiden oluşan 57. Hükümet'te şu anda hiçbir problem yoktur'' diye konuştu. Çakan, bir başka soru üzerine de, Türkiye'de enerji açığının söz konusu olmadığını kaydetti. 
     







</TEXT>
</DOC>
