<DOC>
<DOCNO> 44847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun04.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban muhalifleri "ABD, Taliban'ı kolayca yenebilir" 
</HEADLINE>
<TEXT>

     Afganistan'da Taliban rejimine karşı mücadele veren ve Kuzey İttifakı olarak bilinen Birleşik Cehpe temsilcisi, birliklerinin yardımıyla ABD'nin Taliban yönetimini kolayca yenebileceğini belirtti. 
     Birleşik Cehpe'nin Washington temsilcisi Muhammed Eshak, New York ve Washington'a yönelik saldırılardan sonra Taliban'ın kendini savunmasız bıraktığını söyledi. 
     Eshak, Washington Enstitüsü'nde yaptığı konuşmada, ''Eğer kuvvetlerimiz ve ABD arasında bir koordinasyon olursa terörist kampların bertaraf edilmesi ve Taliban'ın iktidardan uzaklaştırılmasının kolay olacağını düşünüyoruz. Taliban bütün güçlerini iki cephede topladı. Binlerden birincisi Kabil'in kuzeyine 48 kilometre uzaklıkta, diğeri Tacikistan-Özbek sınırının güneyinde 
     bulunuyor. Her bir cephede Taliban'ın 7 bin askeri ve 200 tankı var ve burada çok az sivil bulunuyor'' dedi. 
     
     Şah Mesud'un ölümü 
     Afganistan'da efsane haline gelen gerilla lideri Ahmed Şah Mesud ile 1975 yılından bu yana yakın çalışma içinde olan Muhammed Eshak, 11 Eylül'deki terör saldırılardan önce, 9 Eylül'de suikaste kurban giden Mesud'un ölümüyle ilgili olarak şunları söyledi 
     ''Birşey çok açık. Komutan Mesud'un ölümü, direnişin yıkımıyla sonuçlanmadı. Kuvvetlerimiz, Mesud'un ölümüne duyulan kızgınlık ve ABD'nin Taliban üzerindeki baskısının yardımıyla güçlendi.'' Halkın, Amerikan harekatının nedenini anlayabileceğini belirten Eshak, ''Ancak harekatın kusursuz olmasını tavsiye ediyorum. Ayrıca bu teröristleri hedef almalıdır ve bu nedenle halkımızın rolü önem kazanıyor. Amerika'dan ülkemizi istila etmesini istemiyoruz. Bir bomba bile düşse bu çok acı verici olur. Ama aynı zamanda bunun nedenini biliyoruz'' dedi. 
     Washington'ın yönetiminin saldırıya karar vermesi durumunda uzun bir savaşa hazırlıklı olması gerektiğini belirten Eshak, ''1 ya da 2 Amerikan saldırısıyla Taliban'ın yok olacağını sanmıyorum'' diye konuştu. 
     Taliban tarafından 1996 yılında Kabil'den uzaklaştırılan hükümeti temsil eden Birleşik Cephe'nin 15 bin askeri bulunuyor. 
     Birleşik Cephe 1996 yılından beri Taliban ile savaşıyor. 
     






</TEXT>
</DOC>
