<DOC>
<DOCNO> 2778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun02.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'nın sesi radyosu'nda Türkçe yayınlar susuyor 
</HEADLINE>
<TEXT>

     ABD hükümetinin uluslararası yayın organı olan Amerika'nın Sesi Radyosu'nun VOA yönetiminin, 1942 yılında başlayan Türkçe yayınların durdurulmasına karar verdiği bildirildi. 
     Radyo kaynaklarının verdiği bilgiye göre, VOA'in Kürtçe, Ermenice ve Rumca yayınları ise sürecek. Radyo kaynakları, dokuz kişilik kadrosuyla günde 1 saat 15 dakika yayın yapan ve Türkiye ile KKTC'de özel FM radyo istasyonlarına da program hazırlayan VOA Türkçe bölümünün, kadrosunda yapılan büyük kesinti sonucu, önümüzdeki haftalarda fiilen kapatılmasına karar verildiğini belirttiler. 
     Türkçe bölümü çalışanları, Türkçe yayınların, Türkiye'nin yanı sıra çeşitli Avrupa ülkeleri, Balkanlar ve Mısır ile İsrail gibi Ortadoğu ülkelerinde yaşayan Türkler tarafından ilgiyle izlendiğini söylediler. 
     Yayınlarda, Türk-Amerikan ilişkileri, Amerikan dış politikası ve yaşam tarzı, ABD'de yaşayan Türkler ile ilgili haberler veriliyordu. Türkçe yayınlar içinde, Çarşamba akşamları Türkiye'deki dinleyicilerin ücretsiz telefon yoluyla katılabildikleri ''Alo Washington'' programının özellikle ilgi çektiği ifade ediliyor. Amerika'nın Sesi Radyosu, son yıllarda yapılan bir yeniden örgütlenmeden sonra bağımsız kuruluş haline gelmişti. Radyonun yönetiminden, dokuz kişilik bir üst kurul olan Uluslararası Yayın Kurulu sorumlu. Radyo daha önce feshedilen Amerikan Haberler Merkezi USIA yoluyla Dışişleri Bakanlığı'na bağlıydı. 




</TEXT>
</DOC>
