<DOC>
<DOCNO> 2633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sonspo07.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Amatör futbolda protesto kararı 
</HEADLINE>
<TEXT>

     Antalya'daki amatör spor kulüpleri, hakemleri, antrenörleri, gözlemcileri ve saha komiserlerinin üye olduğu kuruluşların oluşturduğu ''Futbol Taban Birlikleri'', Gençlik ve Spor il Müdürlüğü'nün GSİM amatör futbola yaklaşımı protesto amacıyla eylem kararı aldı. 
     Antalya Amatör Spor Kulüpleri Federasyonu ASKF Genel Başkanı Metin Bulut, Futbol İl Ajanı Vedat Önal, İl Hakem Kurulu Başkanı Cumhur Doğan, Faal Futbol Hakemleri ve Gözlemcileri Derneği FFHGD Başkanı Adnan Şeker, ASKF Genel Yönetim Kurulu Üyesi Vedat Gürhan, Türkiye Futbol Antrenörleri Derneği TÜFAD Antalya Şubesi Başkanı Ramazan Doğan ile Saha Komiserleri Derneği Yönetim Kurulu Üyesi Aşur Boydak, yazılı bir açıklama yaptılar. 
     Açıklamada, Gençlik ve Spor il Müdürlüğü'nün 4 aydan beri amatör futbolun eksiklerinin giderilmesi yönündeki talepleri yerine getirmediği savunularak, şöyle denildi 
     '20 ve 21 Ocak tarihlerinde oynanacak tüm maçlar, 5'er dakika geç başlatılacaktır. 100. Yıl Spor Kompleksi'nde 27-28 Ocak tarihinde oynanacak tüm maçlar, güvenlik önlemleri alınıncaya kadar başka bir sahaya kaydırılacaktır. Gençlik ve Spor İl Müdürü ile teşkilatının amatör futbola soğuk yaklaşımı süresince, tüm makamlara ve kamuoyuna sesimizi duyuracak tasarruflarımız sürecektir.'' 
     ASKF Genel Yönetim Kurulu Üyesi Vedat Gürhan, 100. Yıl Spor Kompleksi'nde gerekli sağlık ve güvenlik önlemleri bulunmadığını, bu yüzden 11 Ocak tarihinde Demirsporlu amatör futbolcu Abdullah Aslan'ın rahatsızlanarak öldüğünü hatırlattı. 
     Gürhan, ''Antrenman sahasında spor şehidi olan Abdullah Aslan'ın ölümü, yetkili makamların spora bakış açılarındaki negatif yaklaşımları karşısında, bizi isyanın eşiğine getirmiştir. Ne yazık ki, GSİM, bünyesindeki futbol sahalarımızla ilgilenmediği gibi, amatörlerimizi de sefalet içinde maçlarda oynatmaktadır'' dedi. Abdullan Aslan'ın ölümü üzerine alınan eylem kararıyla, binlerce amatör sporcunun, spora daha canla-başla bağlanabileceğine işaret eden Gürhan, GSİM'nin tutumu değişmedikçe, protesto eylemlerinin süreceğini sözlerine ekledi. 




</TEXT>
</DOC>
