<DOC>
<DOCNO> 6041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/spo03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan camları kırdı 
</HEADLINE>
<TEXT>

Galatasaraylı futbolcu oyundan çıkarken küplere bindi, taraftarlarla tartıştı 
     Halil ÖZER 

     Polis engelledi 
     GALATASARAY’ın orta sahadaki başarılı ismi Okan, ikinci yarıda oyundan alınınca çok sinirlendi. Yedek kulübesine uğramadan soyunma odasının yolunu tutan genç yıldız, kendisine laf atan Fenerbahçeli taraftarlara da tepki gösterdi, saldırmak istedi. Polis tarafından engellenen Okan, sinirinden soyunma odasının camlarını yere indirdi. Hasan Şaş da sürekli olarak tribünlerle atıştı, el kol hareketleri yaptı ve büyük tepki gördü. 
     
     Başol linçten kurtuldu 
     VEDAT da maç sonunda bir Fenerbahçe taraftarıyla küfürleşti. Galatasaraylı oyuncular sahayı terk ederken tribünlerden yabancı madde yağdı. Stada her maçın aksine bu kez çevik kuvvet otobüsü ile gelen Galatasaray kafilesi, maç sonunda da polis otobüsüyle Florya’ya döndü. Fenerbahçeli taraftarlar Galatasaray yöneticisi Mete Başol’un jipine saldırdı. Linç tehlikesi geçiren ve taş yağmuruna tutulan Başol, polis tarafından kurtarıldı. 
     
Lucescu dert yandı      Erhan TELLİ 

     GALATASARAY Teknik Direktörü Lucescu, yarı finalin tek maç üzerinden oynanmasının adaletsiz bir sistem olduğunu söyledi. Rumen hoca, "Savunmada büyük hatalar yaptık. Ama Fenerbahçe’yi takdir etmek gerekir. Çünkü bizi hatalara zorlayan onlardı. En büyük hatayı ise ilk golden sonra yaptık. Baskı kurmamız gerekirken, çekildik. Bu tip yarı final maçları ya tarafsız sahada oynanmalı, ya da çift karşılaşma yapılmalı. Ayrıca stadın yeni tribünleri kaleye çok yakın. Araya perde koymak lazım. Çünkü sürekli yabancı madde atılıyor. Tünel çıkışları da neredeyse taraftarın içinde. Bu kasıtlı gibiydi. Utanç verici bir olay" açıklamasını yaptı. 
     
Notlar      Emre, İnter’de 
     İTALYAN Tutto Sport gazetesi, Galatasaray ile İnter takımlarının anlaştığını, Emre’nin Haziran ayında Inter’e transfer olacağını öne sürdü. "Emre, İnter’de yerini ayırttı" başlığıyla verilen haberde, "İnter Kulübü Emre’ye yapılan diğer teklifleri de göz önünde bulundurarak, yıldız futbolcuyu renklerine bağlamak için elini çabuk tutma kararı aldı. Maliyet 10 milyon dolar" denildi. Bu arada Menajer Becali’nin, İnter’in teklifini iletmek üzere dün İstanbul’a geldiği bildirildi. 
     
Taffarel son anda      GALATASARAY’DA aldığı bir günlük izine rağmen İtalya’dan dün gece sabaha karşı İstanbul’a dönen Taffarel idman yapmadan maça çıktı. Hazırlık çalışmalarında yer almayan Brezilyalı kaleci yorgun olmasına rağmen ilk on birde görev aldı. 
     
Hasan Şaş’ın gözyaşları      GALATASARAYLI futbolcular maç bitiminde gözyaşlarını tutamadı. Hasan Şaş karşılaşmadan sonra hüngür hüngür ağladı. Genç futbolcu kendisini görüntüleyen kameramanlara da tepki gösterdi. 
     
Sahada tartışma      MAÇIN ikinci yarısında bir yan topu iyi değerlendiremeyen Ergün, Kaptan Bülent’in büyük tepkisini çekti. İki oyuncu saha içinde bir süre tartıştı. Bülent devre arasında da "Bu sahadan finalist olarak çıkarız" diye konuşmuştu. 
     


 SPOR 
































</TEXT>
</DOC>
