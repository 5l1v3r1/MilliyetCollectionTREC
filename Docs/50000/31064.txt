<DOC>
<DOCNO> 31064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/guncel/gun02.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Al gülüm ver gülüm 
</HEADLINE>
<TEXT>

İstanbul’u yeşillendiren sektörün başını Nazlı Ilıcak’ın eşi Emin Şirin çekiyor. Şirin, belediyeye gül satan bir şirketin ortağı 
     ŞÜKRAN ÖZÇAKMAK istanbul 

     Büyükşehir Belediyesi, uzun süredir İstanbul’u yeşillendirmek için çalışıyor. Satın aldığı gül ve çiçekleri parklara ekiyor, ağaçları yolların kenarına dikiyor. Bu arada, yeşil bir İstanbul’la birlikte, "yeşil sektör" de oluştu. 
     Bu sektörle ilgili, Yalova başta olmak üzere İzmir, Manisa, Adapazarı gibi şehirlerde 500’e yakın şirket faaliyete geçti. İstanbul’da da yaklaşık 300 kadar fidan ithalat, ihracat ve pazarlama şirketi kuruldu. Bu sektörün başını da yasaklı eski milletvekili Nazlı Ilıcak’ın eşi Emin Şirin çekiyor. Büyükşehir Belediyesi Başkanlığı’nı Refah Partisi’nin kazandığı 1994 yılında, Şirin Çiçekçilik Üretim ve Pazarlama A.Ş.’yi kuran Şirin, 600 bin dolar karşılığı Büyükşehir’e ithal gül satan Gardenia adlı şirketin de ortağı. İstanbul Ticaret Odası kayıtlarına göre Şirin’in Gardenia’nın dışında ortak olduğu 4 şirket daha var. 
     Büyükşehir, bu sıralar tanesi 2 dolardan 300 bin adet gül almaya hazırlanıyor. 600 bin dolar karşılığı olan bu gülleri ithal eden tek şirket de yine Şirin’in ortağı olduğu Gardenia... 
     
     Belediye’nin rolü büyük 
     Büyükşehir’e 1999’da 60 bin, 2000’de 190 bin gül, 2001 yılında da 1 milyon 82 bin 751 bin gül ve çalı satan Gardenia, Emin Şirin ile ortaklığını doğruluyor. Gardenia Şirketi’nin İtalyan asıllı sahibi Ömer Rino Disperati, "Şirketimizin 47 yıllık geçmişi var. Meilland Şirketi’nin Türkiye lisanslı üreticisiyiz. Emin Şirin de aynı şirketin pazarlamasını yapıyor. Aramızdaki işbirliği bu ilişkiye dayanıyor. Bu sektörün gelişmesinde FP’li Belediye’nin rolü büyük" dedi. 
     
Partililerden baskı yapılıyor’      Büyükşehir Belediyesi Çevre Daire Başkanı Prof. Dr. Mustafa Öztürk, yeşil ve estetik bir İstanbul için hiçbir engel tanımadıklarını belirterek şunları anlattı 
     "İstanbul’a 300 bin ithal gül, 35 bin pereniyal bitki, meydanlar için 1000 dev ağaç ithal edeceğim. Tuzla’dan Avcılar’a kadar E - 5 ve TEM Otoyolu üzerinde ses duvarı oluşturacak 150 bin adet yerli ağaç, 3 milyon adet çalı, 3 bin adet mevsimlik çiçek satın alacağız. 
     Park Bahçeler Müdürlüğü, bu yıl 4 milyon 243 bin 508 adet bitki dikmeyi planlıyor. Projelerimiz 3 yıl öncesinden belirleniyor. Standartlarımız belli. Herkes ihaleye girsin. Yolsuzluk varsa, bize şikayetlerini yazılı bildirsinler, ihaleleri takip etsinler." 
     Her yerde olduğu gibi parti tabanından kendisinin de zaman zaman baskı gördüğünü, ancak doğru bildiğini yapmaktan asla şaşmadığını anlatan Öztürk, "Buyrun ihaleleri inceleyin" diyor. 
     İhaleler öncelikle belediyenin BİT’lerinden Ağaç A.Ş.’de kalıyor. O da ihalesiz olarak dilediği şirkete iş yaptırıyor. Öztürk, "Alımlarımızı dolar bazında yapıyoruz. İhalelerin toplam miktarını hesaplamak zor. Ancak, 2001 yılında fidan alımına ve bakımına ayrılan bütçe 16 trilyon lira" diyor. 
     
Yeşil’ şirketler      İşte, "Yeşil ve Estetik İstanbul" projesiyle Ağaç A.Ş.’den iş alan şirketlerden bazıları 
     
     Gardenia Çiçekçilik ve Seracılık 
     Bir milyon 82 bin 751 adet gül, ağaç, yer örtüsü ve çalıyı, 385 milyar 641 milyon 85 bin liraya sattı. 
     
     Marmara Fidancılık ve Seracılık 
     136 milyar 968 milyon 142 bin 500 liraya 344 bin 803 çalı yer örtüsü, ağaç, ithal bitki sattı. 
     
     Doğa Peyzaj 
     45 milyar 900 milyon liraya 510 bin adet yer örtüsü sattı. 
     
     Mercan Çiçekçilik 
     56 milyar 430 milyon liraya 627 bin adet yer örtücü sattı. 
     
     Royal Çiçekçilik 
     35 milyar 282 milyon 120 bin liraya 46 bin 258 çalı, ağaç sattı. 
     
     Şimşek Madencilik 
     Bin 350 Çalı ve ağacı 12 milyar 517 milyon 500 bin liradan sattı. 
     
     Vizyon Peyzaj Seracılık 
     32 bin 544 çalı ve ağacını 21 milyar 146 milyon 275bin liradan sattı. 
     
     Büyük Çamlıca Fidanlığı 
     8 bin 740 ağaç, çamlık ve çalıyı 10 milyar 279 milyon 500 bin liraya sattı 
     
     Not İstanbul dışından da bazı şirketler var 
     



 GÜNCEL 













</TEXT>
</DOC>
