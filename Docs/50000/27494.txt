<DOC>
<DOCNO> 27494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/soneko18.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji santralleri imtiyaz devir sözleşmeleri 30 Ekim'e kadar uzuyor 
</HEADLINE>
<TEXT>

     Devlet Bakanı Tunca Toskay, 30 Haziran tarihinde sona erecek enerji santralleri imtiyaz devir işlemlerinin 30 Ekim'e kadar uzatılmasına ilişkin kanun tasarısının, Bakanlar Kurulu'nda imzaya açıldığını söyledi. 
     Bakanlar Kurulu'nda Eti Holding'in özelleştirme kapsamı dışına çıkarılması için, Özelleştirme Yüksek Kurulu ÖYK kararının imzaya açılması da benimsenirken, Devlet Bakanı Derviş takas ihalesi hakkında bilgi verdi. 
     Devlet Bakanı Toskay, Bakanlar Kurulu sonrası, toplantıda ele alınan konular hakkında bilgi verdi. Toskay, Enerji ve Tabii Kaynaklar Bakanı Zeki Çakan'ın Bakanlar Kurulu toplantısında enerji santrallerinin imtiyaz devir işlemleri hakkında bilgi sunduğunu belirtti. Normalde 30 Haziran tarihine kadar devir işlemlerinin bitmesi gerektiğini belirten Bakan Toskay, ancak Enerji ve Tabii Kaynaklar Bakanı Çakan'ın, ''bunun şu anda yetişmesinin mümkün olmadığı, 30 Ekim sonuna kadar bir uzatmanın yararlı olabileceğini'' ifade ettiğini anlattı. Bakan Çakan'nın bu görüşünün Bakanlar Kurulu tarafından da benimsendiğini belirten Bakan Toskay, kendilerinin bu konuda hazırladığı süre uzatımına ilişkin kanun tasarısının imzaya açıldığını söyledi. 
     
     Eti Holding... 
     Bakan Toskay, özelleştirmeden sorumlu Devlet Bakanı Yılmaz Karakoyunlu'nun da, Eti Holding'in özelleştirilmesi ile ilgili bir yargı kararı bulunduğu, bu yargı kararının uygulanabilmesi açısından Eti Holding'in özelleştirme kapsamı dışına çıkarılarak eski haline getirilmesi gerektiğini ifade ettiğini kaydetti Karakoyunlu'nun bu görüşünün Bakanlar Kurulu tarafından benimsendiğini anlatan Bakan Toskay, Eti Holding'in özelleştirme kapsamı dışına çıkarılmasıyla ilgili bir Özelleştirme Yüksek Kurulu kararının imzaya açılmasının benimsendiğini bildirdi. 
     
     Bakan Derviş takas hakkında bilgi sundu 
     Toskay, Devlet Bakanı Kemal Derviş'in, Bakanlar Kurulu toplantısında Hazine'nin gerçekleştirdiği takas ihalesiyle ilgili bilgi sunduğunu da bildirdi. Derviş'in, takasın miktarı, faiz hadleri ve iştirak açısından takasın oldukça tatminkar geçtiğini belirttiğini ifade eden Toskay, ''Sayın Derviş, takasın, Hazine ve bankacılık sektörü üzerinde bu takasın olumlu etki yapacağını ve ekonominin düzlüğe çıkması bakımından takasın önemli bir adım olduğunu ifade ettiler'' dedi. 







</TEXT>
</DOC>
