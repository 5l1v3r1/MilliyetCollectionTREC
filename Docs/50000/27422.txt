<DOC>
<DOCNO> 27422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/spor/spo10.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar provası 
</HEADLINE>
<TEXT>

Geleneksel Kağıthane Yağlı Güreşleri’ne Ahmet Taşçı ile Cengiz Elbeye renk kattı, başpehlivanlığı ise Şükrü Kazan elde etti 
     CENGİZ MALGIR 

     GELENEKSEL Kağıthane Yağlı Güreşleri, ünlü başpehlivanların katılımıyla adeta bir Kırkpınar provasına döndü. Doping kullandığı için hakkında verilen men cezasına mahkemede yürütmeyi durdurma kararı aldıran Ahmet Taşçı’nın yanı sıra eski Kırkpınar başpehlivanı Cengiz Elbeye ve Vedat Ergin’in de aralarında bulunduğu 14 başpehlivan kıran kırana mücadele etti. 
     TAŞÇI ikinci turda Vedat Ergin’e, Elbeye de yarı finalde Erzurumlu Savaş Yıldırım’a yenildi. Baş pehlivanlığı Yıldırım’ı yenen Samsunlu Şükrü Kazan elde ederken, Vedat Ergin de üçüncü oldu. Sekiz kategoride 300’ü aşkın pehlivanın katıldığı güreşleri Kağıthane Belediye Başkanı Arif Çalban da izledi ve dereceye girenler çeşitli ödüller dağıttı. 
     



 SPOR 
























</TEXT>
</DOC>
