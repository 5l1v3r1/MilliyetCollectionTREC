<DOC>
<DOCNO> 39630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/spor/spo04.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar yıldızdı 
</HEADLINE>
<TEXT>

Trabzon’da "rüzgarın oğlu" lakabıyla anılan Orhan, PAF takımla idmana çıkıyor 
     BORDO - Mavili kulübün sembol isimlerinden Orhan, şimdi PAF takımında forma mücadelesi veriyor. Yıldızı Eskişehir’de parlayan, 21 yaşındayken Trabzon’a transfer olan Orhan, müthiş sürati ve uzun saçlarıyla "rüzgarın oğlu" lakabını almıştı. Milli Takım’da da başarıyla ter döken Orhan için rüzgar ayağının kırılmasının ardından ters esmeye başladı. 
     34 yaşındaki emektar futbolcu, "İnsan sadece ayaktaysa değer gösteriliyor" derken, Teknik Direktör Sadi Tekelioğlu da sezon başında Orhan’ın jübilesini istedi. Kulüpte kalan Orhan, PAF takımla idmanlara çıkarken, "Benim futbola devam edip, etmemem konusu daha medeni ölçülerde çözülebilirdi. Gönlüm kırılmazdı" diyerek, sitemlerini gönderiyor. 
     
     Trabzon’a nazarlık 
     TRABZONSPOR taraftarı Ali Kaynar, 1 milyar liraya malolan gümüş işlemeli dev bir nazarlığı tesislerin dış duvarına astı. Öte yandan Diyarbakır maçının hazırlıklarını sürdüren Bordo - Mavililer dün iki idman yaptı. Sabahki çalışmaya iyileşen Şenol ve Erhan da katıldı. Akşamki idmanda ise Osman hafif bir sakatlık geçirdi. Karadeniz ekibi, pazartesi Kızılcahamam’a giderek, dört günlük kampa girecek. 
     



 SPOR 
























</TEXT>
</DOC>
