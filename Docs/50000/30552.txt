<DOC>
<DOCNO> 30552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur18.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlanan Valiler mahkeme önünde... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu'nun haklarında dava açtığı merkez valileri Güner Özmen ile Recep Yazıcıoğlu'nun yargılanmalarına devam edildi. 
     Yargıtay 4. Ceza Dairesi'nde bugün ilk olarak Paraşüt Operasyonu sonucunda önce açığa alınan, daha sonra merkez valiliğine atanan Güner Özmen hakkında açılan dava görüşüldü. Duruşmaya, Özmen ve avukatı katıldı. 
     4. Daire Başkanı Fadıl İnan, dava konusu olaylarla ilgisi bulunan bazı kişilerin tanık olarak ifadelerinin alınması için yazılan talimat cevaplarının beklenilmesine karar vererek, duruşmayı erteledi. 
     Yargıtay Cumhuriyet Başsavcısı Kanadoğlu tarafından hazırlanan iddianamede, Özmen'in, Altınbaş Holding'in sahibi Yasin Altınbaş ile ''makamının onur ve haysiyetine yakışmayacak yakınlaşma içine girdiği'' belirtiliyor. Özmen ve ailesinin uçak biletlerinin Altınbaş tarafından alındığı, araç telefonunun faturalarının Altınbaş Holding tarafından ödendiği ifade edilen iddianamede, Özmen ailesinin Antalya'da konakladıkları otelin masraflarının da Yasin Altınbaş tarafından karşılandığı kaydediliyor. Özmen'in, Türk Ceza Kanunu'nun TCK ''görevi kötüye kullanma'' hükmünü düzenleyen 240. maddesine göre 1 yıldan 3 yıla kadar hapis istemiyle cezalandırılması istenen iddianamede, ayrıca TCK'nın ''müteselsil suçlar'' başlıklı 80. maddesinin de uygulanması talep ediliyor. 
     Recep Yazıcıoğlu'nun duruşması 
     Eski Erzincan Valisi ve halen merkez valiliği görevinde bulunan Recep Yazıcıoğlu'nun yargılanmasına da Yargıtay 4. Ceza Dairesi'nde devam edildi. 
     Yazıcıoğlu'nun katılmadığı ve avukatının hazır bulunduğu duruşmada, Cumhuriyet Savcısı dava konusu olaylarla ilgili Erzincan Asliye Ceza Mahkemesi'nde görülen dava ile bu davanın birleştirilmesini istedi. 
     Başkan İnan, davaların birleştirilmesi konusunda daha sonra karar verilmesini ve yazılan talimat cevaplarının beklenilmesini kararlaştırarak, duruşmayı erteledi. 
     İddianamede, Yazıcıoğlu'nun Erzincan Valisi olduğu dönemde, Erzincan İl Özel İdare Bütçesi'nden, merkez ilçe ve köylerine ekonomik ve sosyal gelişmelerinde kullanılacak paraları aktarmadığı, bunun yerine bu paraları Erzincan'daki dernek ve vakıflara aktardığı ileri sürülüyor. Yazıcıoğlu'nun da TCK'nın 240 ve 80. maddeleri uyarınca cezalandırılması isteniyor. 
     
     






</TEXT>
</DOC>
