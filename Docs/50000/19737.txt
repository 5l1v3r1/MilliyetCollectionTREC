<DOC>
<DOCNO> 19737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur04.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell 'ALO' dedirtmeye hazırlanıyor 
</HEADLINE>
<TEXT>

     Türk Telekom'un GSM 1800 bandında cep telefonu hizmeti vereceği Aycell, bu ay içerisinde, Türkiye'nin her yerinden ''alo'' dedirtmeye hazırlanıyor. 
     Ulus ve Fatih'teki vericilerden sinyal vermeye başlayan Aycell, abonelerinden sabit ücret almayacak. 
     ''505'' erişim numarasıyla hizmet verecek Aycell'in Ankara, İstanbul, İzmir, Adana, Antalya, Muğla ve Bursa olmak üzere 7 ilde baz istasyon ve santrallerinin kurulması 7 Mayıs'ta tamamlanacak. 7 ilde anahtar teslimi şebeke kuracak olan Aycell, diğer illerde ise Turkcell ve Telsim'in altyapısını kullanacak. Aycell, bu amaçla, söz konusu şirketler ile roaming dolaşım anlaşması imzalayacak. 
     Bayilik oluşturulmasına yönelik çalışmalarını sürdüren Aycell, abonelik işlemlerini de bu ay içerisinde başlatacak. 
     20 milyar lira sermaye ile kurulan Aycell ile ilgili tüm satış ve pazarlama işlemleri, Türk Telekom'un sanal mağazasında yapılabilecek. Bu arada, Yönetim Kurulu Başkanlığı'na Türk Telekom Genel Müdür Yardımcısı ve Yönetim Kurulu Üyesi Vedat Karaaslan'ın getirildiği Aycell'in genel müdürünün de bu ay içerisinde belirlenmesi bekleniyor. 
     Öte yandan Turkcell, Telsim ve Aria'nın ardından Aycell'in de GSM faaliyetlerine başlamasıyla Türkiye'de bu alanda hizmet veren işletmecilerin sayısı 4'e yükselecek. 
     Aycell'in cep telefonu sektörüne girmesiyle görüşme ücretleri ile cep telefonu fiyatlarında indirime gidilmesi ve yeni hizmetlerle kendini gösterecek rekabet ortamı nedeniyle cep telefonu abone sayısının daha da artması bekleniyor. 






</TEXT>
</DOC>
