<DOC>
<DOCNO> 16419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sonspo01.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Koçu "Yenilmemize hakemin hatalı kararı neden oldu" 
</HEADLINE>
<TEXT>

     Erkekler Basketbol Birinci Ligi'nde ezeli rakibi Fenerbahçe'ye uzatmada yenilen Beşiktaş'ta, büyük bir üzüntü yaşanıyor. 
     Beşiktaş Erkek Basketbol Takımı Antrenörü Ahmet Kandemir, Fenerbahçe karşısında özellikle ilk 3 periyotta çok iyi oynadıklarını ve sürekli maçı önde götürdüklerini belirterek, ''Ancak bitime 2 dakika kala oyuncumuz Volkan Aydın'a çalınan hatalı teknik faul, maçı kaybetmemize neden oldu. 7 sayı öndeyken, bir hücumda 6 sayı yedik. Daha sonra da toparlanamadık ve sahadan yenik ayrıldık'' diye konuştu. 
     Kandemir, son periyot ve uzatma bölümünde iyi hücum edemediklerini, son haftalarda üst üste maç yitirmelerinin de oyuncularını son dakikalarda baskı altında bıraktığını vurgulayarak, ''Yine de kazanabileceğimiz bir maçtı. Normal sürenin son saniyesinde Eley'in tiplediği top basket olabilirdi. Ayrıca uzatmada da çok serbest atış kaçırdık. Dün şans da bizim yanımızda değildi'' dedi. 
     Özellikle oyun kurucu bölgesinde Woolridge'i gönderip, yerine Blackwell'i getirdikten sonra, oyun planlarında değişiklikler yapmak zorunda kaldıklarını ifade eden Kandemir, bu durumun da takımı son maçlarda etkilediğini, ancak play-off'larda aynı sıkıntıları yaşamamak için iyi hazırlanmak zorunda olduklarını söyledi. 




</TEXT>
</DOC>
