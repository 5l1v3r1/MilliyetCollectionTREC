<DOC>
<DOCNO> 21153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sondun21.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Berlusconi'nin partisi zaferi garantiledi 
</HEADLINE>
<TEXT>

     İtalya'da dün yapılan genel seçimlerin oy sayım işleminde sona yaklaşılırken, Silvio Berlusconi liderliğindeki merkez sağ ittifakı ''Özgürlüklerin Evi'' zaferini garantiledi. 
     Parlamentonun çoğunluk ve nispi seçim sistemleri çerçevesinde oluşturulduğu İtalya'da, merkez sağ ittifak, Senato ve Meclis seçimlerinde en çok oy alan ittifak oldu. 
     İçişleri Bakanlığı tarafından açıklanan son verilere göre, 315 sandalyenin bulunduğu Senato'da şimdilik 140 koltuk Özgürlüklerin Evi'ne, 86 koltuk ise ''Zeytin Dalı'' ittifakına gitti. 630 sandalyesi bulunan Meclis'in 475 üyesi tek kontenjanlı dar bölgede en çok oy alanın seçildiği çoğunluk sistemine göre belirlenirken, son verilen bilgilerde Özgürlüklerin Evi'nin 199, Zeytin Dalı'nın ise 126 koltuğu elde ettiği belirtiliyor. 
     Çoğunluk sistemine göre ittifak veya partilerin Meclis'e girebilmeleri için yüzde 4'lük barajı aşmaları gerekirken, şimdiki durumda Özgürlüklerin Evi içinde yer alan Forza İtalya, Ulusal İttifak, Hıristiyan Demokratlar Birliği ve Kuzey Birliği, Zeytin Dalı içinde ise Solun Demokratları, Halkçı Parti, Dini'nin Listesi, Demokratlar, Cumhuriyet İçin Demokratlar Birliği, Yeşiller, İtalyan Demokratik Sosyalistler, İtalyan Komünist Partisi ve Liberal Parti ile herhangi bir ittifakta yer almayan Komünist Yeniden Oluşum Partisi'nin barajı aştığı belirtiliyor. 
     Meclis'te geri kalan 155 koltuk, parti listesinin veya adaylar grubunun esas alındığı nispi seçim sistemine göre belirlenirken, bu çerçevede son verilere göre Forza İtalya Berlusconi'nin lideri olduğu parti yüzde 29.3, Solun Demokratları yüzde 16.6, Papatya Rutelli'nin lideri olduğu ittifak yüzde 14.7, Ulusal İttifak yüzde 11.5, Komünist Yeniden Oluşum yüzde 5.1 ve Kuzey Birliği yüzde 4.5 oranlarında oy sahibi oldukları açıklandı. 







</TEXT>
</DOC>
