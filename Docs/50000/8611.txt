<DOC>
<DOCNO> 8611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/dunya/dun02.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Irak’a akıllı yaptırım peşinde 
</HEADLINE>
<TEXT>

ABD, Irak’a yaptırım rejiminde değişiklik arayışında. Dışişleri Bakanı Powell bölgede "yaptırımların gevşetilip, Saddam’a askeri ve mali baskının artırılacağı" bir formül için zemin yokluyor 
     YASEMİN ÇONGAR Washington 

     ABD, Irak’a karşı 11 yıldır süren yaptırımlar rejiminde köklü değişikliğe gitmeyi ilk kez gündemine aldı. Başkan George W. Bush’un, yaptırımların işlemediğini önceki gün resmen açıklaması ardından, Dışişleri Bakanı Colin Powell da bölgede "iktisadi yaptırımların gevşetilmesine, bir yandan da Saddam Hüseyin’e askeri, diplomatik ve mali baskının artırılmasına yönelik" bir plan konusunda zemin yoklayacak. 
     Bush başkanlığı devralmasından beri düzenlediği ilk basın toplantısında, mevcut yaptırımlar rejimini "İsviçre peynirine" benzeterek, bu rejimin "delik deşik" olduğunu yani birçok ihlale maruz kaldığını ve etkili sonuç vermediğini söyledi. 
     
Miloşeviç formülü      Bush, "etkili olabilecek bir yaptırımlar rejimini" tanımlaması istendiğinde, "Bir koalisyon var. Bu koalisyonun benimseyip uygulayacağı bir rejim istiyoruz" dedi. 
     ABD diplomatlarına göre, Powell’ın bugün başlayacak Ortadoğu ve Avrupa gezisi sırasında tartmaya çalıştığı yeni yaklaşım, bir tür "Miloşeviç Formülü" diye adlandırılan "akıllı" bir yaptırım rejimini öngörüyor. 
     Bu yeni rejim, Irak halkını inciten iktisadi yaptırımları gevşetirken, Saddam Hüseyin ve çevresindeki kadronun eline para geçmesini engelleyecek sıkı denetim mekanizmaları kurmayı ve uluslararası toplumu Bağdat ile diplomatik ve ticari temasları kesmeye ikna etmeyi hedefleyecek. 
     


 DÜNYA 












</TEXT>
</DOC>
