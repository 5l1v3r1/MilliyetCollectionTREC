<DOC>
<DOCNO> 8596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur05.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kış yeni başlıyor 
</HEADLINE>
<TEXT>

     Kuraklık tehlikesine karşı umutlarını yağışlara bağlayan Türkiye'de, kara kışın ''yeni başladığı'' bildirildi. 
     TÜBİTAK Başkan Yardımcısı ve ODTÜ Deniz Bilimleri Enstitüsü Öğretim Üyesi Prof. Dr. Cemal Saydam, Doğu Anadolu'daki Otomatik Kar Ölçüm İstasyonları'ndan geçen yıllarda alınan verilere göre, Şubat ayının ortasından itibaren kar yağışının arttığını, bu nedenle kışın henüz yeni başladığını söyledi. Prof. Saydam, ''Gelecek yağışlardan sonra, bazı insanlar, keşke bu kadar dua etmeseydik diyecekler'' şeklinde konuştu. 
     Prof. Saydam, son günlerde yoğun olarak kuraklık tehlikesinden söz edilerek, insanların yağmur dualarına çıktıklarını anımsattı. 
     Yukarı Fırat Havzası'na 1997 yılında 4 adet Tam Otomatik Kar Ölçüm İstasyonu kurduklarını, buradan elde edilen verilere göre yağış miktarına ilişkin değerlendirme yaptıklarını kaydeden Prof. Saydam, istasyonlardan gelen verilerin yıllık biriken karın yarısının Şubat ayının ortasında başlayan yağışlardan geldiğini kaydetti. Prof. Saydam, Şubat ayı ortasına kadar 60 santimetre düzeyinde olan kar yağışının, ayın sonlarına doğru kaydedilen her yağışta kar kalınlığının 120 santimetreye kadar yükseldiğini ifade etti. 
     ubat ayının ortasında başlayan kar yağışlarında sahradan kalkan toz bulutlarının etkili olduğunu söyleyen Prof. Saydam, sahradan yıllık ortalama 20 milyon ton tozun Türkiye'ye geldiğini, bunun 18 milyon tonunun Şubat, Mart ve Nisan aylarında Anadolu'ya ulaştığını bildirdi. Prof. Saydam, ''Bu nedenle asıl kar yağışı Şubat ayının ortasından itibaren olur. Otomatik Kar Ölçüm İstasyonları'ndan aldığımız veriler, yağan karın yüzde 50'sinin Şubat ayının ortasında başlayan yağışlarda kaydedildiğini gösteriyor'' diye konuştu. Prof. Saydam, uydulardan elde ettiği görüntüler ve verilere göre, sahradan yeni toz bulutlarının hareketlendiğini, bu nedenle önümüzdeki günlerde şiddetli ve etkili yağışların görüleceği tahmininde bulundu. 
     Saydam, özellikle Akdeniz ve Doğu Anadolu'da yağışların etkili olacağını, hatta Akdeniz bölgesinde sel yaşanabileceğini söyledi. Bu yağışların kuraklık tehlikesini ne ölçüde giderebileceğinin tam olarak tahmin edilemediğini belirten Saydam, bu tehlikeyi ortadan kaldıracak etkili yağışların önümüzdeki günlerde kaydedileceğini sözlerine ekledi. 




</TEXT>
</DOC>
