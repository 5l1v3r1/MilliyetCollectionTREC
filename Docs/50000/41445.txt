<DOC>
<DOCNO> 41445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo25.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Terim hiç kimseye müsamaha göstermez" 
</HEADLINE>
<TEXT>

     Milan'a transfer olan Ümit Davala, AC Milan Teknik Direktörü Fatih Terim'in başarıya aç bir teknik direktör olduğunu, bu nedenle kendisi de dahil hiç kimseye müsamaha göstermeyeceğini kaydetti. 
     AC Milan'da ilk 11'e girebilmek için çalışacağını belirten Ümit, sözlerini şöyle tamamladı 
     ''AC Milan büyük bir kulüp. Ben de bütün arkadaşlarım gibi forma savaşı yaşayacağım. Terim'in orada olması bu açıdan benim için bir avantaj teşkil etmiyor. Ancak, Fatih Terim ile 4 yıl birlikte çalıştık. Bu açıdan kendimi avantajlı hissediyorum. Sezon başında birçok kulüpten teklif almıştım. Ancak kulüpler anlaşamamıştı. Şu anda ise Fatih Terim'in orada olması nedeniyle tercihim Milan oldu.'' 
     
     Son maçta galibiyet... 
     Galatasaray formasıyla son maçına yarın çıkacak olan Ümit Davala, ''Galatasaray kariyerimi SS Lazio galibiyetiyle noktalamak istiyorum'' dedi. 
     Ümit, teknik direktör Mircea Lucescu'nun düzenlediği basın toplantısına katılarak, Türk ve İtalyan gazetecilerin sorularını yanıtladı. 
     Galatasaray'da dolu dolu 5 yılının geçtiğini vurgulayan Ümit, ''Çok güzel günler yaşadım. İnanılmaz başarılar elde ettik. Bu başarıları yarın elde edeceğimiz galibiyetle noktalamak istiyorum. Bundan sonra da yeni bir sayfa açıyorum. Galatasaray bu sene de çeyrek final başarısını yakalayacak, hatta geçecektir'' diye konuştu. 
     İtalya'ya transfer olmasının yarınki maç öncesi kendisini etkilemediğini de belirten Ümit, tamamen SS Lazio maçına konsantre olduğunu, daha önce İtalyan takımlarına karşı oynadıkları karşılaşmalardan hep zaferlerle ayrıldıklarını ve bunu tekrarlamak istediklerini anlattı. 
     
     
     
     






</TEXT>
</DOC>
