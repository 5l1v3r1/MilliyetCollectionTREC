<DOC>
<DOCNO> 4224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sondun01.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, ulusal füze savunma sistemi konusunda kararlı 
</HEADLINE>
<TEXT>

ABD Başkanı George Bush, ulusal füze savunma sistemi oluşturulması konusunda kararlılığını vurguladı ve kampanyasında verdiği sözü tutarak ABD'nin nükleer silah mühimmatını azaltacağını bildirdi. Bush, Beyaz Saray'da Cumhuriyetçi valilerle görüşmesinden önce gazetecilere yaptığı açıklamada, ''Ulusal füze savunma sisteminde kararlıyız'' dedi. Nükleer silahların azaltılması konusunda da başkanlık kampanyası boyunca verdiği sözü tutacağını belirten Bush, nükleer silahlardaki azalmanın, Rusya ile ABD arasında silahların kontrolünü olumlu yönde etkileyeceğini savunuyor. Bush, ''Ben özellikle nükleer silahlar konusunda, Amerika'nın daha güvenli bir dünya için liderlik etmesini istiyorum'' diye konuştu. ABD ile Rusya, yerleştirilmiş yaklaşık 6 bin nükleer silahı START-2 anlaşması çerçevesinde 2007'ye kadar 3 bine indirmeye söz vermiş bulunuyor. 




</TEXT>
</DOC>
