<DOC>
<DOCNO> 36732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sondun04.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve Tayland sellerle boğuşuyor, ölü sayısı giderek artıyor 
</HEADLINE>
<TEXT>

     İran ve Tayland'da şiddetli yağışların yol açtığı sellerde ölü sayısı giderek artıyor. 
     İran'ın kuzeydoğusundaki Gülistan ve Horasan illerini silip süpüren sellerde ölü sayısı 60'a çıkarken, Tayland'daki sel felaketinde de ölü sayısı 60'a yükseldi. 
     İran devlet radyosunun haberinde, kurtarma ve arama çalışmalarının askeri helikopterlerle yürütüldüğü, askerlerin şu ana kadar Gülistan ilinde 700 kadar kişiyi kurtardığı belirtildi. Yerel yetkililer, Kızılay görevlilerine destek için gönüllülere yardım çağrısında bulundu. Ülkenin kuzeydoğusunda bastıran mevsim dışı yağışlar nehir yataklarının taşmasına ve ekili alanların su altında kalmasına neden oldu. Türkmenistan'a giden anayol sel sularıyla kaplanırken, bazı kasaba ve köylerde içme suyu ve gaz kesintisi başladı. 
     Tayland'da da kurtarma çalışmaları köpeklerin yardımıyla sürdürülürken, kayıplar listesinde halen 71 kişinin bulunduğu kaydedildi. 
     
     







</TEXT>
</DOC>
