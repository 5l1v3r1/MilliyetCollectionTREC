<DOC>
<DOCNO> 19545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/soneko09.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Merkez Bankası faiz indiriyor 
</HEADLINE>
<TEXT>

     ABD Merkez Bankası FED Başkanı ve diğer FED yetkilileri, şirketlerden aldıkları işlerin tatsızlaştığı, morallerin bozulduğu yolundaki hayati bilgiyi alarak, faiz oranlarını indiriyor. 
     Washington Post Gazetesi, Wall Street'de adlarının açıklanmasını istemeyen analistlerin verdikleri bilgi ile FED yetkililerinin açıklamalarını derleyerek verdiği haberinde, FED'in Nisan ayında faiz oranını beklenmedik biçimde yarım puan indirmesinde, iş dünyasından alınan ''işlerin kötüye gittiği'' sinyalinin etkili olduğunu yazdı. 
     Gazete, Nisan ayındaki faiz indiriminden haftalar önce, FED Başkanı Alan Greenspan ekibinin iş dünyasını yakından izleyip, ''şirket yöneticilerinin moralinin rahatsız edici derecede bozulduğunu'' tespit etti. 
     FED Başkanı Greenspan, ekibini, şirketlerin karları ve şirket yöneticilerininin harcamaları ile yatırım planlarına dair açıklamalarını izlemeye yönlendirdi. FED ekibinden bazıları, şirketlerle doğrudan bağlantı kurup, harcama planları hakkında spesifik sorular yönelttiler. Araştırmalar sonucunda, birçok firmanın karların azalışı, ekonomik büyümenin yavaşlaması karşısında harcamalarını kısacakları anlaşılınca, FED yöneticileri, bu durumu değiştirmek ve yıl sonunda ekonomide aşamalı toparlanma sağlamak için harekete geçti ve faiz indirimi kararını erkene aldı. 
     Böylece, FED, faiz indirimi kararı için Yönetim Kurulu'nun 15 Mayıs'daki olağan toplantısını beklemeyip, 18 Nisan'da konferans çağrılı toplantı düzenleyip, faiz oranını yüzde 5'den yüzde 4.5'e düşürdü. 
     Uzmanların çoğu, FED'in 15 Mayıs'daki toplantısında, faiz oranını çeyrek ya da yarım puan daha düşürmesini bekliyor. 
     ABD'de faiz oranlarının düşürülerek, Amerikan ekonomisinde yeniden canlanma sağlanması, dünya ekonomisi için de büyük önem taşıyor. FED, daha önce, ''Amerikan ekonomisindeki yavaşlama sinyallerinin geçen yıl Haziran ayında alınmasına karşın, faiz indiriminde geç kalındığı'' eleştirisine maruz kalmıştı. FED, faiz indirimine geçen yılın sonunda başladı. 
     
     







</TEXT>
</DOC>
