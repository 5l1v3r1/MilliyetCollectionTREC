<DOC>
<DOCNO> 18666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/soneko02.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Wall Street uzmanlarına reform paketini anlatacak 
</HEADLINE>
<TEXT>

     Washington'daki temaslarının ardından 30 Nisan Pazartesi günü New York'a geçmesi beklenen Devlet Bakanı Kemal Derviş, burada düzenlenecek yemekli bir toplantıda, Wall Street uzmanları ve finans çevrelerine Türk ekonomik reform paketi ve istikrar programını anlatacak. 
     Derviş, 1 Mayıs Salı günü Plaza otelde, Amerikan-Türk Cemiyeti ATS tarafından düzenlenen yemekli toplantıya katılacak. Burada yapacağı konuşmanın Derviş açısından, ''Türk ekonomik reform paketini Wall Street borsacılarına sunma açısından ilk fırsat olacağı'' ifade ediliyor. 
     Yemeğe finans kuruluşlarının yanı sıra sanayi kuruluşlarının temsilcileri de davet edildi. 
     Derviş'in New York'ta yapacağı konuşmada, Washington temasları sonunda Türkiye'ye sağlanacak mali desteğin kapsamı konusundaki ilk değerlendirmelere de yer vermesi bekleniyor. 
     Washington'da IMF Başkanı Horst Köhler ve Dünya Bankası Başkanı James Wolfensohn ile biraraya gelen Derviş, Dünya Bankası IMF ilkbahar toplantıları dolayısıyla Washington'da bulunan dünyanın en zengin 7 ülkesinin maliye bakanlarıyla da görüşüyor. 
     New York'taki toplantıyı düzenleyen ATS, 1949 yılında kuruldu. Kar amacı gütmeyen bir kuruluş olan ATS, özellikle ticari, mali, sanayi ve kültürel alanlarda, ABD ile Türkiye arasında yakınlaşma sağlamayı amaçlayan faaliyetler yapıyor. 






</TEXT>
</DOC>
