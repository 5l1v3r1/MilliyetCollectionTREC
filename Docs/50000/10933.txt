<DOC>
<DOCNO> 10933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/spor/aspo.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
8. zafer haftası 2 - 1 
</HEADLINE>
<TEXT>

Antalya direndi, ancak dalga dalga gelen atakları önleyemedi. Fenerbahçe, ligde serisini sürdürdü, Kadıköy’de de 13. kez güldü 
     YUSUF KOBAL 

     İlahi güçler ne zaman ki, futbol sahasına müdahale etmeye başladı, Fenerbahçe’nin az kalsın tılsımı bozuluyordu. İstanbul’da sahasında daha kayıp yüzü görmemiş Fenerbahçe o forsu ile çıktığı Antalyaspor karşısında "böbürlenme padişahım, senden büyük Allah var" şeklindeki uyarıları ile karşılaşıyordu sanki... Yozgat’tan süregelen kötü, dağınık oyun ilk yarı boyunca sahada kendini gösterdi. Fenerbahçe’de usta ayaklar birden acemileşti. Pas hataları, kaybedilen toplar, isabetsiz ortalar... Fenerbahçe hatırlamak istemediği mazisine mi dönmüştü acaba Fenerbahçe’yi bu kaostan çıkarmak için tribünler "Haydi bastır Fener, ölümüne Fener" sloganını haykırsa da, yürekler ağızlara gelmişti bir kere. Fenerbahçe’nin akordu bozulmuştu. Uzun süre sonra Sarı - Lacivertliler’in huzuru pata küte dayak yedi Şükrü Saracoğlu Stadı’nda. Sanki bir feryat duyuldu "Johnson neredesin " 
     İlk yarının bu gerginliği ikinci yarıya baskı, hırs, atak, abluka, telaş ve gol olarak geri döndü. Uzun zaman sonra kulübeye oturan Andersson’un haşmeti, genç Serhat’ı sahada strese bürüdü. Fenerbahçe’nin galibiyet golü geciktikçe Denizli yarattığı Revivo - Serhat gösterisini vizyondan indirip Balic - Andersson gösterimini sahaya sürdü ikinci kez. Serhat ile Revivo’nun filmi ilan tahtasından tam inerken "Yetiş ya Muhammed, yetiş ya Ali" dizelerini hatırlatan Ogün’ün şık golü geldi. Ve tribünlerde de yeniden geçerliliğini kazanan türkü mırıldanmaya başladı "Burası Kadıköy, buradan çıkış yok." 
     
DAKİKALAR      7. dakikada Lazetic, ortasını yaptı. Revivo gelişine vurdu, top direğe ve Adnan’a çarptı, ama çizgiyi geçmişti bir kere 1-0 
     8. dakikada Mustafa ceza sahası içinde etrafında hiçbir Fenerbahçeliyi görmeyince topu kaleye gönderdi. Ancak Rüştü bu tehlikeyi önledi. Yarım dakika sonra bu kez Uğur, Rüştü ile karşı karşıya kaldı. Ama o da kaleciyi geçemedi. 
     15. dakikada kornerden Music aldığı topu ortaladı. Mustafa kafa ile indirdi, Uğur’un düzgün vuruşu Fenerbahçe filelerinde patladı 1 - 1 
     61. dakikada Rapajic frikik kullandı. Top barajdan sekince Hırvat futbolcu bir kere daha kaleye gönderdi. Adnan’dan sekti. Serhat topu almak isterken kendini yerde buldu. Penaltı itirazı sonuç vermedi. 
     64. dakikada Abdullah, ceza sahası içinde Kamil’in sağından atıp solundan geçmek isterken yere yığıldı. Hakem Eryılmaz "devam" dedi. 
     73. dakikada Yusuf’un sağdan ortaladığı top Ogün’ün kafasına öyle bir oturdu ki, Fenerbahçe 2-1 öne geçti. Ve ligde 8. zafer haftasını, sıkıntılı da olsa kucakladı. Sahasında üst üste 13. galibiyete imza attı. 
     
     Maçın Hakemi 
     Eryılmaz’ın yanlışı 
     MUSA Eryılmaz, zorluk derecesi yüksek maçta kontrolü elinden kaçırmamak için olağanüstü çaba sarfetti. Bunu da başardı. İkili pozisyonlara yakın olmaya gayret gösterdi. Avantaj kurallarını da uyguladı. Zaman zaman yan hakemleriyle uyumsuz kaldı. Ancak Fenerbahçeli Abdullah’ın ceza sahası içinde düşürülmesine "devam" demesi en büyük yanlışıydı. 
     
İSTATİSTİK Fenerbahçe Antalya 20 Kaleye atılan şut 7 7 Kaleyi bulan şut 4 9 Faul 25 9 Ofsayt 4 8 Korner 2      
     
     NOTLAR 
Rapajic sürprizi      DENİZLİ, Hırvat milli takımından sakatlığı nedeniyle geri gönderilen ve 21 gün topa ayak süremez denilen Rapajic’i onbirde sahaya sürdü. Denizli, Balic’i ise yine yedek bıraktı. 
     
Andersson 79 gün sonra      İSVEÇLİ futbolcu ameliyat olduktan tam 79 gün sonra ilk kez on sekiz kişilik kadroya girdi. İsveçli futbolcu 73. dakikada da Serhat’ın yerine oyuna alındı. Andersson ayağındaki kırık nedeniyle 3 Ocak’ta ameliyat olmuştu. Ligde beş hafta sonra Fenerbahçe kadrosuna girmeyi başaran golcü futbolcu iki kupa maçında da bulunamamıştı. 
     
Ümitler mağlup      FENERBAHÇE Ümit Takımı düşüşünü Antalya karşısında aldığı 1-0’lık yenilgiyle sürdürdü. Ancak bu mağlubiyete rağmen yedi puan farkla liderliğini devam ettirdi. 
     
Başkanın kızına büyük ilgi      FENERBAHÇE Başkanı Aziz Yıldırım’ın Amerika’da okuyan kızı Gülşah da dün karşılaşmayı izlemeye geldi. Başkanlığa seçildiği günden beri ailesini gizleyen Yıldırım’ın basının kızına olan ilgisine esnek davrandığı gözlendi. Yıldırım’ın diğer kızı Hande de Amerika’dan gelen yirmi arkadaşıyla maçı seyretti. 
     
Stat dolmadı      SARI - Lacivertli taraftarlar Antalyaspor maçına da ilgi gösterirken ilk kez stadı dolduramadılar. Konuk Antalyaspor’un ise hiçbir taraftarı karşılaymayı izlemeye gelmedi. 
     
ABD’liler geliyor      ŞÜKRÜ Saracoğlu Stadı’nın üstünü kapatmak için Amerikalı bir grup yöneticinin bugün İstanbul’a geleceği belirtildi. Hamdi Akın ile görüşecek olan heyet proje hakkında bilgi alış verişinde bulunacak. 
     
Uche - Johnson berabere kaldılar      FENERBAHÇELİ Uche ve Johnson’ın da gittiği Dünya Kupası Afrika 2. Grup eleme maçında Nijerya ile Gana golsüz berabere kaldı. Nijerya’da G.Birliğili Babangida ve Beşiktaş’ın kalecisi Shorunmu da yer aldı. 18 yıldır rakibine yenilmeyen Gana unvanını sürdürürken, Nijerya da finaller yolunda avantajını devam ettirdi. 
     


 SPOR 


























</TEXT>
</DOC>
