<DOC>
<DOCNO> 12001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/ekonomi/eko09.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks yükselecek 
</HEADLINE>
<TEXT>

PORTFÖY YAŞAR ERDİNÇ 
     Finans piyasaları ve reel kesim, bugün açıklanması beklenen IMF ile ön çerçeve anlaşmasının şartlarını bekliyor. Büyük bir olasılıkla daha önce IMF tarafından verilmesi kararlaştırılan ek rezerv imkanı öne çekilecek. Bu durumda takvime bağlanan 10 milyar doların üzerindeki paranın bir kısmı hemen gönderilecek ve bu da ihalenin sorunsuz geçmesi için gerekli ortamı yaratacaktır. Başarılı bir ihale şansı oldukça yükselmiştir. Çünkü Kemal Derviş gerçeken de insanüstü bir çaba harcayarak hafta sonunu çok verimli geçirdi. G - 7 ülkelerinin büyükelçileri, IMF Avrupa Direktörü Deppler ve Dünya Bankası Türkiye Temsilcisi Chhiber ile bir toplantı yapmayı da ihmal etmedi. Bu şartlar altında piyasaların bugün rahatlamaması için bir sebep yok. Fakat ısrarla vurgulamalıyız ki bu rahatlama bütün sorunların çözüldüğü anlamına gelmeyecektir. Önemli olan nokta sorunsuz bir ihalenin ardından tahvil ve bono piyasasında ve borsadaki hareketlerin ne kadar rahatladığı ve yeterli güven ortamının oluşup oluşmadığıdır. 
     
Güven oluşturulması önemli      Bugün için beklenen açıklamalar yapıldıktan sonra dövizde bir gevşeme trendi başlayabilir ve dolar 950 bin ve Mark 430 seviyeleri veya bu seviyelerin altına doğru gerileme eğilimine girebilir. Bu gerilemenin ne kadar kalıcı ve sağlıklı olduğunu anlayabilmek için diğer barometrelere bakmamız gerekiyor. İki önemli barometre açıklanacak olan IMF ön çerçeve anlaşmasına piyasaların ne kadar güven duyduğunu ortaya koyacaktır. En azından 2-3 haftalık kalıcı bir iyimserliğin hakim olabilmesi için 
     Tahvil ve bono piyasasındaki işlem hacminin geçmiş üç haftalık ortalamaya göre en az iki katına çıkması beklenmelidir. 
     Tahvil ve bono piyasasında işlem hacminin artması yanında faizlerin de bir miktar gevşemesi gereklidir. Artan işlem hacmiyle faizlerin artış trendine girmesi elbetteki olumsuz sinyaller olarak algılanacaktır. Bu tür bir durumda dövizin tekrar yükselişe geçmesi beklenir. 
     Üçüncü bir sinyal ise borsadan beklenmelidir. 2 - 3 haftalık kalıcı bir iyimserlik ve güvenin oluştuğunun en önemli sinyali İMKB 100 Endeksi’nin 9.100 - 9.200 aralığındaki direncini yukarı kırarak en azından 9.300 seviyelerinde günlük kapanış yapmasıdır. Bu arada işlem hacminin de günlük bazda en azından 350 trilyonu aşması gereklidir. Aksi halde boğa tuzağı dediğimiz durum oluşabilir. Yani 9.200 direnci kırıldı ve endeks yukarı gidiyor derken, 9.400 civarı görüldükten sonra bir anda tekrar endeksde 9.200’ün altına düşüş gerçekleşebilir ki bu durumda endeksin yönünü tekrar yukarı çevirmesi zorlaşacaktır. 
     
Olumlu başlangıç beklentisi      Sonuç olarak piyasalar için bu hafta olumlu bir başlangıç olması olasılığı çok yüksektir. Dövizde gevşeme, borsada artış ve faizlerde çok ufak çapta gevşeme görülebilir. Bunu tahmin etmek için müneccim olmaya gerek yok. Fakat sonrasını yorumlayabilmek işin zor yanı. Ben de sizlere, sonrasını daha net değerlendirebilmek için tahvil ve bono piyasası ile borsayı izlemenizi tavsiye ediyorum. Önemli olan nokta, kamu bankalarının açıklarının nasıl ve hangi yöntemle kapatılacağı, reel kesimin likidite ve nakit krizinin nasıl rahatlatılacağı özelleştirilme takvimi fondaki bankaların durumunun ne olacağı reel kesimin şu an için vergi ödememeyi bir finansman yolu olarak seçmesiyle birlikte vergi gelirlerinde doğabilecek düşüşün nasıl bertaraf edileceğidir. Bu soruların yarısına verilecek güven yaratıcı cevap, inandırıcı öneri ve uygulamalar bile bizi daha güzel bir Türkiye’ye götürür. 
     


 EKONOMİ 

















</TEXT>
</DOC>
