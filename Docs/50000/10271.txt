<DOC>
<DOCNO> 10271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/guncel/gun01.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TAM 2 MİLYON CİVCİV, YEM İTHAL EDİLEMEDİĞİ İÇİN GAZLA KATLEDİLDİ 
</HEADLINE>
<TEXT>
Civciv soykırımı 
Son aylarda maddi açıdan sıkıntılı günler geçiren Mudurnu Tavukçuluk, yeteri miktarda yem hammadesi ithal edemediği için çareyi civcivleri zehirlemekte buldu 
     KADİFE ŞAHİN 

     Ekonomik kriz, Mudurnu Tavukçuluk’a da darbe indirdi. 2 bin 200 çalışanı işsiz kalan Türkiye'nin en büyük beyaz et entegre tesisi, maddi sıkıntılar yüzünden daha önce örneği yaşanmamış bir olaya sahne oldu. Bankalardan aldığı kısa vadeli borçlarını ödeyemez duruma gelen firma, hammaddesi ithal olan yeme para bulamadığı için 2 milyon civcivi formaldehit gazı vererek imha etti. Firmanın üretim bölümünde görevli üst düzey bir sorumlunun verdiği bilgiye göre, firma civcivlerin açlıktan acı çekerek ölmemesi için bu kararı aldı. 
     
Isı düşürerek öldürdüler      Mudurnu Tavukçuluk, bölgede kendileri için fason üretim yapan üreticilere de "Size yem veremiyoruz, ister elinizdeki civcivleri imha edin, ister besleyin. Size bırakıyoruz" dedi. Mudurnu Tavukçuluk’un sahipleri Uğur ve Oktay Türesin kardeşler, gazla imha olayı hakkında yorum yapmaktan kaçınarak, "Yem veremediğimiz için öleceklerinden, civcivleri ısı düşürerek ve kuluçkalarını açmayarak daha yumurtadayken imha ettik" dedi. 
     
2 milyonu açlıktan öldü      Türesin kardeşler, "Türk lirası bazında satılan yem hammaddesi dolar bazında satılmaya başlanınca 7 milyon tavuğumuza yem veremedik. Bunun sonucunda 2 milyon tavuk açlıktan öldü. Bu olayda bankalar kadar marketlerin de etkisi var. Önceden parasını 30 günde ödeyen marketler 90 günde ödeyince biz de yem almakta geciktik" diye konuştular. Olaydan kısa vadeli kredi aldıkları 12 bankayı da sorumlu tutan Türesin kardeşler, bankalara dava açacaklarını söylediler. 
     
Formaldehit solunumu durduruyor      Kanserojen özelliğe sahip renksiz bir gaz olan formaldehit, su ile karıştırıldığında dezenfekte edici olarak biliniyor. Ancak katkısız olarak kullanıldığında solunum yollarını etkileyerek ölüme yol açıyor. Yapıştırıcı, çimento ve ilaç üretiminde kullanılıyor. 
     


 GÜNCEL 

















</TEXT>
</DOC>
