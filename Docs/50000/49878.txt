<DOC>
<DOCNO> 49878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/ekonomi/eko03.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borusan Grubu İtalya’ya uzandı 
</HEADLINE>
<TEXT>

10 milyon dolara İtalya’da otomotiv yan sanayi fabrikası satın alan Borusan, Avrupa’da ikinci bir fabrika daha almayı planlıyor 
     EKONOMİ SERVİSİ 

     Türkiye’nin yaşadığı ekonomik krizlerden sonra yabancıların Türkiye’de değerinin altında şirket alımları hızlanırken, Türk şirketi Borusan ise İtalya’da yatırıma girdi. Borusan Boru, 10 milyon dolara satın aldığı İtalya merkezli Structo Vobarno fabrikası ile özel boru kapasitesini 3 misli artırmayı hedefliyor. 
     Borusan Holding Genel Müdürü Agah Uğur, dünyada ve Türkiye’de ekonominin zor bir dönemden geçtiğini belirterek, ’Şimdi yurtiçi ve yurtdışındaki açık noktaları bulup, bunları en iyi şekilde değerlendirme zamanı’’ dedi. 
     
     Fırsatı değerlendirdik’ 
     Uğur, kriz koşullarında, Türk sanayi tesislerinin yabancı sermaye tarafından değerinin altında satın alınacağı konusunda oluşan karamsarlık ortamında İtalya’da fabrika almalarının moral etkisi yarattığını belirterek, "Türkiye’nin tek çıkış yolu da çok üretmektir. Şimdi küçülme, içine kapanma, üretmeden tüketme zamanı değildir" dedi. 
     Borusan Boru Genel Müdürü Bülent Demircioğlu da İtalya’daki fabrikanın hammadde ihtiyacının yüzde 60’ının Gemlik’teki fabrikadan sağlanacağını belirtti. 
     Başka bir Avrupa ülkesinde fabrika satın alacaklarını kaydeden Demircioğlu, 2005’e kadar 650 bin tonluk Avrupa pazarından yüzde 10 pay almak istediklerini söyledi. Demircioğlu, "Vobarno fabrikasının 25 bin ton kapasitesi var, Halkalı’daki fabrikamızın 15 bin ton kapasitesini 25 bin tona çıkartacağız. Avrupa’da yeni ilgilendiğimiz fabrikanın kapasitesi de 20 bin ton. Toplam kapasitemiz 70 bin tona çıkacak" dedi. 
     
     7.3 trilyon lira Borusan’ın 9 aylık net k rı 

</TEXT>
</DOC>
