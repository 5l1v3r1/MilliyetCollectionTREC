<DOC>
<DOCNO> 1056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sondun05.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Clinton’ın politikalarını tersine çevirecek 
</HEADLINE>
<TEXT>

     ABD’de 20 Ocak’ta başkanlık görevine başlayacak George Bush, şimdiki Başkan Bill Clinton’ın bazı dış politikalarını tersine çevireceğinin ilk somut işaretini verdi. 
     Bush’un, ilk olarak, Clinton’ın imzalattığı uluslararası insanlığa karşı işlenen suçlar mahkemesinin ICC kurulmasına ilişkin antlaşmadan ABD’nin imzasını geri çekmeye hazırlandığı bildirildi. 
     ABD’nin 43’üncü başkanlığına seçilen Bush’un dış politika danışmanlarından, eski Dışişleri Bakan Yardımcısı John Bolton, yayinladigi açıklamasında, ICC’nin siyasi amaçlı bir mekanizma olacağını ve diğer bazı ülkeler tarafından ABD’yi hedef alabileceğini bildirdi. 
     Bolton, Amerikan kurumlarının üzerinde olması açısından ABD anayasasını ihlal edeceğini belirttiği ICC’nin kurulmasına Washington’ın hiçbir katkıda bulunmaması gerektiğini belirterek, Bush döneminde, Clinton adına atılan imzanın geri çekileceğinin işaretini verdi. 
     Gözlemcilere göre Bush yönetimi, bu mahkemenin, ülke dışındaki operasyonlarda görev alan Amerikan askerlerini yargılamaya kalkmasından ve hatta ABD’nin İkinci Dünya Savaşı’nda Japonya’ya karşı atom bombası kullanmasını bile gündemine almasından kaygı duyuyor. 
     Merkezi Roma’da olması planlanan ICC’nin, başta savaş suçları olmak üzere, soykırım benzeri iddiaları incelemesi ve bu mahkemenin yetkilerinin, ulusal kurumların üzerinde olması öngörülüyor. ICC’nin kurulması, antlaşmaya imza koyan ülkelerin 60’ının parlamentolarında onaylanmasının ardından yürürlüğe girecek. 
     Bush’un tersine, ICC’nin kurulmasına ilke olarak destek veren Clinton, ABD adına bu anlaşmanın imzalanmasını 31 Aralık’ta kararlaştırmıştı. 
     




</TEXT>
</DOC>
