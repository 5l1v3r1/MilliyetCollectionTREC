<DOC>
<DOCNO> 22803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo07.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal Nouma "Tek sorun benim farklı olmam" 
</HEADLINE>
<TEXT>

     Beşiktaş'ın golcü futbolcusu Pascal Olivier Nouma, bu sabah ülkesi Fransa'ya gitti. 
     Siirt Jet-Pa Spor maçında gördüğü sarı kartla cezalı duruma düşen ve Denizlispor ile yapılacak son lig karşılaşmasında forma giyemeyecek olan Nouma, dün Fulya Tesisleri'ndeki özel eşyalarını topladıktan sonra, bugün de İstanbul'dan ayrıldı. 
     Bu sezon aldığı cezalar ve teknik direktör Daum ile yaşadığı sorunlar nedeniyle Beşiktaş'tan kopma noktasına gelen Nouma, Atatürk Havalimanı'nda yaptığı açıklamada, kimseyle sorunu olmadığını, tek problemin kendisinin farklı olmasından kaynaklandığını söyledi. 
     Nouma, Fransa'ya tatil için gittiğini ve İstanbul'a yeniden döneceğini kaydederek, ''Ben herhangi bir transfer teklifi almadım. Transfer görüşmesi için de gitmiyorum. Bu sezon bazı sorunlar yaşadım. Ancak söylendiği gibi ne teknik heyet, ne arkadaşlarım, ne de yöneticilerle sorunum yok. Tek problem benim farklı olmam. Ancak bunun için de birşey yapamam, ben farklıyım. Beşiktaş'a döneceğim'' diye konuştu. 






</TEXT>
</DOC>
