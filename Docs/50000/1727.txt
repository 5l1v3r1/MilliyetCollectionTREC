<DOC>
<DOCNO> 1727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur12.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo şarkısına 180 gün kapatma 
</HEADLINE>
<TEXT>

     Radyo ve Televizyon Üst Kurulu RTÜK ,terör örgütü PKK'nın elebaşı Abdullah Öcalan'a ithaf edildiği anlaşılan müzik parçası nedeniyle Ankara'da yayın yapan Çağdaş Radyo'ya 180 gün yayın durdurma cezası verdi. 
     RTÜK, dün yaptığı toplantıda, İzleme ve Değerlendirme Dairesi'nin raporlarını ele aldı.Üst Kurul, raporlar ışığında yaptığı değerlendirme sonucu, Çağdaş Radyo'nun 15 Aralık 2000 tarihindeki müzik programında ''PKK terör örgütü elebaşı Abdullah Öcalan'a ithaf edildiği anlaşılan bir müzik parçasının'' yayımlandığını tespit etti. 
     RTÜK, ''İmralım bir yana da dünya bir yana'' ifadeleri ve diğer sözleriyle terör örgütü elebaşı Abdullah Öcalan'a özlem duyulduğunu anlatan şarkının, 3984 sayılı Radyo ve Televizyonların Kuruluş ve Yayınları Hakkında Kanun'un 4. maddesinin ''Toplumu şiddet, terör ve etnik ayrımcılığa sevk eden ve toplumda nefret duyguları oluşturacak yayınlara imkan verilmemesi''ne ilişkin g bendine aykırı olduğuna karar verdi. Üst Kurul, ayrıca yayında hapishanelerdeki ölüm oruçları ve açlık grevlerinden bahsedilirken, ''Devlet ricali onurdan şereften ne anlar'' sözlerine yer verildiğini belirledi. Üst Kurul, bu gerekçelerle Çağdaş Radyo'nun yayınlarının 180 gün süreyle durdurulmasını kararlaştırdı. 
     Üst Kurul ayrıca, özel istek üzerine ücret karşılığı müzik yayını yapan Manisa'daki Seç FM'e de uyarı cezası verdi. Üst Kurul, Seç FM'in posta çeki havalesiyle en az 750 bin lira karşılığında özel istek parçalarını yayımlamasının, 3984 Sayılı yasanın ''Özel amaç ve çıkarlara hizmet eden ve haksız rekabete yol açan yayın yapılmaması''na ilişkin k bendine aykırı olduğuna karar verdi. 




</TEXT>
</DOC>
