<DOC>
<DOCNO> 37726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/spor/spo01.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kjaer'e güvenoyu 
</HEADLINE>
<TEXT>

Siyah - Beyazlı yöneticiler, ayağının tozuyla Bursaspor maçına çıkan Danimarkalı kaleciye, iki gol yemesine rağmen, övgüler yağdırdılar 
     BEŞİKTAŞ Asbaşkanı Yıldırım Demirören Bursaspor karşısında oynanan futbola ve yeni kaleci Kjaer’e tam not verdi. Demirören, "İki puan bıraktık, ama takımın ortaya koyduğu futbol bizi çok umutlandırdı. Eski Beşiktaş geri dönüyor. Kayıp beş puanı bu oyunumuzla telafi edeceğimize inanıyorum. Kaleci Kjaer de iyi oynadı. Yaptığı kurtarışlarla maçı döndürdü" dedi. 
     DANİMARKALI kalecinin ilk maçı olmasına rağmen güven verdiğini belirten Siyah - Beyazlı yöneticiler, takıma alıştıktan sonra Kjaer’in çok daha iyi maçlar çıkaracağını iddia ettiler. Kjaer ise "Ben 1.5 günlük Beşiktaşlıyım. Sorumluluklarımı biliyorum ve başarılı olacağıma inanıyorum" derken, yüzüne aldığı darbe sonucu Danimarkalı kalecinin kaşına pens atıldı. 
     SİYAH - Beyazlı takımın yeni kalecisine Danimarka basını da geniş yer ayırdı. B.T gazetesi Bursa yolculuğu sırasında telefonla konuştukları Kjaer’in "Rüyada gibiyim" sözlerini manşete taşırken, Ekstra Bladet, "Futbol hayatının sonbaharında Türkiye’nin en büyük kulüplerinden biri olan Beşiktaş’a imza atarken aynı sultanlar gibiydi" yorumunu yaptı. 
     
Daum cıldırdı      BEŞİKTAŞ Teknik Direktörü Christoph Daum, maç süresince hop otordu, hop kalktı. Alman hocanın ilk tepkisi taç atışlarında görevlilerin topu geç getirmesi oldu. Daum, özellikle ilk yarıda orta hakemin maçı bir dakika uzatmasına sinirlendi ve adeta saçını - başını yoldu. Alman hocayı yardımcıları sakinleştirmek için yoğun uğraş verdi. 
     İKİNCİ yarıda özellikle kaçan gollere büyük tepki veren Daum, savunmanın yaptığı hatalarda ise çılgına döndü. Bursaspor’un ikinci golünden sonra oyuncularına saha kenarından sert uyarılar yapan Alman hoca, Trabzonspor maçında olduğu gibi Bursaspor karşılaşmasından sonra da basın toplantısı yapmayarak hemen otobüsün yolunu tuttu. 
     
     



 SPOR 

























</TEXT>
</DOC>
