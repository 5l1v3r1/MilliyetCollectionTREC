<DOC>
<DOCNO> 17525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sonspo05.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı yarın toplanıyor...Ogün kadrodan çıkarıldı 
</HEADLINE>
<TEXT>

     Arnavutluk ile 25 Nisan Çarşamba günü Gaziantep'te özel bir maç yapacak olan A Milli Futbol Takımı aday kadrosu yarın İstanbul'da toplanacak. 
     Milliler, yarın saat 13.00'de Polat Renaissance Oteli'nde kampa girecek ve akşam 18.00'de de Florya Metin Oktay Tesisleri'nde ilk çalışmasını yapacak. 
     A Milli Takım, karşılaşmanın yapılacağı Gaziantep'e 24 Nisan Salı günü saat 15.00'de özel bir uçakla gidecek ve son çalışmasını 18.30'da Kamil Ocak Stadı'nda gerçekleştirecek. 
     Teknik direktör Şenol Güneş de yarın saat 12.00'de Polat Renaissance Oteli'nde bir basın toplantısı düzenleyecek. 
     A Milli Futbol Takımı'nın, Arnavutluk ile yapacağı özel maçın aday kadrosundan, Gaziantepspor ile yapılan lig maçında ciddi biçimde sakatlanan Fenerbahçeli Ogün Temizkanoğlu çıkarıldı. 
     Milli Takımlar Teknik Direktörü Şenol Güneş, Ogün'ün yerine aday kadroya yeni bir isim çağrılıp çağrılmayacağına yarın karar vereceklerini söyledi. 
     Gaziantep Kamil Ocak Stadı'nda 25 Nisan Çarşamba günü saat 20.15'de başlayacak ve TRT-1'den naklen yayınlanacak olan karşılaşmayı, İsrail'den Heir Levi, Abud El-Ramili ve Eyal Hatuka hakem üçlüsü yönetecek. 



</TEXT>
</DOC>
