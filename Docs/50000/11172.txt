<DOC>
<DOCNO> 11172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/soneko04.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street'deki düşüş Asya'yı vurdu 
</HEADLINE>
<TEXT>

     İşlem hacmi bakımından dünyanın en büyük menkul kıymetler borsası New York Wall Street'deki düşüşlerin olumsuz yansıdığı Asya ülkelerindeki borsalarda endeksler bugünü önemli oranlarda puan kayıplarıyla kapattı. 
     Japonya'daki siyasi istikrarsızlığın, dünyanın bu ikinci büyük ekonomisinin idaresinde zayıflık endişesi yaratması üzerine, Tokyo menkul kıymetler borsasında Nikkei Endeksi bugün 351.67 puan yüzde 2.89 oranında kaybederek son 16 ayın en düşük düzeyine, 11,819.70 puana indi. 
     Bu ülkenin dünyaca ünlü şirketlerinin hisse senetlerinin değer kaybı, en büyük ihracat pazarı ABD'ye satışların azalması, fiyatlar genel seviyesinin düşmesi, durgunluk, Japon bankalarının batık kredi yükleri, borsada düşüşlere neden oldu. Güney Kore'de Seul borsasında Kore Bileşik Endeksi bugün 17.08 puan yüzde 3.13 oranında kaybıyla 527.97 puana indi. Hong Kong borsasında Hang Seng Endeksi açılışta yüzde 3.3, öğleyin yüzde 2.85 oranında 392.96 puan puan kaybıyla 13,383.76 puana geriledi. 
     Singapur'da Straits Times Endeksi 67.51 puan yüzde 3.65 oranında düşüşle 1,782.33 puana indi. Sydney borsası endeksi 54.4 puan yüzde 1.7 oranında kaybıyla 3,211.4 puana indi. Endeks, 21 Aralık 2000 tarihinden bu yanaki en yüksek günlük puan kaybını bugün kaydetti. 
     Ericsson başta olmak üzere, Lucent ve Nortel gibi global iletişim devlerinin satışları ve karlarındaki azalış, Asya borsalarındaki düşüşlerde etkili oldu. 




</TEXT>
</DOC>
