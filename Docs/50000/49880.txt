<DOC>
<DOCNO> 49880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/ekonomi/eko06.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye desteği hak ediyor 
</HEADLINE>
<TEXT>

     ABD Hazine Bakanlığı’nın bir yetkilisi, Türkiye’nin finansman ihtiyacı üzerinde yoğun şekilde çalışıldığını ve Uluslararası Para Fonu’nun IMF Ankara’ya heyet gönderme kararının memnuniyetle karşılandığını söyledi. 
     Aynı yetkili, Reuters’a yaptığı açıklamada da, Türk ekonomisinde ağustosta ve eylül başında olumlu ilerleme görüldüğünü, ancak 11 Eylül terörist saldırılarının durumu etkilediğini belirterek, "11 Eylül saldırılarının Türkiye’nin ekonomisine tam etkileri ve Türkiye’nin finansman ihtiyacı üzerinde yoğun olarak çalışılıyor" dedi. 
     ABD Başkanı George W. Bush yönetiminin bir yetkilisi de Türkiye’nin, ekonomik programı uygulamada yoğun çaba göstermesinden dolayı Washington’un desteğini hak ettiğini söyledi. Bu yetkili, "Türkiye’nin dışında ve kontrol edilemeyen gelişmeler meydana geldi. 11 Eylül de bu durumu ağırlaştırdı. ABD olarak bu ortamda Türkiye’yi kendi haline bırakamazdık" dedi. 
     Bu arada Financial Times gazetesinde yer alan bir haberde Türkiye’nin, IMF’den acı ilaç almakla yetineceği öne sürüldü. ABD’li bir yetkilinin, "Bunlar Türkiye’ye ceza değil, her yıl sıraya girip 10 milyar dolar borç istemesini önlemeye yönelik ilaç" dediği belirtildi. 
     



 EKONOMİ 






















</TEXT>
</DOC>
