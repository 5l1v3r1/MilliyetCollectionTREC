<DOC>
<DOCNO> 35907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo14.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'e iki süper yabancı 
</HEADLINE>
<TEXT>

     Erkekler Basketbol Birinci Ligi'nin iddialı ekiplerinden Efes Pilsen, 2 ''süper'' yabancı oyuncuyu renklerine bağladı. Lacivert-beyazlılar, Litvanyalı Stombergas ve Letonyalı Kambala ile sözleşme imzaladı. 
     Efes Pilsen, yabancı oyuncularıyla yollarını ayırdıktan sonra sürdürdüğü transfer çalışmalarını sonunda tamamlarken, lacivert-beyazlı kulüp son olarak İspanya'nın TAU Ceramica takımında forma giyen ünlü Litvanyalı forvet Soulius Stombergas ile sözleşme yaptı. 
     Kariyerine 1993 yılında Atletas Kaunas takımında başlayan Stombergas, 1996-97 sezonunda Çin'in Vostok Şangay ekibinde forma giydi. Daha sonra ülkesinin Zalgiris Kaunas takımına dönen 2.02 boyundaki oyuncu, 1999-2000 sezonunda İtalya'nın Kinder Bologna takımına geçti. 
     28 yaşındaki oyuncu, 1994 yılından bu yana Litvanya Milli Takımı forması giydi ve bu takımla 1995 Avrupa Şampiyonası'nda gümüş, 1998 İyiniyet Oyunları ve 2000 Olimpiyatları'nda ise bronz madalya kazandı. Stombergas, kulüpler düzeyinde ise, Zalgiris Kaunas ile 1998 yılında Avrupa Kupası'nı 1999 yılında da Avrupa Ligi'ni kazandı. 
     Stombergas, geçen yıl yer aldığı TAU Ceramica takımıyla Avrupa Ligi'nde final oynarken, oyuncu yüzde 52, 2 sayı, yüzde 51 de 3 sayı yüzdeleri ve 12 sayı ortalamasıyla mücadele etti. 
     Efes Pilsen'in bir diğer transferi Letonyalı pivot Kaspars Kambala ise 23 yaşında ve 2.06 boyunda. 
     ABD'de 1 yıl lisede oynadıktan sonra 4 yıl boyunca kariyerini NCAA Ligi'nde sürdürdü. 2000-2001 sezonunda takımının yaptığı 28 maçın 27'sinde ilk 5'te sahaya çıkan Kambala, 16.9 sayı ve 9.1 ribaunt ortalamalarıyla oynadı. Kambala ayrıca, 1998 yılında düzenlenen 22 Yaş Altı Avrupa Şampiyonası'nın en iyi takımına seçilmişti. 
     Efes Pilsen'in 2 yeni oyuncusu, 31 Ağustos'ta Türkiye'de başlayacak olan 32. Avrupa Basketbol Şampiyonası'nda ülkelerinin milli takımlarında forma giyecek. Stombergas Litvanya, Kambala da Letonya Milli Takım formaları altında mücadele ederken, Kambala, Letonya ile birikte B Grubu'nda Türkiye'ye karşı oynayacak. 
     
     
     







</TEXT>
</DOC>
