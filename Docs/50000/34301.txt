<DOC>
<DOCNO> 34301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko06.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en önemli 1000 ekonomisti arasında 7 Türk var... 
</HEADLINE>
<TEXT>

     Avrupa Ekonomik Kuruluşu EEA tarafından yaptırılan bir araştırmada, dünyanın en önemli 1000 ekonomisti arasına 7 Türk ekonomisti girdi. 
     Bilimsel açıdan yapılan değerlendirme sonunda, 1000 önemli ekonomist listesinde, Massachusetts Teknoloji Enstitüsü MIT Ekonomi Profesörü Daron Acemoğlu, 12'inci, Prof. Dani Rodrick Harvard Üniversitesi-ABD 50'inci, Prof. Erinç A. Yeldan Bilkent Üniversitesi-Ankara 131'inci, Prof. Abdullah Yavaş PA State Üniversitesi-ABD 175'inci, Prof. Selahattin İmrohoroğlu Güney California Üniversitesi-ABD 432'inci, Prof. Timur Kuran Güney California Üniversitesi-ABD 585'inci ve Prof. Tayfun Sönmez Michigan Üniversitesi-ABD ise 735'inci sırada yer aldılar. 
     EEA için yapılan araştırmalardan ''Scott ve Mittias'' kaynaklı listede ise, Prof. Daron Acemoğlu 8'inci, Chicago Loyola Üniversitesi profesörlerinden Vefa Tarhan ise 107'inci sırada yer aldılar. 
     EEA için yapılan araştırmalardan Hirsch listesinde ise, Daron Acemoğlu dünyanın en önemli 500 ekonomisti arasında ikinci sırada yer aldı. Bu listede ayrıca Profesör Faruk Gül de 387'inci olarak gösterildi. 
     Kalaitzidakis araştırması olarak belirtilen bir başka listede ise, Prof. Daron Acemoğlu 8'inci sırada, Prof. Faruk Gül ise, 232'inci sırada yer aldılar. 
     EEA'ya araştırma yapma görevini, konu ile ilgili yarışmayı kazanarak elde eden Tom Coupe, ekonomi konusunda doktora yapan bir öğrenci olarak biliniyor. Tom Coupe tarafından yapılan araştırma sonucu hazırlanan dünyanın en önemli 1000 ekonomisti listesini değerlendiren ABD'li ekonomi uzmanları, uzun dönemde yapılan, ciddi ve bilimsel bir araştırma olduğunu vurguluyorlar. 
     Yapılan araştırmalarda, ekonomi bilim adamlarının yazmış olduğu ekonomik raporlar, haklarında medyada çıkan haberler ve ortaya koydukları teorilerin değerlendirildiği kaydedildi. Dünyanın en önemli ekonomistlerini belirlemek için, 4 Fransız, 2 Belçikalı, bir Kanadalı ve 2 Kıbrıslı bilimadamının, EEA için araştırma yaptıkları açıklandı. Dünyanın en önemli 1000 ve 500 ekonomisti listelerine, internetteki arama motorlarından Yahoo'da, ''Tom's Ranking'' yazılarak ulaşılabiliyor. 
     
     'Yardımcı olaktan mutlu oluruz" 
     Dünyada bilimsel ekonomi açısından önemli bir isim olarak bilinen Prof. Daron Acemoğlu, ekonomi eğitimini İngiltere'de yaptı. ABD üniversitelerinde görev yapan çok sayıdaki genç Türk ekonomistlerinden sadece biri olduğunu belirten Prof. Acemoğlu, şu açıklamayı yaptı 
     ''ABD'deki Türk ekonomistler, ekonomik sorunlar açısından Türkiye'ye yardımcı olmakla mutlu olacaklardır. Uzun çalışmalar ve yakın ilişkiler ile, ABD'deki Türk asıllı Amerikalıların, Türkiye tarafından iyi bir şekilde değerlendirilebileceğini düşünüyorum. 
     Ekonomi açısından yüksek değere sahip ekonomistlerimizin, Türkiye için iki açıdan önem taşıdıklarına değinen Prof. Daron Acemoğlu, ekonomistlerimizin Türkiye'yi yakından tanımalarının birinci açıdan değer taşıdığını, diğer açıdan ise bu ekonomistlerin Türkiye tarafından değerlendirilmesi ile, Türkiye'deki politikanın bir dinamizm kazanabileceğini açıkladı. 
     Prof. Acemoğlu, Türkiye'de politikanın 30 yıldır belli kişiler tarafından götürüldüğünü ve bu durumun Türkiye'de bir çok sorunlar doğurduğunu kaydetti. 
     Türkiye'nin uzun dönemde, sağlıklı politika ve ekonomisini kurma açısından çalışmaya girmesi gerektiğine işaret eden Prof. Acemoğlu, Türkiye'nin açık politikaya ihtiyacı olduğuna, her türlü yolsuzluğu kontrol altına almak zorunda bulunduğuna değindi. Hükümetin ekonomi üzerindeki rolünün daha küçük olması ile, politikacıların verecekleri zararın asgariye indirilebileceğini kaydeden Prof. Acemoğlu, bu durumda özelleştirmenin her oranda gerçekleştirilebileceğini, özelleştirmenin sadece telefonda değil, hükümetin sahip olduğu diğer bir çok kurumlarda da gerçekleştirilmesi gerektiğini vurguladı. 
     Prof. Acemoğlu, politikacılar ile firmalar ve bankerler arasındaki organik bağın bitirilmesini, bankalar için, hükümet tahvillerinin kolay para kazanma yolu olmaması gerektiğini belirtti. Yatırımcıların çabuk para kazanmaktan çok yatırıma teşvik edilmesi gerektiğini kaydeden Prof. Acemoğlu, ekonomik krizlerin Türkiye'nin Avrupa Birliği'nde yer alması ve modernize olması amaçlarını saptırabileceğini açıkladı. 
     Prof. Daron Acemoğlu, iki yıl önce Merkez Bankası'nın bir konuda danışmana ihtiyacı olduğunu öğrendiğini ve bir mektupla müracaat ettiğini belirtti. Merkez Bankası'ndan mektubuna cevap alamadığını açıklayan Prof. Daron Acemoğlu, ''Herhalde Gazi Erçel Bey'in eline geçmedi, geçseydi mutlaka cevap verirdi'' dedi. 
     
     Tarhan, krizi tahmin etmişti 
     Chicago'da Loyola Üniversitesi Ekonomi Bölümü Başkanı olan Profesör Vefa Tarhan, Scott ve Mitias listesinde, dünyadaki 500 ekonomist arasında 107'inci sırada gösterildi. 
     Bir buçuk yıl önce yazdığı bir raporda, Türkiye'nin ekonomik krize aday olduğunu belirten Prof. Tarhan, Kemal Derviş'i planını tamamen desteklediğini belirtiyor. 
     Merkez Bankası'nın özerkleştirilmesini, bankanın üzerindeki politik baskı ve denetimin kalkmasını istediğini belirten Prof. Tarhan, ''Alınacak kararların ve yapısal düzenlemelerin en önemli hedefi yüksek enflasyon sorununu çözmek yönünde olmalıdır'' diyor. 






</TEXT>
</DOC>
