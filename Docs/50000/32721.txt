<DOC>
<DOCNO> 32721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sonspo10.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Ümit Karan'ın bonservisini cuma günü alıyor 
</HEADLINE>
<TEXT>

     Ümit Karan'ın transferi için anlaşma yoluna giden Galatasaray ile Gençlerbirliği, Türkiye, Almanya ve Bulgaristan arasında yoğun bir trafik yaşıyor. 
     Galatasaray, Ümit Karan'ın bonservisini, Avrupa Şampiyonlar Ligi için UEFA'ya kadro bildiriminin son günü olan 20 Temmuz Cuma günü teslim alabilecek. Gençlerbirliği, kulüp avukatını, vekalet vererek, Ümit Karan ile aralarındaki sözleşmeyi feshetmesi için Galatasaray'ın Almanya kampına gönderdi. Fesih işleminin ardından, Galatasaray ''hülle'' olayında aracı olarak kullanılan Bulgaristan'ın Beroe Kulübü'nün, Türkiye Futbol Federasyonu'na ''Transferinden vazgeçilmiştir'' biçiminde bildirim yapmasını sağlayacak. 
     Bu işlemlerin tamamlanmasının ardından da futbolcunun bonservisi İstanbul'dan çıkartılarak lisansla Galatasaray Kulübü'ne teslim edilecek. Sarı-kırmızılı kulüp, aynı gün Ümit Karan'ın da yer aldığı Şampiyonlar Ligi kadrosunu UEFA'ya bildirecek. 
     Öte yandan Galatasaray'ın Kolombiyalı kalecisi Mondragon'un Türkiye'de oynayabilmesi için gereken belgeleri de bugün tamamlandı. Sarı-kırmızılı ekibin yeni futbolcusunun lisansı da çıkartıldı. 






</TEXT>
</DOC>
