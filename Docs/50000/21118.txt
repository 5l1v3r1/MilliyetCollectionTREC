<DOC>
<DOCNO> 21118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/ytstan.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir hataydı 
</HEADLINE>
<TEXT>

     MEHMET TAN 

     Nesim - Krivov mücadelesinde Orhan Erdemir’in verdiği karar, yani penaltı doğruydu. Penaltı atışını Metin’in kurtarışından sonra oluşan Metin - Hasan Özer mücadelesindeki kararının işareti tereddüt yarattı. Bir yanda Antep’in penaltı sevinci, diğer yanda Trabzon’un isyanının sonucu dört dakika sonra ortaya çıktı. Erdemir bir hafta önce son yılların en önemli maçını yönetti. O maçın ruhsal travmasını bir haftada atlatması mümkün olmayan Erdemir’in bu maçta görevlendirilmesi MHK’nın yanlış bir seçimiydi. Nitekim Erdemir, Fenerbahçe’ye çıkarmadığı sarı kartlarını Trabzonspor’a kullandı. 
     Antep, bu müsabakayı kazanmak için futbol adına çok şey üretti. Orta alanı Hakan Bayraktar ve Krivov’un tek top kullanımı ile çabuk ve süratli geçti. Her atakta hücumda çoğalmayı beceren Antep, Trabzonspor defansına ecel terleri döktürdü. Antep evlere şenlik ve fizik kurallarını alt üst eden goller kaçırdı. 
     Son beş haftanın futbolumuzdaki yükselen değeri Trabzonspor, o bilinen görüntüsünden oldukça uzaktı. Sadece Trabzonspor’un orta alan ve defansındaki oyuncular kaleyi savundu, Metin de korudu. Hem de çok iyi korudu. Trabzonspor, taktik oyuncusu Gökdeniz ile ilk yarıda bir kez tek top uygulaması yaptı, onda da gol buldu. İkinci yarıda bulduğu iki pozisyonu Erhan ve Gökdeniz ile heba etti. 
     



 SPOR 































</TEXT>
</DOC>
