<DOC>
<DOCNO> 27690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun22.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Bush'un affetmediği mahkum idam edildi 
</HEADLINE>
<TEXT>

     ABD'de, Başkan George Bush'un affetmediği, cinayet işlemekten idama mahkum Juan Raul Garza adlı Meksika kökenli uyuşturucu kaçakçısının cezası infaz edildi. 
     Yetkililer, 44 yaşındaki Garza'nın, Indiana eyaletinin Terre Haute bölgesi cezaevinde zehirli iğneyle idam edildiğini açıkladı. 
     Suçunu itiraf eden Garza'nın cezası daha önce iki defa ertelenmişti. Garza'nın idamı, Oklahoma bombacısı Timothy McVeigh'in idamından sonra son 8 gün içinde Terre Haute'de yerine getirilen ikinci idam oldu. 
     Garza'nın cezasının McVeigh'in idam edildiği yer ve yatakta yerine getirildiği bildirildi. ABD Yüksek Mahkemesi de Garza'nın idamının ertelenmesi yönündeki başvuruyu reddetmişti. 
     ABD'de zehirli iğneyle idamlarda damara ölümü kolaylaştırıcı farklı işlevlerde üç maddenin bileşimi veriliyor. 
     Indiana eyaletinin Terre Haute Cezaevi'nde idam edilen McVeigh gibi, Garza'nın damarlarına, son derece hızlı etki eden ağır müsekkin kükürtlü bir madde olan ''sodyum-thiopental'', diyafram ve akciğerleri felç eden ''pancuronium bromür'' ve kalbi durduran potasyumklorür zerk edildi. 






</TEXT>
</DOC>
