<DOC>
<DOCNO> 13804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko14.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Brisa 17 trilyon kar açıkladı 
</HEADLINE>
<TEXT>

     Brisa Bridgestone Sabancı Lastik Sanayi ve Ticaret A.Ş’nin 2000 yılı net karı 17 trilyon 943 milyar lira olarak açıklandı. 
     Sabancı Center’da yapılan Genel Kurul’da şirketin geçen yılki faaliyetleri bir multivizyon gösterisiyle ortaklara sunuldu. Multivizyon gösterisinde Genel Kurul’a mazereti nedeniyle katılamayan şirketin Yönetim Kurulu Başkanı Sakıp Sabancı’nın mesajına da yer verildi. 
     Sabancı mesajında, Türkiye ekonomisinin sağlıklı bir şekilde gelişmesini senelerdir engellemiş olan yüksek enflasyona karşı uygulamaya başlanan ekonomik istikrar paketinin ilk yılında, faiz oranlarının hızla düşmesi sonucu ekonominin tahmin edilenin ötesinde bir canlanma gösterdiğini ifade etti. Bu gelişmenin sektörü de olumlu etkilediğini, iç pazarın yüzde 23 büyürken, otomotiv üretiminin yüzde 44’ün üzerinde artış gösterdiğine dikkat çeken Sabancı, şunları kaydetti 
     "İç pazardaki olumlu gelişmelere karşın, Euro’nun değer kaybetmesi ve yükselen ham petrol fiyatlarının ana girdi maliyetlerini artırması, sektörün karlılığını etkileyen önemli faktörler olmuştur. Toplu iş görüşmeleri sürecinde yaşanan kısa süreli grev, talebin artış gösterdiği bu dönemde üretim kaybına yol açmıştır. 1999 yılında yaşanan deprem felaketinin olumsuz etkilerinden 2000 yılının ilk aylarında tamamen kurtulan ve yenileme çalışmalarını tamamlayan Brisa, canlanan talebe paralel olarak geçen yıl satışlarını artırarak iç pazarda liderliğini sürdürmüştür." 




</TEXT>
</DOC>
