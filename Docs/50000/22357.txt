<DOC>
<DOCNO> 22357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/yazar/pulur.html </URL>
<DATE> 2001/05/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Tağmaç, Batur ve Necatigil... 
</HEADLINE>
<TEXT>

     GEÇEN gün Musa Öğün Paşa ile birlikteydik... 
     Musa Paşa "12 Mart"ın TRT paşası"dır, "12 Mart bildirisi"ni TRT'ye götürüp, Doğan Kasaroğlu'na veren ve okutan general. 
     Bir süre önce, bir kalp ameliyatı geçirdi, kontrol için İstanbul'a gelmiş, bizi aradı, buluştuk. 
     Eski günleri andık, "12 Mart" sırasında aramız pek iyi değildi, bizim eleştirilerimizi "Musa Paşa'ya "maksatlı" diye yetiştirenler vardı. 
     Eski ortak dostları konuştuk, Doğan Kasaroğlu ile Muammer Yaşan'ı rahmetle andık, Zeki Sözer'in kulaklarını çınlattık, o günlerin en önemli ve kudretli insanlarını hatırladık... 
     
     GENELKURMAY Başkanı Orgeneral Memduh Tağmaç'tan Hava Kuvvetler Komutanı Muhsin Batur'a, İstanbul Sıkıyönetim Komutanı Orgeneral Faik Türün'e kadar... 
     
     RAHMETLİ Tağmaç'la ilgili bir anımızı, Musa Paşa'ya tekrar anlattık 
     "Bir gün hanımla Zincirlikuyu'daki Ordu Pazarına gittik, sivilleri de alıyorlar. Alışveriş yaparken gözümüz birine takıldı, sırtında lacivert bir pardösü, başında fötr şapka, elinde bir torba... Yabancı gelmiyor, acaba o mu Biraz yanaştık, evet o, emekli Orgeneral Memduh Tağmaç, elinde plastik torba genelkurmay eski başkanı alışveriş yapıyor." 
     
     MUSA Paşa "Dur, bende Memduh Paşa'yla ilgili bir anımı anlatayım" dedi 
     "Muhabere Daire Başkanıyım, Genelkurmay Başkanı'na imza için çıktım, sonra Milli Savunma Bakanlık Müsteşarı Orgeneral Zeki İlter'e gideceğim. Memduh Paşa, bana bir zarf uzattı, bunu da Zeki Paşa'ya ver, dedi. Zeki İlter'in makamına girdim, zarfı uzattım, aldı, açtı, içinden para çıktı, bana döndü 
     - Ay sonunu getiremez, hep benden borç ister, maaşını alınca da hemen öder 
     İkisinin de sınıf arkadaşları olduğunu biliyordum." 
     
     BU anılar, bugün DGM'de yargılanan, yurtdışına çıkışları yasaklananları duydukça, daha da değer kazanıyor. 
     
     BİR örnek daha... 
     Yıl 1986, Hava Kuvvetleri'nin eski kumandanı emekli Orgeneral Muhsin Batur, kalp ameliyatı olacak, Başbakan Özal haber gönderiyor 
     "Paşa isterse, yurtdışına gönderelim, örtülü ödenekten karşılarız " 
     Batur teşekkür ediyor 
     "Hayır, ben Türkiye'de ameliyat olacağım " 
     
     BİZ, bunu duyup yazıyoruz, iki ay sonra Muhsin Batur'dan bir mektup geliyor 
     "Biz askerler için genellikle katıdır denir ama, bizim gözlerimiz de sık sık yaşarır, boğazımıza bir şeyler takılır, yazınızı okuyunca çok duygulandım." 
     
     ONLAR, "biz saçı bitmedik yetimin hakkını yemeyiz " diyen insanlardı, yaptıklarının duyurulmasını bile istemezlerdi. 
     
     TIPKI Behçet Necatigil gibi... 
     Hocamız ölüme yaklaşırken, son bir umut diye, öğrencilerinin aracılığıyla o günlerin Başbakanı Demirel ve Turizm Bakanı rahmetli Barlas Küntay'ın "Sizi yurtdışına götürelim " teklifini Muhsin Batur'un gerekçesiyle kabul etmemişti. 
     Bu olayı ve Behçet Necatigil'i tanımak isteyenler, kızı Ayşe Sarısayın'ın yeni çıkan "Çok Şey Yarım Hala" kitabında bulabilirler. 
     
     







İtimat krizi 


Pilotların mesajları 


Göbek diplomasisi 


Tarihle yüzleşmek 


Böyle kamu hizmeti olmaz olsun 


Tağmaç, Batur ve Necatigil... 


İtalyan solu 


Yorgan geldi, kavga bitti mi 


İmtiyazlı, sınıflı bir milletiz 


</TEXT>
</DOC>
