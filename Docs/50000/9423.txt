<DOC>
<DOCNO> 9423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/ekonomi/aeko.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF destekli pazarlık 
</HEADLINE>
<TEXT>

IMF Başkan Yardımcısı Fischer, IMF ve Dünya Bankası'nın 'ekonomiden sorumlu devlet bakanlığı için ideal isim' kabul ettiği Kemal Derviş'e destek için Ecevit'i aradı 
     YASEMİN ÇONGAR Washington 

     Dünya Bankası IBRD Başkan Yardımcısı Kemal Derviş'in Ankara'da ekonomiden sorumlu bir göreve getirilmesi, Uluslararası Para Fonu'nda IMF büyük memnuniyet yaratacak. Ancak IMF ve IBRD çevrelerinin Derviş için asıl temennileri, Merkez Bankası Başkanlığı'ndan ziyade, "ekonomide koordinasyon sağlayacak sorumlu bir kabine üyesi yapılması." 
     Bu çevreler, Türkiye'de krizin aşılması ve enflasyonla mücadelenin sürebilmesi için, istikrar programının başına "eli kolu siyasetle bağlanmayacak, ekonomi bilen ve uluslararası finans çevreleriyle diyalog kurabilecek" bir isim gerektiğini, Derviş'in de bütün bu açılardan, "ekonomiden sorumlu devlet bakanlığı için ideal isim" olduğunu belirtiyorlar. 
     Ancak Ankara'da hükümetle istişareler için dün ABD'den ayrılan Derviş yorumdan kaçınıyor ve "Türkiye'ye hizmet için yararlı olabileceğine inandığı bir görevde, elinden geleni yapacağını" söylemekle yetiniyor. Derviş'e Washington'dan yapılan telkinler ise, "ekonomide tam yetkili ve koordinasyondan sorumlu" bir konumu kabul etmesi yönünde. 
     Gerek Washington'da, gerekse IBRD ve IMF'nin aktif olduğu birçok başkentte saygın bir konuma sahip olan Derviş, IBRD bünyesinde Türkiye'den sorumlu olarak çalışmamasına karşın, "Türk ekonomisine ilişkin bilgisi ve deneyimine her zaman gayriresmi düzeyde başvurulan bir kişi" olarak tanınıyor. 
     Derviş, özellikle IMF Başkan Yardımcısı ve Türkiye'nin mevcut "stand - by" programının "baş mimarı" sayılan Stanley Fischer'ın yakın dostu ve Türkiye konusunda sık sık danıştığı bir isim. 
     
     Fischer, Ecevit'i aradı 
     Derviş'in "istişareler için" Türkiye'ye çağrılması ardından Fischer ile görüştüğü, IMF Başkan Yardımcısı'nın da Derviş'i Ankara'da görev kabul etmesi yönünde teşvik ettiği belirtiliyor. Fischer'in ayrıca aynı çerçevede, Başbakan Bülent Ecevit'i telefonla aradığı ve Derviş'in görevlendirilmesi olasılığından, "Mükemmel bir tercih" diye sözettiği öğrenildi. 
     Öte yandan, IBRD kaynaklarının Milliyet'e yaptığı değerlendirmeye göre, Türkiye'nin enflasyonla mücadele programının revize edilmiş haliyle devamı ve bankacılık alanındaki reform uygulaması, "Derviş gibi hem Türk ekonomisini, hem dünya ekonomisini bilen ve benzer reform programlarını başka ülkelerde yönetip izlemiş birinden büyük yarar sağlayacak." 
     
     Güçlü koordinasyon istiyorlar 
     IMF'ye yakın bir kaynak da, bu görüşe katıldıklarını vurguladı ve Derviş'in Merkez Bankası başkanlığından da ziyade, ekonomiden sorumlu kabine üyesi olarak daha büyük katkı yapabileceğini görüşünü şöyle ayrıntılandırdı 
     "Kimi nerede görevlendireceğine Ankara karar verir. Biz Türkiye'nin güvendiği herkesle çalışırız. Ancak hükümetin içinden birinin hem Merkez Bankası ve Hazine'nin koordinasyonunu, hem de Fon IMF ve Banka IBRD ile üst düzeyli temasları yürütmesi ve programın gereklerini kabineyle doğrudan paylaşması çok daha yararlı. Başka ülkelerdeki deneyimimiz, güçlü koordinasyonun olumlu sonuç verdiğini gösterdi." 
     
     Ecevit'ten Demiralp'e mektup 
     Bu arada, dün Başbakanlık'ta Başbakan Bülent Ecevit, Başbakan yardımcıları Mesut Yılmaz ve Devlet Bahçeli ile ayrı ayrı görüştü. Demiralp, görüşme sonrasında Ecevit'in şahsına özel bir mektubu kendisine verdiğini söyledi. Demiralp, "Mektubu ömür boyu saklayacağım" dedi. 
     
     


 EKONOMİ 





















</TEXT>
</DOC>
