<DOC>
<DOCNO> 14148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/ekonomi/aeko.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Servete vergi yok, yine kemer sıkacağız 
</HEADLINE>
<TEXT>

Maliye Bakanı, programda servetten vergi alınması gibi bir yöntemin düşünülmediğini, gelir için daha fazla tasarruf yapılacağını söyledi 
     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş ile Maliye Bakanı Sümer Oral, Merkez Bankası sosyal tesislerinde ekonomi bürokratlarıyla dün yaptıkları toplantıda, 2001 bütçesinde yapılacak revizyon ile, ödenek kalemlerindeki yeni artışları ele aldılar. Derviş ve Oral çalışma toplantısının ardından yaptıkları açıklamada, iç kaynağın vergi ile değil, kamu giderlerinde tasarruf ile yaratılacağını söylediler. 
     
     Aclan Acar da katıldı 
     Toplantının ilginç isimlerinden birisi ise, kamu bankaları rehabilitasyonu çerçevesinde oluşturulacak ortak yönetim kurulunun ve Ziraat Bankası’nın başına getirilmesi kararlaştırılan Aclan Acar’dı. 
     Geçtiğimiz cuma günü TBMM’ye sunulan ve beş maddeden oluşan bütçe yasası değişiklik tasarısının dışında, 2001 bütçesinin harcama ve ödenek kalemlerini, dalgalı kura geçiş sonrasında ortaya çıkan faiz, kur ve enflasyon gelişmeleri doğrultusunda, "revize" eden, bütçe yasa tasarısının da 15 Nisan’dan önce meclise sunulması bekleniyor. Dün yapılan çalışmalara göre, ortaya çıkan bütçe taslağının bugün Bakanlar Kurulu’nda da ele alınacağı, önümüzdeki hafta içerisinde TBMM’ye sevk edilebileceği öğrenildi. 
     Toplantının ardından, gazetecilerin sorularını yanıtlayan Oral, "Yeni vergiler geliyor mu" sorusuna, "Servet veya benzeri vergiler üzerinde sıcak durmuyoruz" dedi. Krizin bütçe büyüklükleri üzerinde etkileri olduğunu, ayrıca yeni programın bütçede yapısal değişikliklere neden olduğunu ifade eden Oral, "2001 yılında kamu harcamalarında tasarruf yapma gereği üzerinde durduk" dedi. 
     Derviş de, "GSMH’nın yüzde 1.5 kadar iç kaynak yaratılması nasıl sağlanacak " sorusunu "Kamu giderlerinin mümkün olduğu kadar azaltılması yoluyla" diyerek yanıtladı. Derviş, "Kamu giderlerinde GSMH’nın yüzde 1.5’i oranında azalma güvenin tesisi için yararlı olacaktır" dedi. 
     


 EKONOMİ 
















</TEXT>
</DOC>
