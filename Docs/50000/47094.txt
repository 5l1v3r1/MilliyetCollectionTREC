<DOC>
<DOCNO> 47094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/spor/spo01.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"PES ETMEM" 
</HEADLINE>
<TEXT>

Yozgat maçıyla yıldızı tekrar parlayan Fevzi, Beşiktaş kalesini korumak için gireceği müthiş rekabette kaybetmeye niyeti olmadığını söyledi 
     BİLAL MEŞE 

     YOZGAT maçındaki performansıyla kendisine güvenmeyenlere sert bir tekzip gönderen Fevzi, önündeki beşinci rakibini de ülkesine gönderdi. Önce Aumann, sonra Mrmiç ve Shorunmu, ardından da Kjaer’den Beşiktaş kalesini geri alan genç kaleci yeni bir mücadeleye girmeye hazırlanırken, hem teknik adamlara hem de yöneticilere mesajlar gönderdi. 
     SON maçta sadece kendisini değil, Daum’u da kurtaran Fevzi, yeni kaleci arayışlarına kızmıyor "Tabii ki bir kaleci gelecek... O da yabancı olacak, kaleye müthiş bir rekabet gelecek... Bu rekabet kalede güven unsurunu da birlikte getirecek. En iyi olan oynayacak. Artık pes etmeyeceğim, formayı da benden kimse alamaz" sözleriyle iddiasını ortaya koydu. 
     EŞİYLE yol ayrımına gelen Fevzi bundan sonrası için ise,öBir çok sorunumu yönetimin katkılarıyla atlattım. Bundan sonra tek düşüncem işim olacak. Bu huzur beni kalede vazgeçilmez kılacak. Tabii ki bir sakatlık olmadığı sürece. Bundan böyle ailemle yaşayacağım. Babam ne derse onu yapacağım" yorumunu yaptı. 
     
Nihat süre istedi      REAL Sociedad’ın teklifini yöneticilerden resmen öğrenen ve yıllık 500 bin doları az bulan Nihat düşünmek için süre istedi. Takım arkadaşlarının İspanyol takımının ligde iddiasız olduğunu söylemeleri üzerine kararsız kalan genç futbolcu kararını bir hafta sonra vereceğini bildirdi. 
     
"Zorluk çekmem"Beşiktaş’ın, Nihat’a karşılık Real Sociedad’dan transfer etmek istediği Jankauskas, bu operasyonun bir an önce sonuçlandırılmasını istiyor 
     MEHMET ÇİFTÇİ - BARCELONA 

     REAL Sociedad’da top koşturan Jankauskas, MİLLİYET’e verdiği özel demeçte, Nihat ile takas edilmek istenmesinden sonra, takımından soğuduğunu söyledi. Litvanya Milli Takımı’nda da forma giyen ünlü golcü, İspanyol kulübünün bu konuda kendisiyle görüştüğünü, ancak Beşiktaş’ın henüz resmi bir teklif getirmediğini de ekledi. Jankauskas, Toshack’ın çok övmesi nedeniyle herkesin Nihat’ı beklediğini de belirtti. 
     JANKAUSKAS, istenmediği yerde durmak istemediğini ifade etti ve şöyle devam etti "İki kulüp anlaşırlarsa zorluk çıkarmam. Çünkü Türkiye’yi ve Türkler’i çok yakından tanıyorum. Ancak bu transferin bir an önce sonuçlandırılmasını istiyorum. Böylece dedikodulara da son verilir. Sanırım meslektaşım Nihat’ın kafası da benim gibi karışıktır. Ama şunu söyleyeyim, o da İspanya’ya gelirse zorluk çekmez." 
     
     Tarkan hayranı 
     26 yaşındaki Jankauskas, 1.91’lik boyuyla kalecilerin korkulu rüyası. 1997’de CSKA Moskova’dan, Belçika’nın Brugges takımına 1.5 milyon dolara transfer olan Litvanyalı oyuncu, üç sezonda toplam 21 gol attı. 2000’de 2 milyon dolara Real Sociedad’a geçen Jankauskas, 15 maçta 4 gole imza attı. Geçen sezon ise 28 maçta 11 kez ağları havalandırdı. Her gün ağırlık çalışması yapan golcü oyuncu, gece hayatını sevmediğini ve Tarkan hayranı olduğunu söylüyor. 
     
İki transfer tamam      BEŞİKTAŞ yönetimi, Hajduk Split’in milli kalecisi Pletikosa ve O.Lyon’un Polonyalı savunma oyuncusu Jacek Bak ile anlaştı. Her iki oyuncunun Galatasaray maçından önce İstanbul’a geleceği belirtildi. R.Sociedad’ın Rus forveti Jankauskas ile de söz kesen yöneticiler, bu transferin Nihat’a bağlı olduğunu söylediler. Kaleci Pletikosa, "Ben Peter Kjaer gibi üç maçlık kaleci değilim" diyerek iddiasını dile getirdi. 
     
Veit sorunu      DAUM’UN, Kjaer’den sonra gönderilmesini istediği Veit’in 500 bin mark tazminat istemesi yönetimi köşeye sıkıştırdı. Kaleci Kjaer’e 100 bin mark veren yönetim Alman futbolcuyla pazarlık edecek ve rakamı aşağı çekecek. 
     
Baya sırada      ALMAN hocanın, Baya’dan gerekli verimi alamadığı ve Tunuslu oyuncunun da gönderilmesini istediği bildirildi. Topun ağzında olan Stavrum’un durumu ise yeni gelecek forvet oyuncusuna bağlı kaldı. 
     
Erman korkusu      GALATASARAY maçının hazırlıklarına dün sabah başlayan Siyah - Beyazlı ekipte, Erman’ın karın adalesindeki yırtık, teknik kadroyu telaşlandırdı. MR’ı çekilen futbolcunun durumunun kritik olduğu vurgulandı. 
     
Tunaoğlu sahası      İL Müdürlüğü’nün düzenlediği "100 Gönüllü 100 Tesis" projesi kapsamında gerçekleştirilen Yusuf Tunaoğlu Çim Sahası bugün törenle hizmete girecek. Saha Spordan Sorumlu Devlet Bakanı Fikret Ünlü tarafından 14.00’te açılacak. 
     



 SPOR 



























</TEXT>
</DOC>
