<DOC>
<DOCNO> 24723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/dunya/adun.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış artık hayal 
</HEADLINE>
<TEXT>

Tel Aviv’de, Paşa’ adlı diskoteğe karşı girişilen ve saldırgan dahil 18 kişinin ölümüne neden olan intihar saldırısı son barış umutlarını da yok etti 
     DIŞ Haberler ServİSİ 

     İsrail’in en büyük kenti Tel Aviv’in sahil şeridindeki bir diskoteğe önceki gece düzenlenen ve 18 kişinin ölümü, 100’den fazla kişinin yaralanmasına yol açan intihar saldırısı son barış umutlarını da beraberinde havaya uçurdu. 
     Geçen ekimde başlayan Filistin ayaklanmasındaki en büyük intihar saldırısı olarak nitelenen olayın ardından Filistin özerk bölgesini abluka altına alan İsrail bir yandan saldırıya karşılık vereceğini bildirdi, diğer yandan da olaydan sorumlu tuttuğu Filistin lideri Yaser Arafat’ı bölgeden sürebileceğini açıkladı. 
     
Çivi ve metal bombası      Görgü tanıkları ve polisin verdiği bilgilere göre, "Paşa" adlı diskoteğe otomobil ile gelen intihar komandosu diskoteğin giriş kapısında kuyruk oluşturan gençlerin arasına katıldı. Eylemci daha sonra, bedenine sardığı çiviler ve metal parçalarıyla dolu bombayı patlattı. Patlamının şiddetiyle çok sayıda kişi parçalanarak havaya savruldu, sahil boyunca kan gölcükleri oluştu. 
     İsrail Başbakanı Ariel Şaron yarın başlayacağı Almanya, Fransa ve Belçika turunu ertelerken, Batı Şeria’da Filistin’e ait tüm özerk kentler ablukaya alındı. 
     İsrail İç Güvenlik Bakanı Guidon Ezra da, İsrail’in karşılık vereceğini açıkladı. Ezra, ’Bunu yapan Filistin topraklarında gelen bir Filistinlidir. İsrail buna karşılık verecektir’’ diye konuştu. 
     
Disco katliamının faturası Arafat’a      İsrail korkunç saldırıyla ilgili olarak doğrudan Filistin lideri Yaser Arafat’ı sorumlu tuttu, adamlarını kontrol altına almadığı takdirde bölgeden uzaklaştırılabileceği mesajı verdi. 
     İsrail İletişim Bakanı Reuven Rivlin, "Arafat durumu denetim altına alamıyorsa, Filistin’i terketsin" dedi. Arafat’ın "şiddete son vermeye niyeti olmadığını" ileri süren Rivlin, "Belki de onu Gazze’den uzaklara göndermemiz gerekiyor" diye konuştu. İsrail Güvenlik Kabinesi’nin, dünkü olağanüstü toplantısında da Arafat, son terör eylemlerinin sorumlusu olarak gösterildi. 
     Bu arada, Filistin yönetimi, intihar saldırısını kınarken Arafat, "koşulsuz ateşkesin" hemen sağlanması için elinden geleni yapmaya hazır olduğunu bildirdi. 
     



 DÜNYA 











</TEXT>
</DOC>
