<DOC>
<DOCNO> 44670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun09.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
18 yılını hapiste geçirdi...DNA testiyle kurtuluyor 
</HEADLINE>
<TEXT>

     ABD'de 1981 yılında işlenen bir cinayetten hapse mahkum edilen bir kişinin, DNA testlerinin cinayet yerinde bulunan saç kılının bu kişiye ait olmadığını ortaya çıkarması üzerine serbest kalması bekleniyor. 
     Oklahoma eyaletinde dün görülen davada savcılar, Albert Wesley Brown adlı kişinin 16 Ekim'de serbest bırakılması gerektiğine karar verdi. Savcılar, Brown'ın yeniden yargılanması için yeterli kanıt olup olmadığına 6 ay içinde karar verecek. 
     Bölge savcısı Dianne Barker Harrold, 1981 yılında öldürülen Earl Taylor'un ailesinin Brown'ın serbest bırakılmasını anlayışla karşıladığını, ancak Taylor'u öldüren kişinin kim olduğunu bilmek istediklerini söyledi. 
     Brown'ın Taylor cinayetinden hapse mahkum edildiği 1983 yılında görevde olmayan Barker Harrold, Taylor cinayetiyle ilgili olarak diğer potansiyel suçluların soruşturulacağını belirtti. 
     Taylor cinayetiyle ilgili davada savcılar, Taylor'un ağzında bulunan saç kılının Brown'a ait olduğunu iddia ederken, savunma avukatlarının çabalarıyla bağımsız bir laboratuvarda yapılan yeni DNA testleri saç kılının Brown'a ait olmadığını ortaya çıkardı. 
     Cinayeti soruşturan polis yetkililerinden biri mahkemede verdiği ifadede Brown'ın kullandığı aracın bagajında bulunan saç kıllarının kurbanın saçıyla uyum gösterdiğini söylerken, DNA testleri bunun da doğru olmadığını gösterdi. 
     Savcılar, Brown'ın bir hırsızlık girişimi sırasında kendini engelleyen Taylor'u öldürdüğünü öne sürerken, Brown, cinayetin işlendiği sırada başka bir yerde olduğunu söylemiş, Brown'ın arkadaşları ve aile yakınları da bu ifadeyi doğrulamıştı. 
     Taylor cinayeti davasında saç kıllarının yanı sıra Brown'ın aracında bulunan toprak ve iplik gibi kanıtlarla, bir kişinin Taylor'ın cesedinin bulunduğu bölge yakınında Brown'ın kullandığı araca benzer bir araç gördüğü yolundaki ifade Brown'ın mahkumiyetini sağlamıştı. 
     Emekli itfaiyeci Taylor'u öldürmekten suçlu bulunarak ömür boyu hapse mahkum edilen Brown, bu cezasının 18. yılını çekiyordu. 
     






</TEXT>
</DOC>
