<DOC>
<DOCNO> 6980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/spor/ygskol.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Deportivo’da 
</HEADLINE>
<TEXT>

     DOĞAN KOLOĞLU 

     Bu yıl ki Şampiyonlar Ligi’nde Galatasaray için yapılan yorum şöyle "Kararsızlar ve süreklilikleri yok." En çarpıcı örnek de Milan maçında... İlk yarı hırçın ve söz dinlemez Galatasaray 2-0 öne geçiyor. İkinci yarı sanki ayaklarını dinlenmeye çekip havalandırmışlar ve maç 2-2 bitiyor. PSG bu istikrarsızlığı üretmek için İstanbul’a geldi, çuvalladı. Sturm Graz iki maçta dört puan alarak bunu "belgeledi". Bu yorumda Hagi’nin de payı var. Sen Monaco maçında jeneriğe geçen golü 40 metreden at, sonra takımda seni yarım saat oynatmak bile lüks olsun. Hakeme de saldır, olmaz böyle şey. Deportivo 16 yabancı oyuncu ile sezona girdi. Şampiyonlar Ligi’nde ilk gruptan açık ara lider çıktı. Onlar da istikrarlı bir takım. Lucescu da şanssız adam. Dünkü gazetelerde onun ağzından "takımdaki oyuncular başarıya doydu" beyanatı çıkıyor ve "İşim Denizli’den zor " diye ekliyor. Acaba Galatasaray antrenörünün maçtan 24 saat önce böyle bir beyanatının gazetelerde çıkması doğru mu Biz seyircileri ve oyuncuları coşturacak iddialılık beklerdik. Aslında Deportivo, Galatasaray’ı çok iyi tanıyor. Popescu - Bülent ikilisinin ağır oluşu ve Jardel’in kontratak yapamayışını sağır sultan duydu. Ama son maçlarda düzelen Ümit’in devamlı şut ve gol atar oluşu, Emre’nin bu yıl defanstan daha çok hücuma dönük oynayışı, Suat’ın akıllığı, iki bekin çabuklukla kanatlara sarkması Galatasaray’a Avrupa kupasında final grubunda iyi bir yer açtı. Beklenmedik sürprizler yaşandı. Hele Okan’sız olmasına rağmen Galatasaray, Ali Sami Yen’de çok etkilidir. Bir de hakem avantajı var. Danimarkalı Nielsen, Galatasaray’ın Hertha Berlin’i 4-1, Rapid Wien’i 3-0 yendiği maçlarda düdük çaldı. Profesyonel, başarılı ve ırkçı olmayan bir Danimarkalı’dır. 
     Rakip takıma gelince... Önce temkinli ve defans garantili bir futbol oynayacaklar. Çabuk adamlarıyla da kontratağa çıkacaklar. Hollandalı Makaay ile eskiden Mallorca takımından tanıdığımız Tristan tehlikeli oyuncular. Ama Galatasaray’ın üstünde duracağı esas Brezilyalı oyuncu 1.78 boyunda, zayıf, 69 kiloluk Djalminha. Önce takımın teknik oyun kurucusudur. Ama fizik kullanan rakip karşısında hemen hırslanır, hakeme isyan eder, olay çıkarır. Bu psikolojik silahı kullanan zarar etmez. Galatasaray’da da Hasan, Emre, Suat, Hakan, Ümit, Ergün diri kaldıkları sürece rakibe kan kusturacak bir kalite üretebiliyorlar. Biz ümitliyiz. 
     


 SPOR 




























</TEXT>
</DOC>
