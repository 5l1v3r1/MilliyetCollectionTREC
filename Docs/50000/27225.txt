<DOC>
<DOCNO> 27225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur12.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank çalışanları protesto mitingi yaptı... 
</HEADLINE>
<TEXT>

     Türkiye Emlak Bankası'nın kapatılmak istenmesi DİSK'e bağlı Bank-Sen Türkiye Devrimci Banka ve Sigorta İşçileri Sendikası tarafından Abide-i Hürriyet Meydanı'nda düzenlenen mitingle protesto edildi. 
     Okmeydanı Piyalepaşa Bulvarı'nda toplanan banka çalışanları, kortej oluşturarak mitingin yapılacağı Abide-i Hürriyet Meydanı'na yürüdüler. Burada bir konuşma yapan Emlak Bankası Toplu Konutlar Daire Başkanı Mehmet Başaran, ülke insanlarının emeği ile bir yüzyılda oluşturulmuş kamu bankalarının tasfiye edilmek istendiğini savundu. 
     Kamu bankalarının ulusal ekonominin ''temel direği'' olduğunu kaydeden Başaran, ''Kamu bankaları, uluslararası tekellerin çıkar odağı, IMF'nin boy hedefi olmuştur'' dedi. 
     İlk etapta Emlakbank'ın tasfiye edileceğini anlatan Başaran, bunun ardından Ziraat ve Halk bankalarının küçültülerek yabancı sermayeye sunulacağını ileri sürdü. 
     Başaran, Emlakbank'ın birçok özel bankadan daha iyi durumda olduğunu savunarak, ''Biz, Emlak Bankası çalışanları olarak vekillerimizin Meclis kürsüsünde etmiş oldukları yemin doğrultusunda ulusal çıkarlarımıza sahip çıkacağına inanmak istiyoruz'' diye konuştu. 
     DİSK Örgütlenme Daire Başkanı Musa Çam da, IMF VE Dünya Bankası'nın dayatması ile kamu bankalarının tasfiye edilmek istendiğini ifade ederek, ''Kendilerini çok milliyetçi görenler, Emlakbank'ı, Tekel'i parça parça satıyorlar'' dedi. 
     DİSK Bank-Sen Genel Başkanı Erdoğan Turan da, Emlak Bankası'nın, ülkenin tarihi ve çalışanların gururu olduğunu söyledi. Bu arada, miting sırasında tutuklu yakınlarından oluşan bir grubun ölüm oruçlarına ilişkin slogan atmasına katılımcılar tepki gösterdi. 
     Olaysız sona eren miting sırasında polis çevrede geniş güvenlik önlemleri aldı. 
     







</TEXT>
</DOC>
