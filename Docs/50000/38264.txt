<DOC>
<DOCNO> 38264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo08.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Bizim kafamızda tek bir sonuç var, O da kazanmak" 
</HEADLINE>
<TEXT>

     Fenerbahçe Teknik Direktörü Mustafa Denizli, Glasgow Rangers ile yarın yapacakları Avrupa Şampiyonlar Ligi 3. ön eleme turu rövanş maçında, İstanbul'da oynamanın avantajını kullanacaklarını söyledi. 
     Denizli, Samandıra Tesisleri'nde düzenlediği basın toplantısında, yarın alınabilecek 3 sonucun 2'sinin rakip takıma yaradığını ifade etti. Denizli, ''Ancak bizim kafamızda tek bir sonuç var, O da kazanmak. Aslında ilk maçta deplasmanda iyi bir sonuç alabilirdik. Ancak olmadı. Şimdi evimizde oynamamının avantajını da kullanarak, taraftarımızın da desteğiyle iyi bir sonuç alacağımıza inanıyorum'' dedi. Glasgow Rangers maçının hazırlıklarını bugün tamamlayacaklarını kaydeden Mustafa Denizli, İskoç ekibinin deplasmanlarda etkili oynadığını bildiklerini vurgulayarak, ''Fenerbahçe olarak yarın neler yapmamız gerektiğini ve stratejimizi biliyoruz. Yarın Fenerbahçe için güzel bir gün olacak'' şeklinde konuştu. 
     Basın toplantısında taraftarlara da çağrıda bulunan Denizli, ''Taraftarlarımızdan yarın Fenerbahçe Şükrü Saracoğlu Stadı'nda boş yer bırakmamalarını istiyorum'' diye konuştu. 
     Yarın stadı dolduracak olan taraftarların iyi bir maç izleyip, takımlarının alacağı iyi sonuçla stattan ayrılacağını belirten Denizli, şunları söyledi 
     'Taraftarlarla biz, et ve tırnak gibiyiz. Eti ve tırnağı yalnız bırakmayız. Fenerbahçe taraftarı ne zaman takımının yanında olacağını,diğer taraftarlardan daha iyi bilir. Fenerbahçe özellikle evinde oynadığı maçlarda tribün ve saha içi bütünleşmesini mükemmel yapar. Yarın da böyle olacak.'' 
     Denizli, geçen yıl yaptıkları çalışmaların ve hedeflerinin, bu sezon takımı Şampiyonlar Ligi'ne sokmak için yapıldığını, bunu da gerçekleştireceklerini ifade etti. Bu akşam yapacakları son antrenmanda detayları gözden geçireceklerini ve maçı beklemeye başlayacaklarını anlatan Mustafa Denizli, takımda Rüştü, Rapaiç, Revivo ve Mustafa Doğan'ın sakatlıklarının bulunduğunu belirterek, ''Ancak biliyoruz ki, bu maçlar öyle maçlardır ki, görev alacak oyuncu en iyisini gerçekleştirecektir'' dedi. 
     Bir gazetecinin, İstanbulspor yenilgisi, Fenerbahçe'yi yarın nasıl etkiler '' sorusuna Denizli, ''İstanbulspor maçını bu tür maçların içinde değerlendirmek doğru olmaz. Biz o maçı oynadık ve unuttuk. Artık tek hedefimiz Glasgow Rangers maçı'' diye yanıt verdi. 
     
     Fenerbahçe hileyle maç kazanmaz 
     Denizli, Glosgow Rangers'ın Hollandalı futbolcusu Numan'ın, Fenerbahçe ile ilgili açıklamaları ve geçen maçta Molls'un atılışında yaşanan gerginliğin sürüp sürmediği konusundaki soruları da şöyle yanıtladı 
     ''Numan'ın söyledikleri bir çeviri hatası olabilir. Bu konuda bir şey söylemek istemiyorum. Futbolcularımızın sert oynadığı veya hileye başvurdukları da doğru değil. Kazanmak için hileye gerek yok. Bu sporun özüne ters düşer. Biz hiç bir maçı hileyle kazanmadık. Molls'un oyundan atılışının gerginliğinin süreceğini sanmıyorum.'' Son olarak İskoç basının kendisine ''Kafa karıştırıcı-çılgın'' yakıştırmaları yapmaları ile ilgili bir soruyu Denizli, ''Zaman zaman burada da böyle değerlendirmeler yapılıyor. Bu yakıştırmalar da çok farklı değil'' şeklinde cevaplandırdı. 







</TEXT>
</DOC>
