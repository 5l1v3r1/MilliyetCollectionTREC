<DOC>
<DOCNO> 13332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur14.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Grup toplantısında MHP'li bakana ağır eleştiri 
</HEADLINE>
<TEXT>

     ANAP Genel Başkan Yardımcısı Mustafa Taşar, Tarım ve Köyişleri Bakanı Hüsnü Yusuf Gökalp'i eleştirerek, ''Türk çiftçisi bunca sıkıntıdayken, Türk tarımı temellerinden sarsılırken, köylü ağlarken, Tarım Bakanı'nın sağa sola çamur atmakla iştigal etmesini kınıyoruz'' dedi. 
     Taşar, partisinin grup toplantısında yaptığı konuşmada, Tarım Bakanı Gökalp'in, ''kendi görüşlerine ters birçok insan yerli yerinde dururken, kimlik aidiyeti bakımından aynı çizgide oldukları insanları hazan yaprakları gibi savurduğunu'' söyledi. 
     Taşar, ''İnsanlar, onurları ile oynanarak ahlaki ve vicdani olmayan suçlamaların hedefi haline getirilerek sindirilmeye çalışılmaktadır. Elinizde hiçbir belge olmadan, hatta doğru dürüst bilgi dahi olmadan baştan aşağı önünüze geleni suçlamaya kalkarsanız, bunun da adı iftira olur. İddia sahibi ispatla yükümlüdür. Eğer ispat edemiyorsa, müfteridir'' dedi. 
     Bakan Gökalp'in göreve gelir gelmez, işe yerleştirmek personele kadro açabilmek için mevcut personeli bulundukları kadrolardan uzaklaştırmanın yollarını aradığını iddia eden Taşar, çeşitli baskılarla görevden alınan personelin açtığı davaların takipsizlik veya beraatla sonuçlandığını söyledi. Davalardan örnekler veren Taşar, ''Türk çiftçisi bunca sıkıntıdayken, Türk tarımı temellerinden sarsılırken, köylü adeta ağlarken, Tarım Bakanı'nın sağa sola çamur atmakla iştigal etmesini kınıyoruz'' dedi. 
     Taşar, Gökalp'in beyanatlarını daha sonra inkar ettiğini, tarım sektöründeki sıkıntıları geçmişe yükleyerek işin içinden kendisini sıyırmaya çalıştığını savundu. 
     Tarım Bakanı ile ilgili şikayetlerini Başbakan Yardımcısı Mesut Yılmaz ve Devlet Bahçeli'ye ilettiklerini anlatan Taşar, şöyle konuştu 
     ''Sayın Bakan'ın tutumunu değiştirmesini beklerken, kendisine gelip giden herkese görevden aldığı bürokratlar ve ANAP hakkında dedikodu yapmaya başladı. Böyle bir tutumu, devlet adamlığı adabı ve ahlakıyla bağdaştırmak mümkün değil. Sayın Bakan bunu yapacağına, benim bakanlık dönemimde TÜGSAŞ Genel Müdürü olan ve şimdi kendi partilerinin grup başkanvekili olan Oktay Vural'a sorabilir. Sayın Bakan hiçbir şey yapamıyorsa, bakanlık dönemimde yaptığım 1. Tarım Şurası ve 1. Hayvancılık Kongresi kararlarını hayata geçirerek başarılı olabilir.'' 




</TEXT>
</DOC>
