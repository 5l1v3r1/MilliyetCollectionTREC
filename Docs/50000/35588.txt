<DOC>
<DOCNO> 35588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sonspo06.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta idmana çıkmas isteyen Shorunmu'ya tesis yasağı 
</HEADLINE>
<TEXT>

     AC Milan galibiyeti sonrası izin yapmadan Trabzonspor maçı hazırlıklarına başlayan Beşiktaş'ta, ilginç bir gelişme yaşandı. 
     Fulya Tesisleri'nde gerçekleştirilen antrenmana, geçen hafta sözleşmesi karşılıklı olarak fesh edilen ve İstanbul'dan ayrılan kaleci Ike Shrunmu da katıldı. 
     Nijeryalı kaleci, antrenmanda AC Milan maçında 90 dakika forma giyen futbolcularla birlikte koşu yaptı. Yeniden Beşiktaş'ta forma giymek istediği öğrenilen Shorunmu'nun idmana çıkması, menajer Sinan Engin'i de hayrete düşürdü. 
     Menajer Engin, Shorunmu'nun idmana çıktığını basın mensuplarından öğrendikten sonra antrenman alanına indi. Nijeryalı kalecinin milli takımı bırakma isteklerine olumlu yanıt vermediğini, bu nedenle de geçen hafta sözleşmesinin fesh edildiğini hatırlatan Engin, ''Teknik direktör Christoph Daum ile de görüştüm, bugünden sonra Fulya Tesisleri'ne girişini yasaklayacağım. Bugün antrenmana çıktı, ama bundan sonra çıkmayacak'' diye konuştu. 
     Kaleci arayışlarının da sürdüğünü vurgulayan Engin, en az Fevzi'nin kalitesinde olan iyi bir yabancı kaleci alacaklarını bildirdi. 
     Bu arada yeni transfer Ronaldo'nun bugün öğleden sonra İstanbul'a geleceği bildirildi. 
     Beşiktaş, Trabzonspor ile yapacağı ligin ilk maçının hazırlıklarına, bugün 2 grup halinde yaptığı çalışmayla başladı. AC Milan maçında 90 dakika forma giyen futbolcular, üst sahada koşu yaparken, diğerleri ise alt sahada teknik direktör Daum yönetiminde çalıştı. 
     Bu arada sakatlığı süren Ahmet Dursun da fizyoterapist eşliğinde dayanıklılık çalışması yaptı. 
     Beşiktaş, yarın yapacağı tek antrenmanla Trabzonspor maçı hazırlıklarını sürdürecek. 







</TEXT>
</DOC>
