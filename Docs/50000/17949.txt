<DOC>
<DOCNO> 17949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/spor/ygok.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2008 
</HEADLINE>
<TEXT>

     ATTİLA GÖKÇE 

     Bugünün koşullarına bakacak olursak, bu işleri konuşmak kolay değil. Ancak ülkenin geleceğini de ipotek altına almaya hiç kimsenin hakkı yoktur. Ülkemize ve kendimize güvendiğimizi kanıtlamamız gerekir." 
     Bu sözler UEFA Asbaşkanı Şenes Erzik’in. 
     Avrupa Futbol Şampiyonası’nda ortak ev sahipliği projesini Yunanistan’la birlikte paylaşıyoruz. Euro 2008 için ilk ışık, deprem felaketinin yarattığı dostluk ve yakınlaşma duygularının rüzgarında Şenes Erzik tarafından yakıldı. İki ülkede de paylaşılan bir iyi niyet olarak gündeme geldi. 
     Ne var ki iyi niyet ve dostluk havası, projenin hayata geçmesi için yeterli değil. Öncelikle İstanbul’un 2008 olimpiyatına resmen aday kent olması, bu projenin ortak karar ve eyleme dönüşmesini engelliyor. Çünkü Türkiye’nin, olimpik statü gereği, aynı yıl başka spor organizasyonlarına aday olması mümkün değil. Türkiye 13 Temmuz’a kadar beklemek durumunda. Bu yıl, 13 Temmuz’da Uluslararası Olimpiyat Komitesi delegeleri Moskova’da toplanarak 2008’in ev sahibini belirleyecek. İstanbul, Osaka, Toronto, Paris ve Pekin’i geçerek bu onuru kazandığı takdirde hep beraber sevinelim... Ama kaybederse hiç üzülmeyelim. Bir sonraki olimpiyata - yasamız gereği - yeniden adaylık dosyası hazırlarken, futbola sarılabiliriz. 
     Euro 2008 için Yunanistan’la birlikte ortak ev sahipliği projesini hayata geçirebiliriz. UEFA, Ekim ayında 2008 adaylık dökümanlarını Avrupa ülkelerinin tüm federasyonlarına gönderecek. Türkiye - Yunanistan için spordaki gerçek işbirliği süreci Ekim’de başlayacak. 
     Şimdiden söyleyelim... 2008 Avrupa Futbol Şampiyonası en az 10 ülkenin iştahını kabartıyor. Türkiye - Yunanistan İsveç - Norveç - Danimarka - Finlandiya Avusturya - İsviçre Kuzey İrlanda - İskoçya bugün için hazırlanan ortaklar. Ekim ayından sonra yeni ortaklar da bulabilirler. Erzik, "Biz, FIFA gibi değiliz. Bizde politik etkiler söz konusu olamaz. UEFA, Avrupa’nın tümünü kucaklar. Seçimde, her ülkenin bu organizasyonu yapabileceğine inanarak karar verir. 2004 ü Portekiz gibi küçük bir ülkeye vermemiz bunun en güzel örneği " diyor. 
     Futbol ülkemiz için yeni bir motivasyon kaynağı oluyor. 
     



 SPOR 
























</TEXT>
</DOC>
