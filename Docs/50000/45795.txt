<DOC>
<DOCNO> 45795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sonspo09.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü "Fenerbahçe düşüş değil geçiş dönemi yaşıyor" 
</HEADLINE>
<TEXT>

     Fenerbahçe ve A Milli Takım'ın başarılı file bekçisi Rüştü Reçber, A Milli Takım'ın Moldova karşısında aldığı farklı skorlu galibiyetin, baraj maçı öncesi kendilerine moral olduğunu söyledi. 
     Milli kaleci Rüştü, ''rusturecber.net'' adresli resmi internet sitesinde yaptığı açıklamada, şu görüşlere yer verdi 
     ''2002 Dünya Kupası yolunda büyük bir düş kırıklığı sonrası kaybettiğimiz İsveç maçının ardından Moldova galibiyeti bize moral oldu. Grup için formalite niteliğinde olan bu maçtan alınacak 3 puan ülke puanı açısından oldukça önemliydi. Bunu da başardık. 
     Milli takımımızla mukayese edersek rakibimiz güçsüz olabilir ama bu tip ülkelerin futbolcuları transferlerini düşündüklerinden maçlara asılıp kendilerini göstermek isterler ama biz buna izin vermedik. 
     Aldığımız 3 puan, ülke sıralamasında bizi üst torbada bıraktı ki bu gerçekten çok önemli. Bizim ülkemizde insanlar geleceği düşünmeden genelde bugünü yaşarlar. Ama bu galibiyet gelecek için gerçekten önemliydi. 
     Ayrıca kazanmanın getirdiği moral, baraj maçları öncesi de bizi şüphesiz olumlu etkileyecek.'' Fenerbahçe'ni bir geçiş dönemi yaşadığını belirten Rüştü, sarı-lacivertli takım hakkındaki görüşlerini de şöyle açıkladı 
     ''Milli takım defterini şimdilik kapadık. Fenerbahçe'de, gerçekten de zor bir dönem başlıyor. 
     Bayer Leverkusen, Çaykur Rizespor ve Olympique Lyon deplasmanları bizi bekliyor. 1 haftada oldukça fazla kilometre yapacağız. 
     Yapacağımız yol önemli değil, önemli olan elbette istediğimiz sonuçları almak ve bunun içinde elimizden geleni yapacağız. 
     Her büyük takım bazı geçiş dönemleri yaşar. Dikkat ederseniz geçiş diyorum, düşüş demiyorum. 
     Biz düşüşte değiliz, çünkü henüz birşey kaybetmiş değiliz. Eğer Avrupa Şampiyonlar Ligi'nde istediğimiz sonuçları alırsak geçiş dönemini atlatıp istediğimiz yere varmış oluruz. Bu nedenle ben kaybedilenin yalnızca avantaj olduğu görüşündeyim. 
     Ligdeki kayıplarımızı da önümüzdeki maçlarda alacağımız galibiyetlerle kolayca kapatırız. Yeter ki geçiş dönemini atlatıp bir an önce gerçek Fenerbahçe kimliğimize kavuşalım.'' 
     






</TEXT>
</DOC>
