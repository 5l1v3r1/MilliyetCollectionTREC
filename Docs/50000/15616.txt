<DOC>
<DOCNO> 15616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/ekonomi/aeko.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’ye Bal’lı arsalar 
</HEADLINE>
<TEXT>

Emlak Bankası’nın portföyündeki gayrimenkullerin TOKİ’ye devir işlemlerine Hazine ve Devlet Bakanı Derviş saf dışı edilerek Bakan Bal’ın talimatıyla başlandı 
     SONGÜL HATISARU 

     Emlak Bankası’nın aktifinde kayıtlı gayrimenkuller Toplu Konut İdaresi TOKİ Başkanlığı’na devrediliyor. MHP’li Devlet Bakanı Faruk Bal’ın kontrolündeki TOKİ’ye rayiç değeri 3 milyar doları bulan gayrimekuller 700 milyon değer üzerinden ve bedelsiz aktarılıyor. 
     Yaklaşık 3 milyar dolarlık gayrimenkulün özel sektöre projelendirilerek satılması durumunda ise 10 milyar dolar tutarında bir değerin oluşabileceği belirtiliyor. 
     
     Ortak yönetim saf dışı 
     İhtiyaç fazlası gayrimenkullerin ayrıştırılarak TOKİ’ye devredilmesi için ekonomiden sorumlu Devlet Bakanı Kemal Derviş ve Devlet Bakanı Faruk Bal’ın gözetimi gerekiyordu. 
     Ancak Faruk Bal’ın talimatıyla Emlakbank’ın, kendisine yakın yönetiminin, Bakanlar Kurulu kararınca oluşturulan üç kamu bankasının Ortak Yönetim Kurulu’nun göreve başlamasını beklemeden tüm ayrıştırma işlemlerini Faruk Bal’ın isteği doğrultusunda gerçekleştirdiği belirtiliyor. 
     Ekonomiden sorumlu Devlet Bakanlığı’na bağlıyken Emlak Konut’ta da mart ayında Kemal Derviş yurtdışındayken genel kurul yapılmıştı. Genel Kurul’da Devlet Bakanı Faruk Bal’a yakın insanların seçildiği iddia edildi. 
     Aybaşında yapılan Genel Kurul’da Bakana muhalif Genel Müdür Süleyman Şahin görevden alınırken yerine Faruk Bal’a yakınlığıyla tanınan Demir İnal’ın vekaleten atanmıştı. 
     
Sadece Ataköy tesisleri ve arsaları 700 trilyon      Bankanın Ataköy’de bulunan sosyal tesislerini de işleten Emlakbankası Spor Kulübünün de kadrolaşma amacıyla kullanıldığı iddialar arasında. Emlak Bankası Spor Kulübe’ne kiralı bulunan tesisin bankanın birleştirilme çalışmaları öncesinde kira sözleşmesinin içeriği değiştirilerek 50 yıllığına yenilenmesi için işlem başlatıldı. Emlakbankası Spor Külübü kira sözleşmesinde tesislerinin devir hakkının kendisine verilmesini sağlayacak madde eklenmesini istedi. Ancak gelen tepkiler üzerine kiralama sözleşmesinin değiştirilmesinin şimdilik rafa kaldırıldığı bildirildi. Kayıtlı değeri 2.5 trilyon lira olan Ataköy sahil şeridindeki arsa ve tesislerinin Bankanın ekspertiz müdürlüğünün Aralık 2000 yılında yaptığı rapora göre rayiç değeri 700 trilyon lira olarak görülüyor. Ataköy’deki alanın projelendirilmesi durumunda 1.5 - 2 milyar dolar tutarında bir değer yaratılabileceği kaydedildi. 
     
Bankanın doktoru İzgi’nin damadı      Yıllardır özelleştirme kapsamında olması nedeniyle personel azaltımı yapılması gereken bankada MHP kadrolaşmasının da hızlandığı söyleniyor. 
     Son dönemde MHP tabanından bankaya personel olarak atanan, içlerinde gardiyan ve öğretmenlerin bulunduğu 150 - 200 kişinin işe alındığı iddia edildi. 
     Bunlardan Adem Yaman ilkokul öğretmeniyken bankaya şube müdürü kadrosundan, Ali Ekinci isimli şahısta Milli Eğitim Bakanlığı’nda şube müdürüyken bankaya birim müdürü, Tarım Bakanlığında teknisyen olarak çalışan Abdulkadir Çat da bankaya ikinci müdür, SSK emeklisi Hüseyin Sungur ise kredi pazarlama müdürlüğüne uzman olarak atandı. 
     Geçtiğimiz aylarda bankanın herhangi bir ihtiyacı bulunmazken TBMM Başkanı Ömer İzgi’nin diş doktoru damadı Cemal Sarıca’nın yine diş doktoru, yakını Müge Balseven’in de bankaya diş doktor olarak atandığı iddia edildi. 
     


 EKONOMİ 

















</TEXT>
</DOC>
