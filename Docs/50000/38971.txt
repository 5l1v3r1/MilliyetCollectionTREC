<DOC>
<DOCNO> 38971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo25.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş maçından sonra kim ne dedi 
</HEADLINE>
<TEXT>

     Beşiktaş Teknik Direktörü Christoph Daum, Diyarbakırspor karşısında iyi oynamamalarına rağmen, farklı kazanmanın mutluluğunu yaşadıklarını söyledi. 
     Daum, maçtan sonra düzenlediği basın toplantısında, ligin ilk 2 maçında iyi oynamalarına karşın kötü sonuçlar aldıklarını hatırlatarak ''Bu akşam Diyarbakırspor karşısında ise istediğimiz oyunu ortaya koyamamamıza rağmen galip geldik. Özellikle son dakikalarda baskıyı artırıp farka gittik'' dedi. 
     Ligde aldıkları ilk galibiyetin kendileri için çok önemli olduğunu vurgulayan Alman çalıştırıcı, ''Bu galibiyet, takıma özgüven getirdi. Ben, aldığımız 3 puanın psikolojik olarak da futbolcularıma çok şey katacağına inanıyorum'' diye konuştu. 
     Karşılaşma öncesi kendisi için önemli şeyin, gol yemeden maçı bitirmek olduğunu ifade eden Daum, bunu başardıklarını, Diyarbakırspor savunmasının kendilerine verdiği şansları da iyi değerlendirip galip geldiklerini söyledi. 
     Kjaer'in durumu 
     Daum, maç öncesi ilk 11'de oynatmayı planladığı Danimarkalı kaleci Kjaer'in ısınma hareketleri sırasında sakatlandığını, bu nedenle Fevzi'yi oynattığını söyledi. 
     Kjaer'in sırtındaki bir kas grubunda sakatlığı bulunduğunu belirten Daum, Fevzi'nin de bu akşam mükemmel bir maç oynadığını kaydetti. 
     Bir basın mensubunun, Stavrum'un sahada ağır kalmasıyla ilgili sorusuna da Daum, ''Batistuta ve Elber'i tercih ederdik. Ancak elimizdeki parayla bu kadarı alınabiliyor'' yanıtını verdi. 
     Beşiktaş Kulübü Yönetim Kurulu Üyesi ve Futbol Şubesi Basın Sözcüsü Mete Düren de Diyarbakırspor maçıyla lige yeni bir başlangıç yaptıklarını, amaçlarının bundan sonra seri galibiyetler almak olduğunu söyledi. 
     Bu arada, siyah-beyazlılar, milli maç nedeniyle lige verilen araya rağmen, yarın sabah Fulya Tesisleri'nde çalışacak. 
     "Basit hatalar yaptık" 
     Diyarbakırspor Teknik Direktörü Yılmaz Vural, Beşiktaş karşısında basit hatalar yaptıklarını, bu nedenle sahadan farklı yenik ayrıldıklarını söyledi. 
     Beşiktaş'ın ofansif bir oyun ortaya koyacağını bildiklerini, buna karşılık kendilerinin de sürekli hücumu düşünen bir oyun tarzını benimsediklerini kaydeden Vural, ''Oyuna iyi başladık, ama henüz 4. dakikada yediğimiz gol bizi sarstı. İlk yarıda, Beşiktaş'tan daha iyiydik. Ancak gol yollarında başarısız olduk. İkinci yarıya da baskılı başladık. Bu kez de ofsayttan yediğimiz bir gol bize engel oldu. 90. dakikadan sonra yediğimiz golleri ise hiç saymıyorum'' diye konuştu. 
     Diyarbakırspor'un yeni bir takım olduğunu, eksikleri gidermek için biraz zamana ihtiyaçları bulunduğunu belirten Vural, milli maç için lige verilen aranın kendileri için çok iyi olacağını, takımının 5. haftadan itibaren rayına oturacağına inandığını ifade etti. 
     2 Polonyalı geliyor 
     Yılmaz Vural, milli maç nedeniyle lige verilen arada, takıma yeni oyuncular katacaklarını söyledi. 
     Polonya'ya gittiğinde 2 futbolcu beğendiğini belirten Vural, ''Bu 2 futbolcuyla prensipte anlaştık. Kısa bir süre sonra takımımıza katılacaklar'' dedi. 
     Beşiktaş 3 maç sonra kazandı 
     Ligde, tam 3 maç sonra galibiyetle tanışan Beşiktaş, 5 maç sonra da gol yemeden bir karşılaşmayı tamamladı. 
     Geçen sezon en son 33. haftadaki Siirt Jet-Pa Spor maçında galip gelen siyah-beyazlılar, 34. haftadaki Denizlispor ve bu sezonun ilk haftasındaki Trabzonspor ile geçen haftaki Bursaspor maçlarında galibiyete hasret kalmıştı. 
     Ligde ilk galibiyetini alan Beşiktaş, geçen sezondan bu yana tam 5 maç sonra, Diyarbakırspor maçında kalesini rakibe kapamış oldu. 
     
     







</TEXT>
</DOC>
