<DOC>
<DOCNO> 22032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/ekonomi/eko03.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofya’yı açtı, sıra Şam’da 
</HEADLINE>
<TEXT>

Avrupa’daki ilk alışveriş merkezini dün Bulgaristan’ın başkenti Sofya’da hizmete sokan Migros, Suriye’de de yatırıma hazırlanıyor. Bu amaçla Suriye Hükümeti ile temasa geçildi 
     SOFYA Milliyet 

     Koç Topluluğu kuruluşlarından Migros, yurtdışında Ramstorelarla yaptığı atılımını Doğuda Rusya, Kazakistan ve Azerbaycan’dan sonra ilk kez Batı’da Bulgaristan ile başlattı. 
     Sofya’da 33 milyon marka mal olan Avrupa’nın ilk Ramstore’u dün törenle hizmete girdi. Migros Genel Müdürü ve Ramstore Yönetim Kurulu Başkanı Oktay Irsıdar, Bulgaristan’da Sofya’dan sonra Varna, Filibe ve Burgaz’ın da ilgi alanlarını oluşturduğunu bildirdi. Bu yıl içinde Sofya’da ikinci mağazayı açabileceklerini belirten Irsıdar, Üsküp ve Belgrad’ın da düşünüldüğünü kaydetti. 
     
Başmüftü de açılışa katıldı      Başkenti Şam olan Suriye’yi de ilginç ve ilgiye değer bir ülke olarak değerlendirdiklerini anlatan Irsıdar, yatırım için Suriye Hükümeti’nden beklentileri bulunduğunu, bu beklentiler gerçekleştiği takdirde yatırımı yapabileceklerini bildirdi. Rusya’da alışveriş merkezleri alanında pazar lideri olduklarını belirten Irsıdar, "Hangi ülkede yatırım yapıyorsak, o ülkede lider olmayı hedefliyoruz" dedi. 
     Sofya Belediye Başkanı Stefan Sofiyanski Ramstore yatırımının Sofyalıların hayatını olumlu etkileyeceğini vurguladı. Hipermarketçiliği 11 yıl önce sadece gazetelerden okurken, bugün Sofya’da bu alanda bir rekabet yaşandığını anlatan Sofiyanski, Koç Holding’e bu yatırımı çok kısa sürede gerçekleştirdiği için teşekkür etti. Sofyalılar’ın büyük ilgi gösterdikleri Ramstore’un açılış törenine, Bulgaristan Başmüftüsü Selim Mümin Mehmet de katıldı. 
     Törende, Koç Holding Yönetim Kurulu Üyeleri Sevgi Gönül, Erdoğan Gönül ve Dr. Nüsret Arsel, Koç Grubu başkanlarından Cengiz Solakoğlu, Hasan Bengü, Tuğrul Kudatgobilik, Bülent Bulgurlu, Kutsan Çelebican da yer aldı. 
     
Bulgarlar başardı darısı başımıza’      Koç Holding Yönetim Kurulu Başkanı Rahmi Koç törende yaptığı konuşmada, Güneydoğu Avrupa İşbirliği Girişimi’nin SECI eş başkanı olduğunu hatırlatarak, şunları söyledi 
     "Gayemiz muhtelif projeler meyanında bu bölgeye yatırım yaparak halkın refah seviyesini artırmak ve de dolayısıyla huzursuzluğu, çekişmeyi ve çatışmayı önlemektir.’’ Arkadaşlarını buraya yatırım yapmaya ikna ettiğini belirten Koç, Bulgaristan’da ilk Ramstore’u açtıklarını vurguladı. 
     Koç, "Burada muvaffak olursak, gerek Bulgar, gerek Güneydoğu Avrupa’nın diğer ülkelerinde de Ramstore’lar açmayı planlıyoruz. Türkiye Bulgaristan’ın dış ticaret hacmi içerisinde 706 milyon dolar ile dördüncü sıradadır. 
     Bulgar ekonomisini yakından takip ediyoruz. Son derece dikkatli ve dirayetli olarak gelişmektedir. Enflasyon oranını iki yılda dört haneli rakamdan tek haneli rakama düşürdüler. Darısı bizim başımıza’’ dedi. 1997’de yıllık enflasyonun yüzde 578.6 olduğu Bulgaristan’da bu yıl gerçekleşmesi beklenen enflasyon oranı yüzde 6 düzeyinde. 
     
Cengiz Solakoğlu, ayakkabısını çaldırdı      Koç Grubu’nun diğer yetkilileri ile birlikte, açılış için Sofya’ya gelen Koç Holding Tüketim Grubu Başkanı Cengiz Solakoğlu, ayakkabılarını çaldırdı. Rahmi Koç ile birlikte cuma namazını kılmak için camiye giden Solakoğlu, namaz sonrası cami çıkışında ayakkabılarını bulamadı. Ayakkabıları çalınan Solakoğlu, yeni bir çift ayakkabı alarak yurda döndü. 
     Sevgi Gönül ilk müşteri 
     Açılış törenine katılan heyetten Sevgi Gönül ise Ramstore’ın ilk müşterisi oldu. Gönül, Bulgaristan’ın meşhur ürünü kaşkaval peynirini satın aldı. 15 bin metrekare kapalı alana sahip Ramstore’da satılan 25 bin kalem ürünün 2 binden fazlasını Türkiye’den gelenler oluşturuyor. 
     
     45 sente muz sattı 
     Bu arada dünyada kilosu ortalama 1 dolar 1 milyon 115 bin lira seviyesinde satılan muzun 45 sente yaklaşık 500 bin lira karşılık gelen Leva’ya satılması da dikkat çekti. 
     10 binlerce Sofyalının akınına uğrayan Ramstore hipermarkette ilk gün 10 ton muz, sekiz ton tavuk-et, iki tır meşrubat, 12 bin ekmek, beş ton domates, üç ton Kaşkaval, 6 bin litre şarap, 10 ton ayçiçekyağı, 5 bin gömlek, 3 bin çift terlik tükendi. 
     



 EKONOMİ 

















</TEXT>
</DOC>
