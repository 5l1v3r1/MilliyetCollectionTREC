<DOC>
<DOCNO> 29407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/siyaset/siy01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli de taviz vermedi 
</HEADLINE>
<TEXT>

DYP lideri Çiller’in "Meclis açık kalsın" önerisini MHP lideri Bahçeli de reddetti Referandumu göze alamayız 
     ÖNDER YILMAZ Ankara 

     MHP Lideri Devlet Bahçeli, Anayasa değişiklikleri için Meclis’in açık kalması yolunda temaslarını sürdüren DYP Genel Başkanı Çiller’e "referandumu göze alamayız" diyerek ret yanıtı verdi. Koalisyon liderleriyle yürüttüğü temaslarını sonuncusunu MHP Lideri Bahçeli ile gerçekleştiren Çiller, destek bulamadı. Meclis’in kapanmadan Anayasa değişikliklerinin yapılmasını öneren açık olması gerektiğini öneren Çiller’e Bahçeli şu yanıtı verdi 
     "Ancak üzerinde anlaşılan metnin Meclis’ten geçmesi için 367 oya ihtiyaç var. Milletvekilleri tatil rehavetine girdiler. Ve bir çoğu paketin ayrıntılarını hiç bilmiyor. Eğer oylamalarda 330’un altında kalırsak, referanduma gidilir ki, bunu göze alamayız." 
     
     "FP’lilerin desteği şart" 
     FP’li milletvekillerinin desteğini almalarının şart olduğunu dile getiren Bahçeli, "Ancak bağımsız kalan milletvekillerinin partileri yok. Desteklerini almamız gerek. İleride biz yoktuk diyebilirler" dedi. Bahçeli, DYP liderine ayrıca ortaklar arasında Meclis’in Eylül’de olağanüstü toplanacağını ve değişikliklerin bu dönemde ele alınacağı konusunda uzlaştıklarını anımsattı. 
     Görüşmede Çiller, "Telekom üyelerini atamakta zorluk mu çekiyorsunuz " diye sorunca Bahçeli, yanıt vermeyerek gülümsemekle yetindi. Çiller, içecek olarak Kuşburnu isterken, "Biliyorsunuz Kuşburnu C vitamini yapıyor ve soğuklarda hastalıktan koruyor. Ben gittiğim yerde kuşburnu içinde bütün partilerde moda oldu" dedi. Çiller’in bu sözlerine itibar etmeyen MHP’liler "biz çay içelim" dediler. 
     Bu arada görüşme sonrasında basın toplantısı düzenleyen Çiller, muhalefete danışılmadan tatil kararı alınmasını yadırgadıklarını kaydederek, "Türkiye yangın yerine dönmüşken Meclis’i terkedip gidiyoruz, bu yanlıştır. Bu ortamda Meclis’in kapatılması lüksü olmamalı" dedi. 
     
MHP’ye ilk transfer      ANKARA Milliyet 

     Genel Başkan Devlet Bahçeli’nin, muhalefetin tepkisini çeken "kapımız açık" açıklamasının ardından MHP’ye ilk transfer gerçekleşti. Bir süre önce DYP’den istifa eden Ordu Bağımsız Milletvekili Yener Yıldırım, dünkü grup toplantısında MHP’ye katıldı. 
     Bahçeli, "ülkü ve gönül birliği içinde olduğumuz her insanımıza yaptığımız çağrı, bugün karşılığını buldu" diyerek Yıldırım’a, kendi yakasındaki parti rozetini çıkarıp taktı. Yıldırım ise, "Türk siyaseti güven bunalımı yaşamaktadır. Ben bu yoksulluk ve yolsuzlukla mücadelede ve güven sorununun aşılmasında, Türk milletinin ülke siyasetindeki teminatının MHP olduğuna inanıyorum. Tercihimi MHP’den yana yaptım" diye konuştu. 
     



 SİYASET 














</TEXT>
</DOC>
