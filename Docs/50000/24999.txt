<DOC>
<DOCNO> 24999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sonspo16.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konfederasyon Kupası'nda Japonya ve Brezilya yarı finalde 
</HEADLINE>
<TEXT>

     Uluslararası Futbol Federasyonları Birliği FIFA tarafından bu yıl 5.si düzenlenen Dünya Kıtalararası Futbol Şampiyonası'nda Konfederasyon Kupası , B Grubu'nda ilk 2 sırayı alan Japonya ve Brezilya, yarı finale yükseldi. 
     Şampiyonadaki ilk 2 maçını kazanarak son maçı öncesinde yarı finale kalmayı garantileyen ev sahibi ekiplerden Japonya, gruptaki 3. ve son maçında, Ibaraki kentindeki Kashima Stadı'nda, şampiyonanın favorilerinden Brezilya ile golsüz berabere kalarak, 7 puanla grup birincisi oldu. 2. sıradaki Brezilya da 5 puana ulaşarak Japonya ile birlikte yarı finalist oldu. 
     Fazla iddiası bulunmayan 2 ekibin mücadelesinde ise Afrika temsilcisi Kamerun, Kuzey ve Orta Amerika temsilcisi Kanada'yı 2-0 yendi. Çaykur Rizesporlu Nicolas Alnoudji'nin de 90 dakika forma giydiği Kamerun Milli Takımı'nın gollerini, 48. dakikada Tchoutang ve 83. dakikada penaltıdan Mboma kaydetti. B Grubu'nu böylece Kamerun 3, Kanada ise 1 puanla tamamladı. Şampiyonada 7 Haziran Perşembe günü Japonya'nın Yokohama kentinde yapılacak ilk yarı final mücadelesinde, TSİ 11.00'de ev sahibi ülkelerden Japonya ile Avustralya, Güney Kore'nin Suwon kentindeki diğer maçta ise TSİ 14.00'de son Dünya Kupası'nda da finalde karşılaşan Fransa ile Brezilya mücadele edecek. Gelecek yıl Dünya Kupası'nı da birlikte organize edecek olan Japonya ile Güney Kore'nin gerçekleştirdiği şampiyona, 10 Haziran Pazar günü yapılacak final maçıyla sona erecek. 







</TEXT>
</DOC>
