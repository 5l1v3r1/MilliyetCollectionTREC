<DOC>
<DOCNO> 11103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/siyaset/siy01.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli’ ortada 
</HEADLINE>
<TEXT>

Başbakan "yorum yok" derken Milli Savunma Bakanlığı ve Genelkurmay, yeni talep gelirse değerlendirme eğiliminde... 
     UTKU ÇAKIRÖZER Ankara 

     Ekonomik krizden çıkış amacıyla kaynak arayışına girilmesi onbinlerce asker adayının beklentisi olan "bedelli askerlik" uygulamasını yeniden gündeme getirirken, Genelkurmay’ın böyle bir uygulamaya sıcak bakmadığı kaydedildi. 
     Yetkililer, yeni bir bedelli askerlik düzenlemesi durumunda askere almada sayı açısından sıkıntıya düşülebileceğini belirttiler. Başbakan Bülent Ecevit'in, yeni bir bedelli askerlik yasası hakkındaki sorulara açık kapı bırakarak "yorum yok" yanıtı vermesi üzerine gözler, Milli Savunma Bakanlığı ve Genelkurmay Başkanlığı'na çevrildi. 
     
     "Hükümet isterse..." 
     Milli Savunma Bakanı Sabahattin Çakmakoğlu basının görüşme taleplerine olumsuz yanıt verirken, yakın çevresine "Ben de, komutanlar da yeni uygulamaya karşıyız. Ama kesin bir açıklamadan kaçınmak lazım" dediği öğrenildi. 
     Milli Savunma Bakanlığı ile Genelkurmay Başkanlığı'nın bedelli askerlik uygulamasına karşı olduğu bildirilirken, hükümetten bir talep gelmesi durumunda "yeni bir değerlendirme" yapılmasının gündeme gelebileceği iddiaları dile getirildi. 
     
     1 milyar mark geldi 
     Genelkurmay Başkanı'nın önerisi ve yapılan yasa değişikliğiyle 1972 ve daha küçük doğumlu yükümlülere 4 Mayıs 2000’e kadar bedelli askerlikten yararlanma olanağı verildi. Uygulamadan 72 bin 392 kişiden toplam 1 milyar 82 milyon Alman Markı kaynak sağlandı. 
     


 SİYASET 
















</TEXT>
</DOC>
