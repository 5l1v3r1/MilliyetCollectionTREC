<DOC>
<DOCNO> 19049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur30.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'a devredilen bankaların genel müdürlerine 6.9 milyar maaş 
</HEADLINE>
<TEXT>

     Orman Bakanı Nami Çağan, bankaların ücret politikalarına bağlı olarak Tasarruf Mevduatı Sigorta Fonu'na devredilen bankaların genel müdürlerine net 6.9 milyar lira, Demirbank Genel Müdür Vekiline ise net 8.9 milyar lira aylık ödeme yapıldığını bildirdi. 
     ANAP İstanbul Milletvekili Bülent Akarcalı'nın Devlet Bakanı Kemal Derviş'e yönelttiği soru önergesini Orman Bakanı Nami Çağan yanıtladı. 
     Çağan, Tasarruf Mevduatı Sigorta Fonu'nun, Türk Ticaret Bankası, Bank Ekspres, İnterbank, Sümerbank, Eskişehir Bankası, Etibank, Demirbank, Ulusal Bank ve İktisat Bankası'nın rehabilitasyonu, satışa hazırlanması ve sisteme yeniden kazandırılması çalışmalarını sürdürdüğünü hatırlattı. 
     Çağan, Fon yönetimi altındaki bankalarda uygulama birliğinin ve yönetimde etkinliğin sağlanması için, özel bir satış prosedürü izlenen Demirbank dışındaki 8 bankada, bir başkan ve beş üyeden oluşan ortak bir yönetim kurulunun görev yaptığını kaydetti. Çağan, ''Demirbank'ta ise beş yönetim kurulu üyesi mevcut olup, sözkonusu üyelerden birisi aynı zamanda genel müdür vekili olarak görev yapmakta, bir diğer üye ise anılan bankadaki görevinin yanısıra 8 fon bankasının ortak yönetim kurulunda da üyeliğini sürdürmektedir'' dedi. 
     Çağan, şu bilgileri verdi 
     ''9 fon bankasında 8 genel müdür fon bankası genel müdürlerinden biri, diğer bir fon bankası genel müdürlüğü görevini vekaleten yürütmektedir ve 35 genel müdür yardımcısı görev yapmakta olup, fon yönetim kurulu kararı uyarınca, yönetim kurulu başkanlarına ve yönetim kurulu üyelerine, görev yaptıkları her bir banka tarafından sırasıyla net 800 milyon ve net 750 milyon aylık ücret ödemekte, bankaların ücret politikalarına bağlı olarak ortak yönetim altındaki bankaların genel müdürlerine net 6.9 milyar lira, genel müdür yardımcılarına en çok net 5.1 milyar lira, Demirbank genel müdür vekiline net 8.9 milyar lira, genel müdür yardımcılarına net 5.9-9.2 milyar lira aylık ödeme yapılmaktadır.'' 
     
     






</TEXT>
</DOC>
