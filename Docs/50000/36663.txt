<DOC>
<DOCNO> 36663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/guncel/gun04.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ BİR UFO GÖRDÜM’ İDDİASI 
</HEADLINE>
<TEXT>
Isparta’da it dalaşı’ 
Mühendis anlatıyor Çok hızlı üç cisim vardı. Bizim jetlerden biri peşlerine düştü’ 
     İHSAN YILMAZ İstanbul 

     Türkiye UFO ve Paranormal Olaylar Araştırma Organizasyonu'na gelen raporlara göre, Isparta semalarında Hava Kuvvetleri'nin savaş uçaklarıyla UFO sanılan üç cisim arasında kıyasıya bir mücadele yaşandı. 
     12 Aralık 2000'de meydana gelen it dalaşıyla ilgili raporu, açık kimliği belli olan bir endüstri mühendisi, Isparta Eğirdir'den gönderdi. Raporda olay şöyle anlatıldı "Hava Kuvvetleri'ne bağlı uçaklar, o gün anormal düzeyde geçiş gerçekleştirdiler. Bu dikkatimi çekti, onları gözlemlemeye başladım ve uçakların it dalaşı yaptıklarını fark ettim. Sonra uçaklardan biri çok kopuk bir dönüş yaptı. Baktığımda 3 cismi gördüm. Üçü birden çok yüksek bir hıza çıkıp sonra yeniden eski hızlarına döndüler." 
     
     Pilot üzerlerine gitti 
     "Hava oldukça açık, görüş çok netti. Bana inanmıyorsanız, aynı gün Eğirdir semalarında uçan savaş pilotlarına sorun, çünkü bir tanesi o cisimlerin üzerine doğru gitti. Cisimler bazen parlıyor, bazen kahverengi tona bürünüyorlardı." 
     
     Son görüldüğü yer DERİNCE 
     MUSTAFA BAĞDİKEN DHA 

     İzmit'in Derince semalarında vatandaşlar ışık saçan cisim gördüklerini öne sürünce ilçede UFO heyecanı yaşandı. İzmit'teki Cengiz Topel Havalimanı, radarlarına böyle bir cismin yansımadığını açıkladı. Vatandaşlar ise çevresine beyaz ve parlak ışıklar saçan, silindirik bir cisim gördüklerini iddia ettiler. 
     



 GÜNCEL 













</TEXT>
</DOC>
