<DOC>
<DOCNO> 2850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/ekonomi/aeko.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’de beyaz kaygı 
</HEADLINE>
<TEXT>

Bürokrasinin imza atmaktan korkması, enerji üretim ve dağıtım işletmeleri devrine ilişkin takvimin sarkması ihtimalini doğurdu 
     HARUN GÜREK Ankara 

     Enerjideki yolsuzluk iddiaları üzerine başlatılan ve aralarında bir eski bakanın da bulunduğu bazı üst düzey bürokratların tutuklanması, IMF ile görüşmelere de yansıdı. 
     Operasyonun ek niyet mektubunda yer alan bazı vaadlerin gerçekleşmesini zorlaştırabileceği belirtiliyor. 
     Ankara'ya geçen hafta gelen IMF Türkiye Masası Şefi Carlo Cottarelli'nin başkanlığındaki heyetin çalışmalarını büyük ölçüde tamamladığı belirtildi. Heyetin bugün ya da haftasonu Türkiye'den ayrılabileceği kaydedildi. Görüşmelerde ağırlıklı olarak özelleştirme, bankacılık sektörüne ilişkin düzenlemeler, sektördeki gelişmeler ve likidite sıkıntısının ardından başlayan durgunluk belirtileri üzerinde duruldu. İşadamlarının yakınmaları ile IMF'nin de gündemine giren durgunluğa ilişkin olarak bugüne kadar henüz somut veri olmadığı, gelişmelere göre sorunun değerlendirileceği ifade edildi. 
     Görüşmelerde, enerji sektöründeki özelleştirmeler ve yapısal düzenlemeler üzerinde de duruluyor. Elektrik Piyasası Yasası'nın Meclis'ten bu ay geçmesine kesin gözüyle bakılırken TEAŞ'ın üçe bölünmesine ilişkin düzenlemenin bu ay sonuna kadar yetişip yetişmeyeceği, yetişse bile "Beyaz Enerji" operasyonu nedeniyle üçe bölünmenin gerçekleşmesine zor gözüyle bakılıyor. Yine operasyon nedeniyle bürokrasinin gözünün imza atmaktan korkması nedeniyle enerji üretim ve dağıtım işletmelerinin mart ayı sonuna kadar devrinin tamamlanmasına olanak verilmiyor. Heyetin, bu özelleştirme ve yapısal düzenlemelerin takvimine uygun gerçekleştirilmesi için önlem alınmasını istediği ifade ediliyor. 
     
     Bakanlar fonları bırakmıyor 
     Bu arada görüşmelerde, önümüzdeki ay yerine getirilmesi gereken taahhütler arasında bulunan fonlara ilişkin düzenlemenin bir ayı aşkın süredir Bakanlar Kurulu'ndan çıkmamasının da gündeme geldiği belirtildi. Başta Tarım Bakanı Hüsnü Yusuf Gökalp olmak üzere bir çok bakanın emrindeki trilyonluk fonların bütçe kapsamına alınmasını önlemek için tasarıya yoğun bir biçimde muhalefet etmesi, bürokratlar arasında daha şimdiden kaygıya neden oldu. 
     


 EKONOMİ 














</TEXT>
</DOC>
