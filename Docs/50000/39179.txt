<DOC>
<DOCNO> 39179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/spor/ysenay.html </URL>
<DATE> 2001/08/27/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Kasırga gibi 
</HEADLINE>
<TEXT>

     Lige fırtına gibi futbol ve tüm grafikleri alt üst eden gol çokluğuyla giren Ankaragücü’nün, Fenerbahçe önünde yapacakları merak konusuydu maç öncesi gerçekten... Öyle ya rakiplerine karşı açık ve net bir hücum politikasıyla oynayan Başkent ekibi, tam 14 sayı göndermişti iki maçta filelere... Ancak oyun başlayınca gördük ki, Fenerbahçe "fırtınayı" susturmak için "kasırga operasyonu" taktiği ile çıkmıştı... Ankara takımı siyahı - beyazı ile çok kalabalık bir orta alan coşkusunu çabuk toplarla Fenerbahçe savunmasının üstüne yığmaya çalışıyor ve böylece kolay yoldan çözmek istiyordu rakip defans düşüncelerini... Ancak Denizli’nin futbolla ve tecrübeyle dolup taşmış kafasındaki yarıştırma yeteneklerini pek hesaba katmamışlardı anlaşılan... Öyle ya Mustafa Denizli, gerçek top kapma kavgasının orta sahada başlayacağını aynen düşünüp, o da kendi pas ve fiziksel görkemlisi silahşörlerini aynı bölgede ve aynı taktikle savaşa sokunca, Ankaragücü önce beklemediği bir tarzla yüzleşmenin paniğine kapılıyor, sonra da kaptıkları topları iyi kullanan Sarı - Lacivertliler’in dört golüne boyun eğmek zorunda kalıyorlardı... 
     Yalnız üç gollü fark yarattıktan sonra Abdullah gibi bir ustanın topu ayağında eveleyip gevelemesi ve bu yanlıştan gelen Ankara golü, bu futbolcunun başka pozisyonlardaki kahramanlıklarına leke gibi yapışıyordu doğrusu... 
     
     İkinci yarıda Ankaragücü oyunun karakterini değiştirmeye çalışıyordu... Tatlı sertten de öte tam agresif pozisyon kabalıklarına dönüşen bazı anlarda Serdar Tatlı hayli ters düdükler de çalınca oyun hırçınlaşıyor ve futbolla karışık can sıkıntısı görüntüler geliyordu seyir ekranlarına... Fenerbahçe’de Johnson günün özel adamı olarak göz kamaştırıyor, kalede Rüştü’nün varlığı ise "üç puan garantisi" gibi bir emniyet duygusu veriyordu... 
     Özetle Ankaragücü, Fenerbahçe önünde "fırtına takım" unvanını bir maçlık da olsa Kadıköy’de bırakıyor, Sarı - Lacivertli on bir ise ligdeki ağırlığının "tartışılmaz" olduğunu belgeliyordu sanki futbol kamuoyuna... 
     



 SPOR 



























</TEXT>
</DOC>
