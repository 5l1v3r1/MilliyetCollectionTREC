<DOC>
<DOCNO> 22603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/soneko26.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Bakanı O'Neill'e göre ABD ekonomisinde yavaşlama sona erdi 
</HEADLINE>
<TEXT>

     ABD Hazine Bakanı Paul O'Neill, ülke ekonomisindeki hızlı kötüleşmenin sona erdiğini ve tedrici bir toparlanma için gerekli istikrarın sağlandığını söyledi. O'Neill, katıldığı bir televizyon programında, ekonomik yavaşlamanın sona ermesine rağmen, ABD ekonomisinin geçmiş yıllarda yaşadığı türden hızlı bir büyümeye geri döneceği konusunda kuşkulu olduğunu bildirdi. 
     Geçen ABD ekonomisinde Kasım ve Aralık'ta başlayan keskin düşüşün Şubat ayından itibaren durduğunu belirten O'Neill, ''Şu anda yüzde yarım ile yüzde iki arasında bir reel büyümeye geri dönmeye başladık''dedi. 
     ABD Hazine Bakanı, ABD ekonomisinin gelecek yıldan itibaren yeniden büyümeye başlayacağını, ancak, bu büyümenin görece yavaş ve tedrici bir nitelikte olacağını söyledi. Merkez Bankası'nın, ekonomik durgunluğa karşı faiz hadlerini bu yıl başından itibaren çeşitli defalarda toplam yüzde 2.5 indirmesinin ''çok yapıcı'' sonuçlar doğurduğunu belirten O'Neill, bunun, yönetimin uygulamaya hazırlandığı milyarlarca dolarlık vergi indirimiyle birlikte, ekonomik büyümenin yeniden sağlanmasına yardımcı olacağını ifade etti. ABD Hazine Bakanı, hızlı bir ekonomik toparlanmanın çok kısa bir zamanda gerçekleşeceğini sanmamakla birlikte, ABD ekonomisinin enflasyonun yükselmesine yol açmaksızın yeniden yüzde 3.5 ile 4'lük yıllık büyüme hızlarına kavuşacağına inandığını da dile getirdi. 







</TEXT>
</DOC>
