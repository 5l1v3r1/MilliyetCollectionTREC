<DOC>
<DOCNO> 13287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sondun05.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şap hastalığı Çin restoranında mı doğdu 
</HEADLINE>
<TEXT>

     İngiltere'de Şap hastalığı salgınının ülkenin kuzeydoğusundaki bir Çin restoranında kullanılan kaçak etten kaynaklandığı tahmin ediliyor. 
     Açılan soruşturmada, söz konusu restoranın Uzakdoğu kaynaklı kaçak et kullandığı tespit edilirken, restoranın artıklarını verdiği çiftlikteki hayvanların Şap virüsünü kapmasıyla salgının başladığı sanılıyor. 
     Soruşturmayla ilgili olarak restorandan verilen artıkları hayvan yemi olarak kullanan çiftliğin sahipleri olan iki kardeş Boby ve Ronnie Waugh da gözaltına alındı. 
     Bu arada, salgın süratle yayılarak yeni çiftlikleri de etkisi altına almaya devam ediyor. Bu sabah itibariyle Şap hstalığından etkilenen çiftlik sayısı 634'e yükselirken, virüsten etkilenmiş ya da etkilenme ihtimali yüksek hayvanların itlaf edilmeleri de sürüyor. 
     Bu amaçla Cumbria bölgesinde dev bir çukur kazan İngiliz askerlerinin, burasının dolmasının ardından, kullanılmayan benzeri alanlarda yeni çukurlar kazmaya devam edecekleri belirtiliyor. 
     Salgından ekonomik olarak etkilenen et üreticisi büyük firmaların zararları da İngiltere'de gündemdeki yerini koruyor. Bugün biraraya gelecek İngiliz iş çevreleri, salgından etkilenen söz konusu firmaların zararlarını gidermek üzere yapılabilecek yardımlar ve alınabilecek önlemleri görüşecek. 
     Hükümet ise salgını durdurabilmek için, bugüne kadar kaçındığı aşılama kampanyasını gündeme aldığını açıkladı. 
     Başbakan Tony Blair tarafından yapılan açıklamada, aşılama kampanyasının başlatılması için çiftçi birlikleriyle görüş alışverişi yapılacağı bildirildi. 



</TEXT>
</DOC>
