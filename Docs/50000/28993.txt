<DOC>
<DOCNO> 28993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/ekonomi/eko06.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank ekime randevu verdi 
</HEADLINE>
<TEXT>

100 milyar liranın üzerinde kredi vermeyen banka, tüm kredi müşterilerine uygulanan bu limiti ekimde kaldırmayı hedefliyor 
     TARIK YILMAZ 

     Kredi borcu 100 milyar liranın üzerinde olan müşterilerinin borçlarının devre faiziyle birlikte 30 Haziran’a kadar geri ödenmesini isteyen Halkbank’ın, ekim ayıyla birlikte tüm müşterilerine kredi kullandırmaya başlayacağı öğrenildi. Banka, kredilerini ödeyemeyenlere 30 günlük bir süre tanıyor. 
     Kamu bankalarının ortak yönetim kurulunun göreve gelmesiyle başlayan operasyon adım adım yürürlüğe konuyor. Bankaya ilk atamalar yapıldığında 30 milyar liranın üzerindeki kredilerin ödenmesini isteyen ve bu tutarın üzerinde kredi yenilemeyen banka yönetimi, nakit girişlerinin artmaya başlanmasıyla limiti önce 50 milyara şimdi de 100 milyara kadar çıkardı. 100 milyar limitinin kaldırılarak tüm müşterilere kredi açılmasının ise ekim ayında olacağı öğrenildi. Üst düzey bir yetkili, kredilerin açılması için ekim ayının seçilmesinin nedenini "Bankanın başabaş noktasına geldiği dönem" olarak açıkladı ve yeni müşterilere kredi verilmesinin ise 2002 Ocak ya da Şubat ayında başlayacağını kaydetti. 
     
     30 günlük esneklik 
     Bankanın halen 100 milyar liranın üzerinde kredi kullandırmadığını belirten yetkili, bu tutarın üzerinde borcu olanların kredisinin tamamını ödemesi durumunda 100 milyar liraya kadan kredi verildiğini kaydetti. Kredisini erteletmek isteyen müşterilerin faiziyle birlikte anaparanın yüzde 25’ini kapatmak zorunda olduğunu ifade eden yetkili, ertelemenin bir sonraki üç aylık döneme bir başka deyişle Eylül 2001 tarihine kadar olduğunu vurguladı. Dönem faizi ve anaparanın yüzde 25’ini ödeyemeyenlere 30 günlük esneklik sağlandığını söyleyen yetkili, "Bu süre içinde borcuna faiz işletilecek ancak takibe aktarılmayacak" dedi. 
     
Kredi müşterisi kaçıyor      Kamu bankalarının kredilere uyguladığı faizi yüzde 125 olarak belirlemesi nedeniyle yüzde 70 - 80 arasında faizle kredi açan özel bankalara kaçış olduğu belirtiliyor. 
     "En sadık müşteriler bile yüksek faiz nedeniyle kaçıyorlar" diyen şube müdürleri, şöyle konuşuyor "Yüzde 64 faizle mevduat topluyoruz, bu mevduatı yüzde 70’le bankalararası para piyasasında sektördeki bankalara satıyoruz. Ama kredi müşterisinden yüzde 125 faiz istiyoruz. Sonuçta müşterileri de özel bankalara kaptırıyoruz. Müşteri kaçınca şubelerin performansları da düşüyor. Ayrıca sadık müşteri bir giderse artık geri dönmesi çok zor." 
     



 EKONOMİ 































</TEXT>
</DOC>
