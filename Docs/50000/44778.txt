<DOC>
<DOCNO> 44778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/guncel/agun.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Endişelenme anne 
</HEADLINE>
<TEXT>

Usame bin Ladin’in ABD’deki saldırılardan önce annesini telefonla arayarak, "İki gün içinde büyük haberler duyacaksın’ dediği öne sürüldü 
     NBC'nin internet sitesinde, bir Dışişleri yetkilisine dayanılarak verilen haberde, Usame bin Ladin'in, 9 Eylül'de üvey annesi El Kalifa ile temas kurarak, "İki gün içinde büyük haberler duyacaksın ve benden bir süre haber alamayacaksın" dediği öne sürüldü. Bir Beyaz Saray yetkilisi de, bu telefonun saldırılarla Bin Ladin arasındaki "en açık" bağlantı olduğunu söyledi. 
     NBC, Suriye ya da Filistinli bir kadının tek oğlu olarak bilinen 44 yaşındaki Bin Ladin'in, Suudi müteahhit babası Muhammed bin Ladin'in 4 karısından biri olan El Kalifa tarafından büyütüldüğünü ileri sürdü. 
     
     Tatildeyken aradı 
     Haberde, Bin Ladin aradığında El Kalifa'nın Şam'da tatilde olduğu ve saldırıdan bir gün sonra, yani 12 Eylül'de Paris'teki bir hastaneye yatırıldığı da iddia edildi. 
     
Sakalsız Usame’yi kimse tanıyamaz      Avusturya'nın başkenti Viyana'da yayımlanan haftalık haber dergisi News, son sayısında "Usame bin Ladin'in kıyafet değiştirip, ciddi bir işadamı gibi dünyanın tüm ülkelerine rahatlıkla seyahat edebileceğini" yazdı. Dergi, iyi derecede İngilizce ve Fransızca bilen Ladin’in bilgisayar yardımıyla hazırlanmış sakalsız, takım elbiseli, kravatlı bir fotoğrafını da yayımladı. Bu arada Bin Ladin'in 1995'te Viyana'daki Bosna - Hersek Büyükelçiliği'ne pasaport başvurusunda bulunduğu ortaya çıktı. 
     



 GÜNCEL 


















</TEXT>
</DOC>
