<DOC>
<DOCNO> 4909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/siyaset/siy04.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FP’nin tüzüğü de davalık 
</HEADLINE>
<TEXT>

Yargıtay Başsavcılığı’na göre, Fazilet Partisi tüzüğü hukuken geçersiz 
     ERSAN ATAR Ankara 

     Yargıtay Cumhuriyet Başsavcılığı, kapatma davası ve iç çekişmeleri nedeniyle sıkıntılı dönem yaşayan FP’ye "hukuken geçersiz olan tüzüğünü değiştir, yoksa yeni bir dava açılır" uyarısında bulundu. 
     Yargıtay Cumhuriyet Başsavcısı Sabih Kanadoğlu, FP’ye olaylı 14 Mayıs kongresinde uygulanan tüzüğünü değiştirmesi için uyarı yazısı gönderdi. Başsavcılığın yazısında, partinin tüzüğü yapılırken, Kurucular Kurulu tabii üyelerinin katılımının sağlanmadığı hatırlatıldı. 
     Uyarı yazısında, Siyasi Partiler Yasası’na SPY göre partilerin Cumhuriyet Başsavcılığı’nın isteklerine uymak zorunda olduğunun da altı çizildi. Başsavcılık, SPY’nın 102. maddesine göre başsavcılığın, isteklere uymayan partiler hakkında dava açma yetkisinin bulunduğunu da vurguladı. 
     Kanadoğlu, FP’ye tüzük değişikliği için 45 günlük süre verdi. FP bu sürede değişikliği yapmazsa başsavcılığın tutumu FP davasına bağlı olacak. Anayasa Mahkemesi’ndeki dava sonuçlanmamış olursa başsavcılığın ek bir iddianame hazırlayabileceği belirtiliyor. Söz konusu dava sonuçlanmış ve reddedilmiş olursa Başsavcılık FP hakkında yeni bir dava açabilecek. 
     
Başsavcı’ya cevap      FP Genel Başkanı Recai Kutan, Başsavcı Kanadoğlu’nun FP tüzüğüyle ilgili gönderdiği yazıyı, "Yargıtay Cumhuriyet Başsavcısı görevini yapmış, talepte bulunmuş. Bu talebine cevap verilecektir" dedi. Kutan, FP Genel Merkezi’nden ayrılırken, Başsavcıya nasıl bir yanıt verileceğine ilişkin soruya, "Bir hazırlayalım. Sonra sizi ilgilendiren tarafı yok ki. FP ile Cumhuriyet Başsavcısı arasında bir mesele" karşılığını verdi. 
     


 SİYASET 











</TEXT>
</DOC>
