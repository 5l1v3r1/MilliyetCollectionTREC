<DOC>
<DOCNO> 8400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko36.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalarda döviz hesabı bulunanlar yaşadı 
</HEADLINE>
<TEXT>

     Döviz kurlarındaki hızlı artıştan, ilk aşamada bankalarda 26 katrilyon lira değerinde döviz tevdiat hesabı bulunan yatırımcılar yararlanacak. 
     9 Şubat 2001 itibariyle bankalardaki toplam 56 katrilyon 349.5 trilyon liralık mevduatın yüzde 46.1'ini döviz cinsinden mevduat oluşturuyor. Söz konusu tarih itibariyle 26 katrilyon 28.1 trilyon lira düzeyinde bulunan döviz tevdiat hesaplarının o günkü kurlarla karşılığı, 38 milyar 27.3 milyon dolar ediyor. 
     Bankalardaki döviz tevdiat hesaplarının 38 milyar 27.3 milyon dolar düzeyinde kaldığı dikkate alınırsa, bu hesapların TL tutarı, bugünkü ortalama dolar kuru 800 bin lira olarak alınırsa 30 katrilyon 421.6 trilyon liraya, 850 bin lira alınırsa 32 katrilyon 322.9 trilyon liraya, 900 bin lira olarak alınırsa da 34 katrilyon 224.5 trilyon liraya yükseldi. 
     Yani, döviz tevdiat hesaplarında, sadece doların değer kazanmasından dolayı, ortalama 16.8-31.4 artış kaydedilecek. Merkez Bankası verilere göre, 9 Şubat 2001 itibariyle 26 katrilyon 28.1 trilyon lira olan bankalardaki döviz tevdiat hesaplarının 21 katrilyon 1.2 trilyon liralık bölümü vadeli, 3 katrilyon 958.4 trilyon liralık bölümü ise vadesiz hesaplarda bulunuyor. Bu durumda, 26 katrilyon 28.1 trilyon liralık döviz tevdiat hesabı sahiplerinin, bu artıştan kısa sürede yararlanmaları imkanı bulunmuyor. 
     Vadesiz döviz tevdiat hesabı sahiplerinin ise isterlerse dövizlerini çekerek, piyasadaki spekülatif fiyatlardan yararlanmaları imkanı olmakla beraber, bankaların dövize sıkıştığı bugünlerde bunun pek fazla mümkün olamayacağı belirtiliyor. 




</TEXT>
</DOC>
