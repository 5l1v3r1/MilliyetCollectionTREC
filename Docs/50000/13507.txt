<DOC>
<DOCNO> 13507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur15.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem vergisi Anayasa'ya uygun bulundu 
</HEADLINE>
<TEXT>

     Anayasa Mahkemesi, 17 Ağustos ve 12 Kasım depremlerinin yol açtığı ekonomik kayıpların giderilmesi amacıyla bazı ek vergiler getiren 4481 Sayılı Yasa'nın 1., 6. ve 7. maddelerini oybirliğiyle Anayasa'ya uygun buldu. 
     Yüksek Mahkeme, söz konusu yasanın özel işlem vergisi getiren 9. maddesi hakkında ise bu maddenin sonradan değiştirilmesi nedeniyle karar verilmesine gerek görmedi, 
     Anayasa Mahkemesi heyeti, yaptığı toplantıda, FP'nin, "17 Ağustos 1999 ve 12 Kasım 1999 tarihlerinde Marmara Bölgesi ve Civarında Meydana Gelen Depremin Yol açtığı Ekonomik Kayıpları Gidermek Amacıyla Bazı Mükellefiyetler İhdası ve Bazı Vergi Yasalarında Değişiklik Yapılması Hakkındaki Yasanın" bazı maddelerinin iptali ve yürürlüğün durdurulması istemiyle açtığı davayı sonuçlandırdı. 
     Yüksek Mahkeme, kamuoyunda "deprem vergisi" olarak bilinen yasanın, verginin mükelleflerini belirten 1. maddesi ile Emlak Vergisi Yasası'nda yazılı bina, arsa ve arazilerden 1999 yılı Emlak Vergisi matrahları üzerinden bir defaya mahsus olmak üzere ek emlak vergisi alınmasını düzenleyen 6. maddesini Anayasa'ya aykırı bulmadı. 
     Yüksek Mahkeme, yasanın 7. maddesiyle düzenlenen Motorlu Taşıtlar Vergisi Yasası'na tabi olan ve bu yasanın yayımlandığı tarihte ilgili sicilde kayıtlı bulunan taşıtlardan bir defaya mahsus olmak üzere 1999 yılı için tahakkuk ettirilen Motorlu Taşıtlar Vergisi tutarı kadar ek motorlu taşıtlar vergisi alınmasının da Anayasa'ya aykırı olmadığına karar verdi. 




</TEXT>
</DOC>
