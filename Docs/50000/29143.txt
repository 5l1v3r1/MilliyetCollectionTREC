<DOC>
<DOCNO> 29143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo19.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet "Galatasaray'dan çok arkadaşlarımdan ayrıldığıma üzgünüm" 
</HEADLINE>
<TEXT>

     Beşiktaş Kulübü Asbaşkanı Yıldırım Demirören, transfer listelerinde yer alan Ahmet Yıldırım ve Mehmet Aksu'yu renklerine bağladıklarını vurgulayarak, ''Adım adım transfer politikamızı gerçekleştiriyoruz'' dedi. 
     Ahmet ve Mehmet'in kendilerini siyah-beyazlı renklere bağlayan sözleşmeyi imzalamalarının ardından bir açıklama yapan Demirören, düşündükleri transferleri bir bir gerçekleştirdiklerini belirterek, ''Yeni transferlerden Ahmet'in tecrübesinden, Mehmet'in de gençliğinden yararlanacağız'' diye konuştu. 
     
     Ahmet 'Mutluyum' 
     Beşiktaş ile 3 yıllık sözleşme imzalayan Ahmet Yıldırım ise siyah-beyazlı formayı giyecek olmaktan mutluluk duyduğunu söyledi. 
     Ahmet, Galatasaray Kulübü'nden ayrılmaktan çok oradaki arkadaşlık ortamından uzuklaştığı için üzgün olduğunu ifade ederek, ''Artık Beşiktaş'ın başarısı için ter dökeceğim. Formayı kapıp, Beşiktaş'ın şampiyon olması için elimden geleni yapacağım'' şeklinde konuştu. 
     Sezonun bitmesinden sonra, Galatasaray'da kalmayı düşündüğünü belirten Ahmet, ''Ben ayrılmak istemiyordum. Ancak yöneticilerle yaptığım görüşmelerde bana çelişkili teklifler geldi. Yöneticiler bazı görüşmelerde bana takımda kalabileceğimi, bazılarında ise takımdan gönderileceğimi söylediler. Ama Beşiktaş'ta olduğum için de mutluyum'' diye konuştu. 
     
     Mehmet 'Şampiyonluk istiyorum' 
     Beşiktaş'ın diğer transferi Mehmet Aksu ise geçen sezon İkinci Lig'de Malatyaspor forması altında şampiyonluk yaşadığını, bu sezonda aynı başarıyı Beşiktaş'ta yaşamak istediğini ifade etti. 
     Mehmet, Beşiktaş ile sözleşme imzaladığı için mutlu olduğunu belirterek, şunları söyledi 
     ''Çocukluğumdan bu yana tek hayalim vardı, o da BJK İnönü Stadı'nın kapalı tribünün önünde top oynamak. Attığım imzayla bu hayalimi gerçekleştirme şansını elde ettim.'' 
     Mehmet, basın mensuplarının, ''Bursaspor'dan da teklif vardı, niye Beşiktaş'ı seçtin '' sorusunu, ''Bursaspor da ciddi bir teklif yaptı ama Beşiktaş gibi büyük bir camiaya gelmeyi tercih ettim'' diye yanıtladı. 






</TEXT>
</DOC>
