<DOC>
<DOCNO> 38306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur24.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın avukatı "Başvuru siyasi partiler kanununa aykırı" 
</HEADLINE>
<TEXT>

     Adalet ve Kalkınma Partisi AK Parti Genel Başkanı Recep Tayyip Erdoğan'ın avukatı Hayati Yazıcı, Yargıtay Cumhuriyet Başsavcısı Sabih Kanadoğlu'nun Anayasa Mahkemesi'ne ''İhtar ve tedbir'' istemiyle ilgili başvurusunun, Siyasi Partiler Kanunu'na aykırı olduğunu öne sürdü. 
     Yazıcı, soruları yanıtlarken, Yargıtay Cumhuriyet Başsavcısı Sabih Kanadoğlu'nun Anayasa Mahkemesi'ne gönderdiği ve üst başlığında ''Tedbir kararı istemlidir'' ibaresinin bulunduğu başvuru metninin henüz eline geçmediğini belirtti. 
     Başvuruyu sadece televizyon haberlerinden izlediğini ifade eden Yazıcı, ''Siyasi Partiler Kanunu açık. Sayın Başsavcı, kanaati o yönde olmuş olsa bile, bu başvuruyu partiye yapması gerekir, partiye bildirmesi gerekir. Parti belki onu haklı görecek ve gereğini yapacak'' dedi. 
     Partinin, Başsavcı'nın istemini haklı görmemesi veya verilen süre içerisinde cevap vermemesi halinde Başsavcı Kanadoğlu'nun konuyu Anayasa Mahkemesi'ne taşıyabileceğini öne süren Yazıcı, ''Ama Başsavcı, burada her nedense bu yöntemi gözardı etmiş. Doğrudan doğruya Anayasa Mahkemesi'ne başvurmuş. Yani, mevcut Siyasi Partiler Yasası'nda belirlenen usul dışında bir yöntem izlemiş'' diye konuştu. 
     Metin ellerine geçince daha sağlıklı bir değerlendirme yapabileceklerini ifade eden avukat Yazıcı, ''Parti kurulmuş, tüzel kişilik kazanmış, bütün evraklarını teslim etmiş. Gerekli yasanın öngördüğü işlemleri yapmış, tamamlamış. Birisi de 'olmaz' diyor. Bizim şimdi, o 'olmaz' diyenin niye 'olmaz' dediğini görmemiz gerekiyor. 
     Metin elimize geçince değerlendireceğiz. Bu aşamada yapabileceğimiz başka bir şey yok'' dedi. 







</TEXT>
</DOC>
