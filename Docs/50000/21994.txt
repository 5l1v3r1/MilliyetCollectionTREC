<DOC>
<DOCNO> 21994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sonspo13.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'dan ortak 'Avrupa Futbol Şampiyonası' fikrine destek 
</HEADLINE>
<TEXT>

     Yunanistan'da, spordan da sorumlu olan Kültür Bakanı Evangelos Venizelos, 2008 veya 2012'de Avrupa Futbol Şampiyonası finallerine Türkiye ve Yunanistan'ın birlikte ev sahipliği yapması konusuna olumlu baktıklarını Türkiye'ye bildirdi. 
     Türk spor teşkilatının elektronik spor dergisi ''sporum.gov.tr''de yer alan habere göre, Devlet Bakanı Fikret Ünlü'ye 7 Mayıs'ta bir mektup gönderen Yunanistan Kültür Bakanı Evangelos Venizelos, Türkiye ile Yunanistan arasında spor alanında işbirliğini geliştirmeye hazır olduklarını kaydetti. 
     İstanbul'da düzenlenen toplantı sırasında yeni işbirliği yollarının araştırmasını yaptıklarına da işaret eden Venizelos, ''Ayrıca Euro-2008 veya Euro-2012 Avrupa Futbol Şampiyonası'na birlikte ev sahipliği yapma konusundaki karşılıklı politik kararlılığımızı büyük bir memnuniyetle gözlemledik'' dedi. Venizelos, 2 ülke futbol federasyonlarının konuyla ilgili her türlü önlemi alacaklarını bildirdi. 
     Venizelos, mektubunda, İstanbul 2008 Olimpiyat Oyunları'na da değinerek, ''İstanbul'un 2008 Olimpiyat Oyunları için adaylığını göz önünde bulundurarak, ilgili Yunanistan makamlarının ve Atina 2004 Organizasyon Komitesi'nin bilgi alışverişi ve beceri transferi için hizmetinizde olacağını yeniden vurgulamak istiyorum'' ifadelerini kullandı. 
     Venizelos mektubunu, İstanbul'daki toplantı sırasında gördüğü ilgiden büyük memnuniyet duyduğunu ve bakan Fikret Ünlü'yü de Yunanistan'a davet ettiğini belirterek tamamladı. 
     2 ülke arasında spor alanında Marmara ve Atina depremleri sonrası gelişen ilişkiler sonrasında ortaya çıkan böyle bir organizasyonun ortak yapılması düşüncesi, Avrupa Futbol Federasyonları Birliği'nin UEFA , bu şampiyonayı geçen yıl Hollanda ve Belçika'nın ortak ev sahipliğine vermiş olmasıyla güç kazandı. 






</TEXT>
</DOC>
