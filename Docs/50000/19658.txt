<DOC>
<DOCNO> 19658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/spo03.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom’un kadrosu sır 
</HEADLINE>
<TEXT>

     ERHAN TELLİ 

     GALATASARAY, Fenerbahçe maçının hazırlıklarını dün yaptığı antrenmanla sürdürdü ve ardından da kampa girdi. Kadroyu bir sır gibi saklayan Teknik Direktör Mircea Lucescu, futbolcularının hepsine de oynayacakmış gibi hazır olmalarını söyledi. Rumen hoca, dün de futbolcularıyla tek tek ilgilendi. 
     SAKATLIĞI nedeniyle tedavi olan Emre dün takımla birlikte çalıştı. Emre’nin Fenerbahçe maçında oynayacağı belirtildi. Bu arada Lucescu’nun Jardel’e ayrı bir ilgi göstermesi dikkat çekti. Lucescu, Brezilyalı futbolcunun salonda yaptığı çalışmalarda bile başında durdu. 
     
G.Saray şampiyon      AG şirketinin yaptırdığı bir araştırmadan Galatasaray şampiyon çıktı. 18 yaş ve üstündeki 803’ü erkek 1580 denek üzerinde 17 İl’de düzenlenen ankette Sarı - Kırmızılı ekip yüzde 52.7 oranına ulaşırken, Fenerbahçe yüzde 29.1’de kaldı. Galatasaray şampiyon diyenlerin yüzde 52’sini bayanlar, Fenerbahçe şampiyon diyenlerin ise yüzde 60’ını erkekler oluşturdu. 
     
Galatasaray Günlüğü      Valencia geliyor 
     JARDEL’le ön görüşme yapan ve prensipte anlaşan İspanya’nın Valencia kulübünün yöneticileri Galatasaray’la pazarlığa oturmaya hazırlanıyor. Jardel’in fiyatını pahalı bulan İspanyollar’ın takas teklifi getirecekleri belirtiliyor. İstanbul’a gelecek olan Valencialılar, Ilie’yi önerecekler. 
     
     Fatih korkusu 
     FATİH Akyel’in İspanya’nın Real Mallorca kulübü ile sözleşme imzaladığı iddiaları yönetimi korkuttu. Fatih’in imza atması durumunda bonservisinin Hakan Şükür gibi FIFA’lık olacağı belirtildi. Okan ve Emre’nin de İnter’le imza atmasıyla şoka giren Sarı-Kırmızılı yönetim, Fatih konusunu araştırmaya başladı. 
     
     Bilete hücum 
     FENERBAHÇE’nin Galatasaray Kulübü’ne verdiği bin 900 bilet, dün satışa çıkarıldı. Ali Sami Yen Stadı’nda satılan biletlere büyük ilgi gösterildi. Biletler çok kısa bir sürede tükendi. 
     
     Mayıs ayı uğurlu 
     FENERBAHÇE ile Galatasaray arasında mayıs ayında yapılan maçlarda, şans Sarı - Kırmızılı ekibe güldü. Galatasaray, Fenerbahçe ile bu ay içinde yapılan maçlarda 12 galibiyet elde ederken, Fenerbahçe’nin 8 galibiyeti bulunuyor. 7 maç da berabere bitti. 2 maç yarıda kaldı, 1 maç da hükmen sonuçlandı. 
     



 SPOR 






























</TEXT>
</DOC>
