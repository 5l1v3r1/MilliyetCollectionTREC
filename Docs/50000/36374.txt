<DOC>
<DOCNO> 36374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun07.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bild gazetesi "Nuh peygamberin iskeleti Karadeniz'de" 
</HEADLINE>
<TEXT>

     Alman Bild gazetesi, Türkiye'nin Karadeniz sahilinde bulunan 7 bin 500 yıllık bir iskeletin Nuh peygambere ait olabileceğini yazdı. 
     ''Karadeniz'de olağanüstü bulgu - Burada Nuh'un iskeleti mi bulunuyor '' başlığıyla verilen haberde, Titanic gemisinin enkazını bulan 59 yaşındaki Robert Ballard'ın, ''Northern Horizon'' Kuzey Ufku adlı araştırma gemisiyle 2 yıldır büyük tufanla ilgili deliller aradığı belirtildi. 
     Haberde, denizin dibinde yaptığı araştırmalarda eski yerleşim merkezlerine ve batık gemilere ait parçalar bulan Ballard'ın, Nuh'un gemisinin de yaklaşık 100 metre derinlikte olduğunu tahmin ettiği kaydedildi. Ballard, ''Son buzul devrinde, buzullar eriyerek denizleri taşırdı. Akdeniz'in suları Marmara Denizi'ni aşarak Karadeniz havzasını doldurdu. Suyun Karadeniz'e dökülüşü, Niagara şelalesinde olduğundan 200 kat daha şiddetliydi'' dedi. Haberde ayrıca, Nuh'un gemisinin, Karadeniz'de bulunması durumunda, denizin dibindeki zehirli çamur nedeniyle iyi korunmuş şekilde ortaya çıkarılabileceği ifade edildi. 







</TEXT>
</DOC>
