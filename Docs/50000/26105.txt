<DOC>
<DOCNO> 26105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sonspo15.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Daum hepimizden daha fazla Beşiktaşlı" 
</HEADLINE>
<TEXT>

     Beşiktaş camiası, Grup Siyah-Beyaz'ın internet sitesinin 1. kuruluş yıldönümü nedeniyle düzenlenen törende biraraya geldi. 
     Ataköy Marina'da ''www.siyahbeyaz.net'' adresli sitenin 1. kuruluş yıldönümü nedeniyle düzenlenen törene, Beşiktaş Kulübü Başkanı Serdar Bilgili, kızı Lal ile birlikte katıldı. asbaşkan Yıldırım Demirören, yöneticiler İbrahim Altınsay, Mete Düren, Seyfi Karaca, Hayri Cem, Aziz Çankırı, Hasan Gocay, Fikret Orman, Berk Ekşioğlu, menajer Sinan Engin de törende eşleri ve çocuklarıyla birlikte yer alırken, divan kurulu başkanı Gazi Akınal, eski yöneticilerden Hasan Arat, İhsan Kalkavan, Metin Keçeli ve Erol Kaynar da Grup Siyah-Beyaz'ı yalnız bırakmadı. 
     Grup Siyah-Beyaz Sözcüsü Batur Gültekin, Serdar Bilgili'den takıma yaraşır transferler istediklerini belirterek, ''Biz grup olarak kulübümüze her zaman sahip çıkacağız. İlk olarak da BJK İnönü Stadı'ndaki müzenin yapımını şimdiden vaat ediyoruz'' diye konuştu. 
     
     Bilgili "Geçmişteki hatalardan ders aldık" 
     Kulüp başkanı Serdar Bilgili de törende yaptığı konuşmada, geçmişte yaptıkları hatalardan ders aldıklarını ve doğru bildikleri yolda yürüyeceklerini söyledi. 
     Takımın başında çok değerli bir insan olan Christoph Daum'un bulunduğunu kaydeden Bilgili, ''Daum hepimizden daha fazla Beşiktaşlı. Beşiktaş'ı çok iyi yerlere getirmek istiyor. Biz de kendisine güveniyoruz. Önümüzdeki yıllarda özlediğiniz Beşiktaş'ı seyredeceksiniz'' dedi. Bilgili, Grup Siyah-Beyaz'ın böyle bir organizasyonu, hem de Beşiktaş'ın başarılı sonuçlar almadığı bir dönemde düzenleyerek, birlik ve beraberliğin ne kadar önemli olduğunu ortaya koyduğunu bildirdi. Daha sonra hazırlanan dev pastayı, divan kurulu başkanı Gazi Akınal kesti. 






</TEXT>
</DOC>
