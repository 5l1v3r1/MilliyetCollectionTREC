<DOC>
<DOCNO> 47888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun24.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Dışişleri Bakanı " Bir sonraki hükümette Taliban'a yer yok" 
</HEADLINE>
<TEXT>

     Almanya Dışişleri Bakanı Joschka Fischer, Afganistan'da kurulacak bir sonraki hükümette Taliban'a yer olmadığını bildirdi. 
     Tacikistan'ın başkenti Duşanbe'de temaslarda bulunan Fischer, Devlet Başkanı İmamali Rahmanov ile görüştü. 
     Fischer ve Rahmanov'un görüşmede, ABD'nin Afganistan'a yönelik askeri operasyonunun tamamlanmasından sonra bu ülkedeki askeri ve siyasi durumu ele aldıkları ve Taliban'ın bir sonraki hükümette yerinin olmadığı sonucuna vardıkları bildirildi. 
     Almanya Dışişleri Bakanı Fischer, görüşmeden sonra düzenlediği basın toplantısında, Almanya'nın, Afganistan'a yapacağı insani yardım için gerekli olan Tacikistan sınır bölgesindeki altyapının geliştirilmesi amacıyla Duşanbe'ye acil yardım sağlamaya hazır olduğunu söyledi. 
     Fischer, insani yardımın Tacikistan yoluyla Afganistan'a ulaştırılmasını umduğunu belirtti. 
     ''İslam dininin büyük bir din olduğunu'' belirten Fischer, ''teröristlerin, dini terörizme alet ettiklerini'' söyledi. 
     Fischer'in, Başbakan Akilo Akilov ile görüşmesinde de iki ülke arasındaki ekonomik işbirliğinin geliştirilmesine ilişkin konuları ele aldıkları kaydedildi. 
     






</TEXT>
</DOC>
