<DOC>
<DOCNO> 49637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo04.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalkılıç'ın rekor denemesi ertelendi 
</HEADLINE>
<TEXT>

     Yunanistan'ın İstanköy Kos Adası Kaldemera mevkiinde ''Malzeme Destekli Sabit Ağırlıkla Serbest Dalış'' kategorisinde 72 metreye dalarak dünya rekoru denemesinde bulunacak olan dalgıç Yasemin Dalkılıç'a, ''hava muhalefeti'' engel oldu. Dalkılıç'ın denemesi, şiddetli poyraz nedeniyle ertelendi. 
     İstanköy'de kaldıkları otelde bir basın toplantısı düzenleyen Yasemin Dalkılıç, Bodrum Kaymakamı Cumhur Güven Taşbaşı, Bodrum Belediye Başkanı Mazlum Ağan, Türkiye'nin Rodos Başkonsolosu Nilüfer Feyizoğlu, İstanköy Kaymakamı Vasili Ksipolitas ve organizasyon komitesi yetkilileri, olumsuz hava koşulları nedeniyle, denemenin ertelendiğini söylediler. 
     Dalkılıç, şiddetli rüzgar nedeniyle ''rekora dalamadığını'' belirterek, ''Çok üzgünüm. 1 hafta 10 gün içinde denemeyi gerçekleştirip dünya rekoru kıracağım'' dedi. 
     Yasemin Dalkılıç'ın denemesine katılmak üzere İstanköy'e gelen Çevre Bakanı Fevzi Aytekin de, ''Yasemin'in yanındayız. Bir dahaki denemesine davet ederse, seve seve gelirim. Her zaman sporcularımızın, sporun yanındayım'' diye konuştu. 
     






</TEXT>
</DOC>
