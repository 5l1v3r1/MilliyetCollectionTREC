<DOC>
<DOCNO> 32722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur01.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Enis Öksüz benim talebim üzerine istifa etmiştir" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, 57. Hükümet'in kurulduğu günden bu yana Ulaştırma Bakanlığı görevini üstlenen Enis Öksüz'ün kendisinin talebi üzerine görevinden ayrıldığını bildirdi. 
     Bahçeli, ''Türkiye'de yaşanmakta olan kriz gittikçe derinleşiyor. Derinleşen bu kriz sürecinde siyasetçi, siyasi kurumlar ve Türkiye üzerinde büyük oyunlar oynanıyor. Bunların kaynağını milletçe görebilmek için MHP böyle bir adım atmıştır'' dedi. 
     Bahçeli, Başbakanlık Merkez Binası'ndaki çalışmalarının ardından MHP Genel Merkezi'ne geçti. Burada Ulaştırma Bakanlığı'na vekalet eden Sanayi ve Ticaret Bakanı Ahmet Kenan Tanrıkulu, Grup Başkanvekili Mehmet Şandır, bazı başkanlık divanı üyeleri ve milletvekilleriyle görüşen Bahçeli, görüşmenin ardından MHP Genel Merkezi'nden ayrılışında gazetecilerin, Öksüz'ün istifasına ilişkin sorularını yanıtladı. 
     
     'Kriz derinleşiyor' 
     Öksüz'ün istifasının ardından piyasaların yarın rayına oturup oturmayacağı, doların düşüp düşmeyeceğine ilişkin soru üzerine Bahçeli, ''57. Cumhuriyet Hükümeti'nin kurulduğu günden bugüne kadar Ulaştırma Bakanlığı görevini üstlenmiş olan Sayın Prof. Dr. Enis Öksüz Bey, benim talebim üzerine görevinden ayrılmıştır. Şimdilik söyleyeceklerim bunlardır'' diye konuştu. 
     Bir gazetecinin yarın piyasalarda bir düzelme bekleyip beklemediklerine ilişkin sorusuna da Bahçeli, ''Türkiye'de yaşanmakta olan kriz gittikçe derinleşiyor. Derinleşen bu kriz sürecinde siyasetçi, siyasi kurumlar ve Türkiye üzerinde büyük oyunlar oynanıyor. Bunların kaynağını milletçe görebilmek için MHP, böyle bir adım atmıştır'' yanıtını verdi. 






</TEXT>
</DOC>
