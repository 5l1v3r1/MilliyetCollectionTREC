<DOC>
<DOCNO> 16130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur13.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı milletvekili "Hükümet'e halkın desteği ve güveni yok" 
</HEADLINE>
<TEXT>

     ANAP Yozgat Milletvekili Lütfullah Kayalar, ekonomik programın başarıyla uygulanması ve programa güven sağlanması için yeni bir hükümet oluşturulmasını istedi. 
     Kayalar, TBMM'de düzenlediği basın toplantısında, Türkiye'de yaşanan ekonomik krizin nedenin siyasi kriz olduğunu savundu. sorunların aşılması için öncelikle siyasi krizin aşılması gerektiğini anlatan Kayalar, bu konuda TBMM'ye önemli görevler düştüğünü kaydetti. 
     Lütfullah Kayalar, halkın sorunlarını sokağa taşıdığını ve sorunların Hükümet'i aştığını ileri sürerek, ''Türkiye'de bugün bir Hükümet boşluğu var. Otorite boşluğu var. Bu boşluğu Parlamento doldurmalıdır'' dedi. 
     Bir gazetecinin ''Hükümet istifa etmeli mi '' şeklindeki sorusunu yanıtlarken de Kayalar, daha önce ANAP grup toplantısında yaptığı konuşmalarda krizden sonra Hükümet'in istifasını istediğini hatırlattı. Bu konuşmalarında yeni bir ekonomik programa güven duyulması için yeni bir hükümet kurulması gerektiğini anlatan Kayalar, ''Mevcut Hükümet tekrar işbaşına gelebilir. Ama öncelikle TBMM'nin güvenine başvurmalıydı'' diye konuştu. 
     Yarın açıklanacak ekonomik programın tek ihtiyacının güvenilir bir hükümet olduğunu kaydeden Kayalar, şöyle konuştu 
     ''Türkiye'de güvenilir bir Hükümet olduğunu söyleyebilir miyiz Hükümet'e halkın desteği ve güveni yoktur. Eğer bu Hükümet ülkeyi seviyorsa, programın uygulanmasını istiyorsa yeni bir hükümetin oluşumuna katkı yapmalıdır. Oysa Başbakan çekilmem diyor bu halkla zıtlaşmaktır. Size güveni olmadığını haykıran halkı görmezden gelemezsiniz. Hükümet, yeni programın başarısı için yani hemen bugün yeni hükümet oluşumuna katkı yapmalıdır.'' 
     Kayalar, kabine revizyonundan sonra Hükümet'te görev alıp alınmayacağı sorusuna da, ''Benim sayın Ecevit'in Başbakanlığındaki bir Hükümet'te görev almam sözkonusu değildir'' karşılığını verdi. 
     
     
     




</TEXT>
</DOC>
