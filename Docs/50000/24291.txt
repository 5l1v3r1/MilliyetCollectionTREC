<DOC>
<DOCNO> 24291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko13.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'ta çalışanlara yarım maaş verileceği iddiası... 
</HEADLINE>
<TEXT>

     Banka ve Sigorta İşçileri Sendikası BASS Genel Başkanı Turgut Yılmaz, Vakıfbank'ta 2 bin 600 çalışanın Haziran ayı ücretlerini yarım maaş olarak ödenmesi talimatı verildiğini savundu. 
     Yılmaz, yaptığı yazılı açıklamada, 29 Mayıs Salı günü Ankara'da genel müdürlük ve şube yetkilileri ile yapılan toplantıda, ''8 bin banka çalışanının 2001 yılı sonuna kadar, belirlenen tarihlerde ve 
     15'er günlük iki kez uygulanmak üzere ücretsiz izin talep etmesi yolunda baskı yapıldığını, ayrıca ücretsiz izne çıkarılma talebini içeren dilekçeleri imzalamamaları halinde iş akidlerinin feshi yoluna gidileceğinin'' söylediğini iddia etti. Yılmaz, ''daha sonra da, resen 2 bin 600 üyemize yarım maaş ödenmesi talimatı verilmiştir'' dedi. Türkiye'nin bir hukuk devleti olduğunu ifade eden Yılmaz, gelişmelere ilişkin tüm bilgi ve belgelerin Cumhurbaşkanı ve Devlet Denetleme Kurulu'na sunulacağını kaydetti. 







</TEXT>
</DOC>
