<DOC>
<DOCNO> 1402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/dunya/dun02.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary’ye acele yazar aranıyor 
</HEADLINE>
<TEXT>

     New York’tan senatör seçilen Hillary Clinton, 8 milyon dolara yayın hakkını sattığı anılarını kaleme alacak bir yazar arıyor. 
     New York Times gazetesinin haberine göre, Hillary’nin hatıralarını kaleme alacak kişiyi güç bir görev bekliyor. Bu güçlük, bizzat bayan Clinton’ın öncelikleri ile, anlaşmaya vardığı "Simon Schuster" adlı yayınevinin önceliklerini bağdaştırmaktan kaynaklanıyor. 
     Hillary Clinton’ın, kitabının siyasi kariyerinin gelişmesine katkıda bulunmasını arzu ettiği, buna karşılık yayınevinin kitabın satışını ön planda tuttuğu belirtildi. 
     Daha önce de kitap yazma deneyimi geçiren bayan Clinton ile çalışan kişiler, onun yazım konusunda "çok aktif bir rol üstlenmek istediğine" dikkat çekiyor. 
     Bu kişiler arasında, Hillary Clinton’ın "It takes a Village" adlı kitabını kaleme alan Barbara Feinman ile "Beyaz Saray’a davet" adlı kitabı yazan Cheryl Mester bulunuyor. 
     Her iki yazarın da, Bayan Clinton kitabın tamamlandığını bildirmeden işi bırakmak zorunda kaldıkları biliniyor. Yazarlardan özellikle Feinman’ın, Hillary Clinton’dan hiç de dostça olmayan bir biçimde ayrıldığı kaynaklarca ifade edildi. 
     Buna rağmen Hillary’nin anılarını kaleme almak için çok sayıda yazarın yayınevine başvurduğu ve yayınevi yetkililerinin, bu kişilerin isimlerini bayan Clinton’a bildirdikleri belirtiliyor. 
     


 DÜNYA 












</TEXT>
</DOC>
