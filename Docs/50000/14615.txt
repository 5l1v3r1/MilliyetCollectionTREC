<DOC>
<DOCNO> 14615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sonspo08.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü şoku 
</HEADLINE>
<TEXT>

     Denizlispor maçının hazırlıklarını sürdüren Fenerbahçe'de, kaleci Rüştü'nün bugün ciddi bir şekilde sakatlanması ile şok yaşandı. 
     Teknik Direktör Mustafa Denizli yönetiminde Samandıra Tesisleri'nde gerçekleştirilen antrenmanda, şut çalışması sırasında kaleci Oğuz'dan seken topa müdahale etmek isterken sağ ayak bileğini burkan Rüştü, bir anda kendini yerde buldu. Acılar içinde kıvranan milli kaleciye saha içinde hemen müdahale edildi. Rüştü daha sonra görevlilerin kucağında sahayı terk etti. Rüştü ile yakından ilgilenen Teknik Direktör Denizli'nin, bu sakatlık sonrası moralinin oldukça bozulduğu gözlendi. Tecrübeli file bekçisinin sakatlığının kesin durumunun, bugün yapılacak kontrollerden sonra belli olacağı bildirildi. 
     A Milli Futbol Takımı'nın Makedonya ile yaptığı maçta sakatlanan ve uzun süredir antrenmanlara katılmayan kaptan Ogün Temizkanoğlu ise fizyoterapist Ali Kuz ile birlikte koşu yaptı. Ogün, kısa süre içinde sakatlığından kurtulup sahalara dönmek istediğini söyledi. 
     Fenerbahçe, 7 Nisan Cumartesi günü deplasmanda oynayacağı Denizlispor maçının hazırlıklarını tek antrenmanla sürdürdü. Yaklaşık 1,5 saat süren idmanda futbolcular, kondisyon ve şut çalışmasının ardından, dar alanda minyatür kale maç yaptı. Antrenmana sağ dizinde ağrıları bulunan Lazetiç, Genç Milli Takım kampına katılan kaleci Recep katılmazken, cezası nedeniyle Denizlispor karşısında forma giyemeyecek Abdullah kondisyon çalışmasının ardından idmanı bıraktı. Sakatlığı süren Serhat ise takımdan ayrı koşu yapıp, daha sonra tesislerde ağırlık çalıştı. Fenerbahçe, yarın yapacağı antrenmanla Denizlispor maçının hazırlıklarını sürdürecek. 




</TEXT>
</DOC>
