<DOC>
<DOCNO> 49229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/yazar/bila.html </URL>
<DATE> 2001/10/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ECEVİT’LE DÜŞTEN GERÇEĞE KÖY-KENT 
</HEADLINE>
<TEXT>

23 yıl önce Bolu'nun Taşkesti köyü'nde başlayıp yarım kalan köy-kent projesi, Ordu'nun Mesudiye’sinde hayat buldu 
"Toprağın su istedi 
Yaylaların ekin dediler 
Işık dediler insanların 
Beni çağırır türkülerin" 

     Şair Ecevit'in bu dizeleriyle birlikte genç bir Ecevit görüntüsü düşüyor yansıya... Kürsüden şöyle sesleniyor Ecevit "Sevgili Taşkestililer, tek tek yirmi köye ayrı ayrı fabrika yapamayız. Ama yirmi köyün gücü birleşirse yirmi köyün yararlanacağı fabrika yapılabilir. İşte köy - kent projesi bu. Bu proje ile köylü birleşiyor, köylülerin gücü birleşiyor." 
     
     SÜRPRİZ GÖRÜNTÜLER 
     Yansıya düşen tarih 1978, yer Bolu'nun Taşkesti köyü. 
     Ordu Mesudiye köykent projesinin koordinatörü, Başbakanlık Müsteşar Yardımcısı Selçuk Polat, Başbakan Ecevit'i köy - kent projesinin Orköy orman entegre tesisleri salonunda bu sürprizle karşılıyor. 
     Ecevitlerin 1978'de Bolu'nun Taşkesti köyünde başlattıkları ancak yarım kalan köy - kent projesinin görüntüleri ile. 
     "Ecevitlerin düşü" olarak bilinen köykent projesi 23 yıl sonra Ordu'nun Mesudiye ilçesinde Çavdar köyü ve çevresindeki 9 köyde gerçeğe dönüşmüş durumda. 
     
     DUYGU YÜKLÜ SAHNE 
     Düşten gerçeğe dönüşen Çavdar köy - kenti helikopterden gören Ecevit'in gözleri doluyor. Helikopterden görünen orman ürünleri fabrikası, sağlık ocağı, 8 yıllık ilköğretim okulu, asfaltlanmış köy yolları göründükçe Ecevit'in gözleri doluyor. 
     Yere indiğinde köykent halkına şöyle sesleniyor 
     "Köy - kent benim 30 yıllık düşümdü. Kimilerine göre romantik Ecevit'in hayaliydi. Ama bugün bu düşümün Mesudiye'de gerçek olduğunu görünce gözlerim yaşardı." 
     Köykent projesini başlatmak üzere 2 Eylül 2000 yılında geldiğimiz Mesudiye'nin Çavdar köyü ve çevresindeki 9 köyde kent görüntüleri gizlenmiş. 
     Başbakan Ecevit ile birlikte bundan sonraki projelere destek vermeyi düşünen Dünya Bankası Türkiye Temsilcisi Chebber, 300 günde yapılanları alkışlayarak dinliyor. 
     Proje Koordinatörü Selçuk Polat sıralıyor 
     - 73 kilometrelik yol yapımı 
     - 80 kilometre yolun stabilize edilmesi 
     - 12 kilometre asfaltlama 
     - Bir köprü, 16 menfez 
     - 5 köyün birbirine bağlanması 
     - Köy - kent bünyesindeki 9 köye içme suyu 
     - 6 köye sulama kanalı 
     - 9 köye konaklama evi 
     - 9 köye telsiz telefon 
     - Köy - kent merkezine internet bağlantısı 
     - 22 köye elektrik 
     - 9 yaylaya elektrik 
     - 8 yıllık kesintisiz eğitim veren 8 derslikli ilköğretim okulu 
     - Tam teşekküllü sağlık ocağı 
     - Tam donanımlı bir ambulans 
     - Futbol sahası 
     - 4 köye basketbol ve voleybol sahası 
     - Bir gezici kütüphane 
     - Köykent itfaiyesi 
     - Orman ürünleri entegre tesisi 
     - Yapımı devam eden 17 kilometrelik bağlantı yolu 
     
     NÜFUS PATLADI 
     Köy - kent projesine dahil 9 köy için ilçe ya da ile gitmeden tüm gereksinmelerini köykentte karşılamaları artık olanaklı. 
     Bu bitmiş ilk köy - kent projesinin sosyal yansımaları da hemen göze çarpıyor. Daha önce kente göç etmiş insanlardan köykente dönenlerin sayısı nüfusu yüzde 30 artırmış. 
     275 yeni konut inşa edilmiş. Köy - kent köye dönüşü de başlatmış görünüyor. 
     Bir yılda gerçekleştirilen proje köy - kent taleplerini de arttırmış. Çevre ilçe ve köylerden gelenler "Reşadiye'ye de köykent isteriz" diyerek Başbakan'ın önünü kesiyorlar. 
     
     ENİŞTE HOŞ GELDİN’ 
     Mesudiye'den sonra Giresun'un Şebinkarahisar ilçesine geçen Başbakan Ecevit'i ilginç bir karşılama bekliyor. 
     Şebinkarahisarlılar Başbakan'ı, "Enişte hoş geldin", "Size il damadı olmak yakışır" pankartları ile karşılıyorlar. 
     Anlaşılıyor ki, Rahşan Ecevit'in baba ocağı Şebinkarahisar olduğu için Başbakan'a, "enişte" deniliyor. 
     Ecevitler pankartları gülerek okuyorlar. 
     Mesudiye'de yaşama geçen köy - kent projesi kırsal kesimde bir kalkınma modeli olarak incelenip geliştirilmeye değer görünüyor. 
     Ecevitler 30 yıllık düşlerini gerçekleştirmenin mutluluğu ile Ankara'ya dönüyorlar. 
     
     







Güler yüzle... 


ECEVİT’LE DÜŞTEN GERÇEĞE KÖY-KENT 


Tarih insanlığı neden tutsak alsın ki 


Kurtuluşun rahminde 


Bir Cumhuriyet fantezisi 


Müjde Çiller eğitimle ilgileniyor 


Kıssadan Hisse... 


Ecevit Çiller'e borçlu mu 


Teşhis doğru, ama tedavi yanlış olmuş 


Mesken olarak kalsın 


"Gel de, yazma birader " 


Londra mı İstanbul mu derken iş işten geçecek 


Dağ taş bina 


Bir kriz kıl payı atlatıldı 


</TEXT>
</DOC>
