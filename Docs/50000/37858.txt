<DOC>
<DOCNO> 37858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/siyaset/siy02.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Partizanlık yapmadı ihracını istediler 
</HEADLINE>
<TEXT>

Seyhan’ın DSP’li Belediye Başkanı partililer tarafından Rahşan Ecevit’te şikayet edildi 
     BÜNYAMİN YIL Adana DHA 

     DSP milletvekilleri koalisyon ortaklarının partizanlık yapmasından yakınırken, partililer, Adana’nın Seyhan İlçesi Belediye Başkanı olan DSP’li Yıldıray Arıkan’ı, "partizanlık yapmadığı" gerekçesiyle Genel Başkan Yardımcısı Rahşan Ecevit’e şikayet ettiler. 
     Bazı parti yöneticilerince gönderilen şikayet dilekçelerinde, "Park ve bahçelerin onarım işlerini sağcı müteahhide verdi, 300 kişiyi çalıştıracak taşeronu, parti yönetiminin bildirdiklerinden seçmedi" denildi ve Arıkan’ın partiden ihracı için DSP içinde kampanya başlatıldı. 
     DSP Adana İl Başkanı Mithat Akkaya, konunun parti içi bir konu olduğunu söylemekle yetinirken, baskı gördüğünü söyleyen Arıkan, "Kukla olmamı istiyorlar, ama olmayacağım" dedi. 
     İl yönetimiyle ihraç konusunu görüştüğünü doğrulayan Arıkan, ihraç edilmesi gerekenlerin DSP Adana teşkilatında provokasyon ve hizipçiler olduğunu belirterek, "Belediyelere siyaset bulaştırılmamasını bizzat Sayın Rahşan Ecevit istemiştir. Ben, Genel Başkanımız Bülent Ecevit’in ilkeleri doğrultusunda dürüstçe hizmet üretmeye çalışıyorum. Birileri memnun olsun diye Seyhan halkının parasını ortalığa saçamam" diye konuştu. 
     



 SİYASET 











</TEXT>
</DOC>
