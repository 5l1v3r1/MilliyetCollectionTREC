<DOC>
<DOCNO> 27985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/spor/aspo.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali'nin vizesi Daum'da 
</HEADLINE>
<TEXT>

Beşiktaş, tecrübeli oyuncuyu almak isteyen Toshack’tan, Tayfun’u istedi. Galli hoca "hayır" dedi ve 1 milyon dolar önerdi. Transferde son sözü İstanbul’a dönüşünde Daum söyleyecek 
     MURAT AĞCA 

     BEŞİKTAŞ, Toshack’ın Real Sociedad’a transfer etmek istediği Ali Eren’e karşı İspanyol kulübünden Tayfun’u istedi. Başkan Bilgili ile önceki gün akşam yemeğinde bir araya gelen Toshack’ın Ali Eren’in transferini gündeme getirmesi üzerine, Bilgili’nin Almanya’dan Teknik Direktör Daum’u arayarak görüşünü sorduğu öğrenildi. Alman hoca ise "Ali Eren’e karşılık Tayfun" yanıtını verdi. 
     İSPANYA Ligi’nde son dönemdeki başarılı futboluyla dikkatleri üzerine çeken Tayfun’un takasına Toshack’ın sıcak bakmadığı ve Ali Eren’in bonservis bedelinin de 1 milyon dolara indirilmesini istediği ifade edildi. Bu arada Galli hocanın Ali Eren konusunda görüşmelerin sürmesi üzerine dünkü basın toplantısında bu transferi düşünmediğini söylediği belirtildi. 
     ALİ Eren de eski hocası Toshack’ın kendisiyle ilgilenmesinden çok mutlu olduğunu söyleyerek, "Toshack ile çok iyi bir diyalog kurmuştum. Onun takımında Avrupa’ya açılmak benim için gurur kaynağı olur. Para da hiç sorun değil. Kulüpler anlaşırsa seve seve giderim" dedi. Takası gündeme gelen Tayfun’un ise Türkiye’ye dönmek istemediğini söylediği bildirildi. 
     
TOSHACK Türkiye’yi unutamıyorGalli hoca, ülkemizde yaşadığı güzel anılar nedeniyle Sociedad’ı getirmek istediğini söyledi 
     BEŞİKTAŞ’ın eski teknik direktörü Toshack, Real Sociedad’ın 27 Temmuz - 5 Ağustos’ta Türkiye’de kamp yapacağını söyledi. Galli hoca, F.Bahçe, Beşiktaş veya Bursaspor ile Kocaelispor’a karşı üç özel maç oynayacaklarını belirtti, "Türkiye’de yaşadığım günleri hayatım boyunca unutmayacağım. Bu güzel anılar nedeniyle Real Sociedad’ı da buraya getirmek istedim" dedi. 
     MİLAN ile anlaşan Fatih Terim’in işinin zor olduğunu söyleyen Toshack, "Terim, İtalya Ligi’ni geçen yıla oranla daha iyi biliyor. Türk futbolu açısından çok önemli, ama orada işi kolay değil. Çünkü zorlu rakipler onu bekliyor" dedi. Toshack, Daum’un yetenekli hoca olduğunu ve başarılı olacağını söylerken, Arif’in borcu nedeniyle G.Saray’ı FIFA’ya şikayet ettiklerini hatırlattı. 
     



 SPOR 

























</TEXT>
</DOC>
