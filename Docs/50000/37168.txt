<DOC>
<DOCNO> 37168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/guncel/gun08.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anamuhalefet MGK’da olmalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Ulusal güvenlik tartışmalarının kamuoyuna yansımasından sonra, tartışma zemini olarak Milli Güvenlik Kurulu’nun gösterilmesi, MGK bünyesinde yer almayan anamuhalefetin de bu tartışmalara katılıp katılamayacağını gündeme getirdi. Sabancı Üniversitesi öğretim üyesi Doç. Dr Firuz Yaşamış, "Türkiye’de Devletin ve Demokrasinin Yeniden Yapılanması" adlı kitabında, MGK’ın tartışılır olmaktan çıkması için, toplantılarına anamuhalefet partisi liderinin de katılması gerektiğini savundu. İşte görüşler... 
     
     Prof. Dr. İlter Turan Bilgi Üniversitesi 
Güç dengesi değişmez      Hükümetin, MGK’nın gündemini muhalefet partilerine sunmakta, onların da görüşlerini almakta bir engeli bulunmamaktadır. Hükümet arzu ederse, MGK’da görüşülecek konularda, muhalefete bilgi verebilir ve onların görüşlerini de alabilir. Bu bir anayasa değil, siyasi bir sorundur. MGK hükümete tavsiyede bulunan bir kuruldur. Sorun siyasi güç dengesi meselesidir. MGK’da olanlar, bu güç dengesinin yansımasıdır. Yansımada değişiklik yaparak, esas güç dengesini etkileyemezsiniz. Anayasa değişikliği ile de bunun değişeceğini zannetmiyorum. 
     
     Prof. Dr Necmi Yüzbaşıoğlu 
Anayasa değişmeli      MGK anayasal bir kurumdur. Bu kurumun gerek yapısında, gerek kararlarının etkinliğinde değişiklik, ancak bir anayasa değişikliği ile mümkündür. Bugün özellikle, "asker üyelerin çoğunlukta olması, böyle bir kurulun aldığı kararların öncelikle dikkate alınacak ağırlıkta olması, demokrasi ile bağdaşır mı, bağdaşmaz mı" yönünde bir tartışma var. MGK bu haliyle kalırsa, buraya anamuhalefet partisini de katsanız, kararlarının öncelikle dikkate alınan ağırlığı sürdürdüğü sürece bu tartışma devam eder. Anamuhalefetin katılması, MGK’nın tartışılan konularını ortadan kaldırmaz. 
     
     Meral Akşener İçişleri eski Bakanı 
Anamuhalefet olabilir      Milli Güvenlik Kurulu’nda, hükümetin yapması ve alması gereken iç ve dış tedbirler tartışılır. Çözümler ve tavsiyeler doğrultusunda bir metin hazırlanır ve bu metin de kamuoyuna sunulur. Dolayısıyla anamuhalefet Partisi’nin liderinin, MGK’ya katılmasında bence bir sakınca yok. MGK’da, devletin politikasını oluşturan kararlar alındığına göre, anamuhalefetin de MGK toplantılarına katılımı, demokratik oluşum açısından önemli olabilir. MGK, anayasal bir kurumdur ve hukuksal anlamda bir sorunu yoktur. Ancak, algılanışında sorun var. 
     
     Turan Güven DYP Milletvekili 
Askeri görünüm kalkar      Muhalefetin anlayışı, demokrasinin gelişmesi ve bazı kanunların meclisten geçirilmesi için, MGK’da görüşülen bütün meselelerin bize de yansımasıdır. Bunun, ulusal güvenlik ve egemenlik konularında, iktidarı ve muhalefeti bir noktada birleştireceğine dair bir görüşümüz var. Bu oluşumun gerçekleşmesi halinde, tüm sorunların daha rahat teşhis ve tespiti yapılabilir. Elbette muhalefet, MGK’nın dışında da bu konuları tartışabilir. Ama, en uygun zemin, MGK’dır. Bu aynı zamanda, MGK’yı askeri konum ve görüntüden de uzaklaştıracaktır. 
     



 GÜNCEL 


















</TEXT>
</DOC>
