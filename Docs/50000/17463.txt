<DOC>
<DOCNO> 17463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/spor/aspo.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'ün büyüsü 4 - 3 
</HEADLINE>
<TEXT>

F.Bahçe ile G.Antep’in randevusu kalpleri durdurdu. İlk yarıyı üç farklı geride kapayan Sarı - Lacivertli takım, mucize yarattı, yeniden doğdu 
     YUSUF KOBAL 

     Fenerbahçe, mahalle maçı iddialarında olduğu gibi Gaziantepspor’a üç avans verip, maçı dörtte bitirdi. Sarı - Lacivertli futbolcular tarihlerine tam bir kara sayfa olarak gömülecekken, inanılmazı başardılar ve böyle galibiyet aldıkları için altın sayfa oldular. Kadıköy cehennemi yıllar yılı böyle bir destan yaşamamıştı. Umutların toprağa gömüleceği anda sahaya çıkan Rapajiç hem kendisini, hem hocası Denizli’yi hem de Başkan Aziz Yıldırım’ı kurtaran galibiyetin mimarı oldu. 
     Fenerbahçe muhteşem bir galibiyet aldı. Ama bu galibiyeti alırken Türkiye’de taraftar sayısı ne kadar fazlaysa o kadar da potansiyel kalp hastası yarattı. 
     Maçın ilk yarısında bugüne kadar belki de hiç yaşamadığı derecede kötü oynayan, üst üste iki pası yapamayan Gaziantepspor’a sanki bir armağan verirmişçesine oynayan Fenerbahçeli futbolcular, ikinci yarıda biraz da Tanrı’nın uzattığı elle herkesin onurunu kurtardılar. 
     Fenerbahçe şampiyon olacaksa kalan beş maçta sahaya dünkü oyunun ikinci yarısındaki hırsı ve isteyi ortaya koymalıdır. Tanrı’nın eli Fenerbahçe’yi şampiyon yaparken, birkaç kişiyi tokatlayıp azabı ile birlikte başarıya ulaştıracak. 
     18. dakikada Hakan Bayraktar savunmanın arkasında topla buluştu, vurdu ve Gaziantep’i 1 - 0 geçirdi. 
     41. dakikada Fatih’in ortaladığı topa altıpasın sol çaprazında bekleyen Erhan kafayı vurdu ve takımını 2 - 0’a taşıdı. 
     44. dakikada Fatih’in vurduğu topu Rüştü güçlükle çeldi. O topa yetişen Hasan Özer sıfırdan vurarak ilk yarının skorunu belirledi 0 - 3. 
     63. dakikada Rapajiç serbest atış kullandı, Andersson indirdi. Revivo kafayla Fenerbahçe’nin ilk golünü kaydetti 1 - 3 
     67. dakikada Rapajiç savunmanın arkasında topla buluştu. Kalecinin üstünden farkı bire indiren golü attı 2 - 3 
     75. dakikada Rapajiç korner çizgisinin önünden ortaladı, yetişen Uche kafa ile durumu eşitledi 3 - 3 
     81. dakida Rapajiç savunmayı çalımladı ve Fenerbahçe’nin dördüncü golünü atarak tarihe geçen galibiyetin mimarı oldu 4 - 3. 
     
Ogün sezonu kapadı      FENERBAHÇELİ Ogün karşılaşmanın ilk yarısında dizinin dönmesi sonucu sakatlanarak oyundan çıktı. Sarı - Lacivertli futbolcunun dizindeki bağın büyük olasılıkla koptuğu ve sezonu kapadığı bildirildi. Ogün’ün bugün çekilecek MR’ından sonra durumu netleşecek. Bu arada Rapajiç dün dördüncü sarı kartını gördüğü için bu haftaki Trabzon deplasmanında yer alamayacak. 
     
Fenerbahçe Gaziantep 9 Kaleye atılan şut 5 7 Kaleyi bulan şut 6 10 Faul 10 4 Ofsayt 11 4 Korner 3      
Ilgaz iyiydi      KARŞILAŞMANIN hakemi Murat Ilgaz zorluk derecesi yüksek maçta bazı pozisyonları iyi süzemedi. Çaldığı birkaç yanlış düdüğün dışında sonuca etki edecek hata yapmadı, kritik karşılaşmadan yüzünün akıyla ayrıldı. 
     
Notlar      POLİS OPERASYONU 
     Karşılaşma öncesi Şükrü Saracoğlu stadının çevresinde polis operasyon düzenledi. Geçen hafta oynanan Beşiktaş - Fenerbahçe basketbol maçından sonra çıkan olayların faillerini tespit eden İstanbul Emniyeti suçlu arayışına girişti. Bazı taraftarlar tartaklandı. 
     
     DİVAN TOPLANDI 
     Olağan Yüksek Divan Kurulu toplantısı dün yapıldı. Gaziantepspor maçı nedeniyle görüşme erken kapatıldı. Bu arada yöneticiler önümüzdeki sezon başlamadan stadının üstünün tamamen kapatılacağını söylediler. Üyelik bedeli 15 milyar liraya çıkarıldı. 
     
     ÖRNEK DAVRANIŞ 
     1907 Fenerbahçe Derneği 75 kimsesiz çocuğu stada getirerek şapka ve tişört armağan etti ve maçı izlemelerini sağladı. Karşılaşmaya Altı Nokta Körler Derneği’nin üyeleri de geldi ve saha kenarında "Görür gözlerimizle sizi izleme geldik" pankartını açtı. 
     
     REVİVO SEVGİSİ 
     Galatasaray maçına gelmek isteyen 1000 kadar İsrailli taraftar bir turizm firması aracılığıyla Revivo’ya başvurdu. En az üç özel uçak kaldırmayı hedefleyen Revivo hayranları bilet talebinde bulundu. Revivo da yönetim ile görüşüp yardım istedi. 
     
     AİLE DESTEĞİ 
     Fenerbahçe’nin İsveçli golcüsü Andersson’u ailesi dünkü karşılaşmada yalnız bırakmadı. Sarı - Lacivertli futbolcunun İsveç’ten gelen yakınları Gaziantepspor maçını izleyerek, Andersson’a destek verdiler. Bu arada karşılaşma öncesi şeref tribününde bomba araması yapıldı. 
     
     TARAFTARA UYARI 
     Karşılaşma öncesi stat hoparlörlerinden, seyircilerin tahriklere kapılmaması ve sahaya yabancı madde atmaması istendi. Galatasaray maçını düşünen yönetim herhangi bir ceza almamak için taraftarlarını ikaz etti. Fenerbahçe seyircisi maç öncesi Mirkoviç’e Partizan atkısı hediye etti. 
     
Yönetimden full destek      KARŞILAŞMANIN ilk yarısında 3 - 0 mağlup duruma düşen Fenerbahçe’de yöneticiler, devre arasında soyunma odasına indiler ve futbolculara moral verdiler. Başkan Aziz Yıldırım, "Skor önemli değil. Çıkın ve kazanın. Size güveniyoruz" dedi. 90 dakika bitiminde de Sarı - Lacivertli yöneticiler yine soluğu soyunma odasında aldılar ve zafer coşkusunu futbolcular ile teknik adamlarla paylaştılar. Bu arada yönetici Vedat Olcay salı günü kalp ameliyatı geçirecek olmasına rağmen maça geldi. Ancak heyecandan fenalaşan Olcay ikinci yarıda stadı terk etti. 
     


 SPOR 


























</TEXT>
</DOC>
