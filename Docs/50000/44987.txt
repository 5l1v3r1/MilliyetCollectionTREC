<DOC>
<DOCNO> 44987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/siyaset/siy04.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
2 ANAP’lı daha DYP yolunda 
</HEADLINE>
<TEXT>

Eyüp Aşık’tan sonra Giresun Milletvekili Burhan Kara ve İzmir Milletvekili Süha Tanık’ın da DYP’ye geçeceği belirtildi 
     HAKAN ŞANLITÜRK Ankara 

     ANAP Trabzon Milletvekili Eyüp Aşık’ın istifa ettikten sonra DYP’ye katılmasının ardından gözler Giresun Milletvekili ve Aşık’ın yakın dostu Burhan Kara’ya çevrildi. Kara’nın bu hafta sonuna kadar istifa edeceği, önümüzdeki hafta içinde de DYP’ye geçeceği belirtildi. ANAP Genel Başkanı Mesut Yılmaz’ın, partisindeki olumsuz gelişmelerin önünü kesmek amacıyla rahatsız milletvekilleriyle görüşmesi sıkıntıları bir ölçüde de olsa dondurdu. Yılmaz, önceki gün başladığı görüşmeler kapsamında Murat Başesgioğlu, Yaşar Eryılmaz, Agah Oktay Güner, Ali Doğan gibi isimlerin sıkıntılarını dinledi ve sabır istedi. Söz konusu milletvekilleri de Yılmaz’a parti içindeki yanlış uygulamaların yanı sıra hükümetin uygulamalarından şik yetçi olduklarını aktardı. 
     
     Zaimoğlu da rahatsız 
     Daha önce ANAP’tan DYP’ye geçen Giresun Milletvekili Rasim Zaimoğlu’nun bu gelişmeden rahatsız olduğu ve "Kara’nın DYP’ye geçmesi durumunda partiden ayrılırım" diye tepki gösterdiği kaydedildi. 
     ANAP’tan istifası sürpriz olarak nitelenen İzmir Milletvekili Süha Tanık’ın da DYP yolunda olduğu öğrenildi. 
     
     İrtemçelik sürprizi 
     Devlet eski Bakanı Mehmet Ali İrtemçelik'in de bugün saat 11.00'de basın toplantısı yaparak partiden istifa edeceği ileri sürüldü. Ordu Milletvekili Şükrü Yürür'den bilgi alan Genel Başkan Yılmaz'ın şaşırdığı ifade edilirken, daha sonra bazı ANAP kurmaylarının İrtemçelik'le temasa geçtikleri belirtildi. İrtemçelik'in ANAP'lılara kararlı tavır sergilediği ve bugün basın toplantısı düzenleyerek istifa edeceğini illettiği bildirildi. ANAP'lı bir kurmay, İrtemçelik'in de DYP'ye gideceğini savundu. 
     
Çiller, Aşık’ı kucakladı      MUSTAFA İSTEMİ 

     Genel Başkan Mesut Yılmaz’a tepki göstererek ANAP’tan istifa eden Trabzon Milletvekili Eyüp Aşık, dün düzenlenen törenle DYP’ye katıldı. DYP grup toplantısında yapılan törende konuşan Genel Başkan Tansu Çiller, Aşık’ın katılımının, merkez sağın bütünleşme adresinin DYP olduğunun tescili olduğunu söyledi. Çiller, Aşık’a parti rozetini takarken, "Bütün nehirlerin denize aktığını" vurguladı. Aşık da, "Hayatımda en zor kararı verdim. Yüce Allah şahittir, hiçbir pazarlık yapmadım. Siyasi hayatımı devam ettirmek için, gelecek dönem milletvekili seçilmek için gelmedim. Böyle bir pazarlık içinde olmadım. Gelecek dönem istikrara katkım olursa, ülkeme yapabileceğim en hayırlı işi yapabileceğimi düşünerek geldim" dedi. 
     



 SİYASET 












</TEXT>
</DOC>
