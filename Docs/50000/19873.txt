<DOC>
<DOCNO> 19873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sontur10.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD idam cezasının kaldırılmasını istedi 
</HEADLINE>
<TEXT>

     İnsan Hakları Derneği İHD İstanbul Şubesi Başkanı Eren Keskin, Türkiye'de idam cezasının kaldırılması ve Avrupa İnsan Hakları Sözleşmesi'nin ek 6 numaralı protokolünün imzalanması gerektiğini belirtti. 
     Keskin, Ayasofya Müzesi önünde yaptığı basın açıklamasında, Deniz Gezmiş, Yusuf Aslan ve Hüseyin İnan'ın 6 Mayıs 1972'de idam edildiklerini hatırlatarak, ölüm cezasının halen yasalardaki yerini korumasını eleştirdi. 
     Türkiye'nin Avrupa İnsan Hakları Sözleşmesi'ni imzalamasına karşın, sözleşmeye ek 6 numaralı protokolü imzalamadığını ifade eden Keskin, bu protokolün bir an önce imzalanarak ölüm cezasının kaldırılması gerektiğini kaydetti. 
     İdamın "tasarlanarak işlenmiş bir cinayet" olduğunu savunan Keskin, "İnsan hakları savunucuları olarak, hangi nedenle ve kime karşı olursa olsun idam cezasına karşıyız" dedi. 
     Deniz Gezmiş, Yusuf Aslan ve Hüseyin İnan ile eski başbakanlardan Adnan Menderes'in posterlerini taşıyan İHD üyeleri, açıklamanın ardından dağıldı. 







</TEXT>
</DOC>
