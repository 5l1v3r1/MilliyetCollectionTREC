<DOC>
<DOCNO> 8033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sonspo04.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Baliç antremanda sakatlandı 
</HEADLINE>
<TEXT>

     Fenerbahçe, 24 Şubat Cumartesi günü Beşiktaş ile oynayacağı derbi maçın hazırlıklarını, bugün yaptığı çalışmayla sürdürdü. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda futbolcular, kondisyon ağırlıklı istasyon çalışması ve yarı sahada çift kale maçın ardından şut çalışmasıyla antrenmanı tamamladılar. 
     İdmana, hafif sakatlıkları bulunan Revivo, Rüştü, Rapaiç, Serhat ve Lazetiç katılmazken, bu futbolcuların durumlarının ciddi olmadığı ve çalışmalarını salonda sürdürdükleri öğrenildi. Uche ise takımdan ayrı çalıştı. Bu arada, tek top çalışması sırasında topun üstüne basarak düşen Baliç sakatlandı. Sol ayak bileği burkulan Boşnak futbolcu, acı içinde kıvranırken, antremanı da kucakta terk etmek zorunda kaldı. 
     Fenerbahçe, Beşiktaş maçının hazırlıklarını yarın yapacağı antrenmanla sürdürecek. 




</TEXT>
</DOC>
