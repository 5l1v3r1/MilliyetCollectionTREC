<DOC>
<DOCNO> 9690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/yazar/yilmaz.html </URL>
<DATE> 2001/03/02/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Patronlar altı aya imza atamadı 
</HEADLINE>
<TEXT>

     Güven tazeleme, iş dünyasındaki kurumları da etkisi altına alıyor. Aralık ayında, Demirbank’ın Tasarruf Mevduatı Sigorta Fonu’na devri ile finans kesimi bu arayışı bir toplantı ile dile getirdiler. Bir banka patronunun çağrısı ile biraraya gelen finansın patronları, Bankacılar Birliği’nin finans kesiminin sorunlarını yeterince yansıtmadığını ve çözüm üretmediğini ileri sürdüler. 
     Bankacılar Birliği Başkanı Osman Tunaboylu’nun Ziraat Bankası gibi, bir kamu bankası yöneticisi olması, özel sektör bankacılarını etkili bir temsil organı arayışına itti. 
     Büyük patronlar da geçtiğimiz günlerde, Koç Holding Başkanı Rahmi Koç’un daveti üzerine Nakkaştepe’de kısa bir toplantı yaptılar. Bu toplantıda Çukurova, Sabancı, Eczacıbaşı gruplarının partonlarının yanı sıra, sanayicilerin temsilcisi olarak İSO Başkanı Hüsamettin Kavi ve işverenlerin temsilcisi olarak TİSK Başkanı Refik Baydur yerini aldı. Patronları biraraya getiren bu zirve, profesyonel yöneticilerin içinde yer almadığı, "En TÜSİAD" türü bir sermaye yapılanmasına gitmek istemeleri olarak açıklandı. 1970’lerde kurulan Hür Müteşebbüs Konseyi’nin örnek alındığı vurgulandı. Ancak bana ulaşan bilgilere göre patronlar zirvesinde yalnızca yeni örgütlenme konuşulmamış, "Önünüzdeki 6 ay işçi çıkartmayalım" önerisi de getirilmiş. Bu öneriyi kim getirdi, kim karşı çıktı ayrıntılarına ulaşamadım. 
     Bilgiyi aktaran işadamı, "Çerkezköy’deki fabrikalarımıza giderken, korkuyoruz. Ekonomik krizde işadamlarının hemen işçi çıkarması sosyal ve siyasal hayatı daha da olumsuz etkileyecek. Bu uyarıyı herkes dikkate almak zorunda" diyor. 
     19 Mart’ta yeniden biraraya gelecek patronlar, konsey ile ilgili ayrıntıları konuşacaklar. Çalışma yaşamı masaya gelir mi, gelir de açıklanır mı, göreceğiz. 
     
Derviş’e tam destek      Küresel Düzeyde Yoksulluğun Azaltılması Programları ile Ekonomi İdaresi ve Politika Konuları İçin Global İletişimden Sorumlu Dünya Bankası Başkan Yardımcısı Kemal Derviş. 
     Derviş adı Türkiye’nin siyasi ve sosyal hayatında üçüncü kez gündeme geliyor. Birincisi 1977’de Bülent Ecevit’in danışmanlığı, ikinci de Cem Boyner’in Başkanı olduğu YDH’nın düşünce platformuna katkılarıydı. Üçüncü kez Türk kamuoyu önüne çıkışı ise, ABD’ye gitme nedenleriyle örtüşüyor... 
     İnternational Hospital’ın Başhekimi ve eski YDH’lı, yeni "Güçlü Türkiye" hareketinin lideri Melih Bulut ile Derviş konusunu konuşuyorum. Bulut "Sayısız senaryodan sözedebiliriz. Kemal Derviş’in çağrılmasına da böyle bakıyorum" diyor. 
     Bu yazı çıktığı gün belki de durum daha da netleşecek. Ancak dün itibariyle görüştüğüm işadamlarının ortak kanısı, Derviş’in sınırlı bir teknik görev olan Merkez Bankası Başkanlığı sıfatıyla görev kabul etmeyeceği yönünde. 
     Cem Boyner de, Derviş’e desteğini "tam yetki" ile veriyor ve şöyle diyor 
     "Vakit kaybetmeden Derviş’i en yüksek karar ve uygulama yetkileriyle donatarak tam yetkili şekilde ekonominin başına geçirmeli. IMF ile Dünya Bankası, vereceği 25 - 40 milyar doları Derviş kontrolünde bir ekonomi yönetimine gözü kapalı verir. Bu Türkiye için büyük şanstır." Yalnız Türkiye için mi 
     
     
     





Kemal Derviş 


Etniki tema... 


Vergisiz gelir paketi yolda 


Bir vaaz da benden 


Ahmet Necdet Sezer'li bir yazı... 


Godot geldi mi 


Ah bu gençler 


Krizde dış politika ayarı 


Ekinoks zor geçecek 


Diyanet Vakfı nereye koşuyor 


"Bak şu konuşana " 


Korku filmi 


Şap bize vız gelir 


Problem yok 


Dövizin fiyatı enflasyonu belirleyecek 


Patronlar altı aya imza atamadı 


</TEXT>
</DOC>
