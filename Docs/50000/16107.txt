<DOC>
<DOCNO> 16107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo08.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kaptanı Ogün "Bütün suçu üzerime alıyorum" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, Türkiye Kupası finalinde kupayı Gençlerbirliği'ne kaptırmanın büyük üzüntüsü içinde olduğunu vurgulayarak, ''Bir kupa finali oynadık ve kaybettik. Ben bu takımın kaptanı olarak tüm suçu üzerime alıyorum'' dedi. 
     Sarı-lacivertli futbolcu, kendisine ait ''www.oguntemizkanoglu.com'' internet adresinde yaptığı açıklamada, iyi günlerinde yanlarında olan taraftarlarının, kötü günlerinde de destek olacağına duyduğu inancıyla böyle bir yazı yazdığını belirterek, ''İster penaltı kaçırdığım, isterse kaptan olarak görevimi yapamadığım için deyin ama, suçun bende olduğunu bilin. Ne Rüştü'nün yediği gollerde ki maçın yıldızıdır , ne Serhat kardeşimin kaçırdığı penaltıda suç aramayın. Fenerbahçe caiması bu kupayı kaçırdıysa tek sorumlu benim'' diye görüşlerini bildirdi. 
     Tüm arkadaşlarına teşekkür eden ve Gençlerbirliği karşısında ruhlarını ortaya kuyduklarını belirten Ogün, takımdaki arkadaşlarının emeklerini boşa çıkardığını kaydederek, açıklamasını şöyle sürdürdü 
     ''Penaltıyı kaçırdığımda neler hissettiğimi size anlatamam. Ama iş işten geçmişti. Kaleci Patrick belki de hayatının maçını oynadı. Bu bir bahane olamaz. O penaltıyı atmalıydım. Acı sahneler benim için bitmek bilmedi. Tüm arkadaşlarım beni teselli etme yarışı içindeydiler. Andersson soyunma odasında yanıma gelerek, 'Üzülme kaptan, şampiyon olacağız' dedi. Ama ben kimsenin yüzüne bakamadım.'' 
     Ogün, önlerindeki tek hedef olarak ligin kaldığını ve artık Ankaragücü maçına bakmak zorunda olduklarını dile gatirerek, kötü gidişi Ankara'da noktalayacaklarını savundu. 
     Ligde kalan tüm maçlarını kazanmak zorunda olduklarını kaydeden kaptan Ogün, iyi başladıkları sezonda kötü giden birşeylerin olduğunu ve buna son noktayı Ankara'da koyacaklarını sözlerine ekledi. 



</TEXT>
</DOC>
