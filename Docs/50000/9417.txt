<DOC>
<DOCNO> 9417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur21.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Raportörü "İnsan hakları ihlalleri yapanların dokunulmazlıkları var" 
</HEADLINE>
<TEXT>

     Birleşmiş Milletler BM Yargısız ve Keyfi İnfazlar özel Raportörü Asma Jahangir, ''Halkın Demokrasi Partisi'nin HADEP Silopi İlçe Başkanı Serdar Tanış ile ilçe yöneticisi Ebubekir Deniz'in kaybolmalarıyla ilgili soruşturmanın bir an önce sonuçlandırılması gerektiğini'' söyledi. 
     Jahangir, Ankara'da düzenlediği basın toplantısında, Batman,Diyarbakır, İstanbul ve Diyarbakır'ın Bismil ilçesinde yaptığı temasları değerlendirdi. 
     Gezisi sırasında, hükümetten yetkililer, avukatlar, gazeteciler, eğitimciler, politikacılar ve sivil toplum örgütleri temsilcilerinin yanı sıra kayıp oldukları bildirilen kişilerin aileleriyle de görüştüğünü belirten Jahangir, görüştüğü insanların düşüncelerini kendisine çok açık bir şekilde aktardığını kaydetti. 
     BM raportörlerinin hükümetlerin daveti üzerine gelebildiğini ifade eden Jahangir, ''Bu durum, işimizin hem güçlü, hem de zayıf yanını oluşturuyor. İşimizin zayıf tarafı, ancak hükümetlerin daveti üzerine görev yapabilmemiz, güçlü tarafıysa görevimizin daveti yapan hükümet tarafından desteklenecek olmasıdır'' diye konuştu. 
     Gezisinden iyimser ancak ''temkinli'' bir şekilde döndüğünü kaydeden Jahangir, ''En rahatsız olduğum konu, insan hakları ihlallerini yapan güvenlik görevlilerinin dokunulmazlıklarının devam etmesi oldu'' dedi. 
     Jahangir, insanların, geçmişteki şiddetin tekrar yaşanmayacağından ve hükümetin her vatandaşın yaşama hakkını güvence altına alacağından emin olabilmesi için adaletin herkese eşit bir şekilde uygulanması gerektiğini söyledi. 
     Türkiye'deki şiddet olaylarında önemli bir azalma görüldüğünü ve bu olumlu durumun devam ettirilebilmesi için bazı önemli görevlerin yerine getirilmesi gerektiğini kaydeden Jahangir, ''Yargısız infazlar konusundaki dokunulmazlık perdesi kaldırılmalıdır. Köy korucularının da görevlerini sürdürmeleri artık doğru değildir'' görüşünü savundu. 
     Jahangir, hazırlayacağı raporu BM İnsan Hakları Komisyonu'na sunacağını da bildirdi. Jahangir, bir soru üzerine de, raporun herhangi bir yaptırımının bulunmadığını belirterek, ''Bunu dikkate alıp almamak hükümetlere bağlıdır'' dedi. 




</TEXT>
</DOC>
