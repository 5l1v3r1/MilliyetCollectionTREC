<DOC>
<DOCNO> 22946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sondun07.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum kesimi AİHM'nin mahkumiyet kararına uyacak 
</HEADLINE>
<TEXT>

     Kıbrıs Rum yönetimi, Kıbrıslı 9 Türkün açtığı davada Avrupa İnsan Hakları Mahkemesi AİHM tarafından suçlu bulunarak maddi tazminat ödemeye mahkum edilmesi kararına uyacağını bildirdi. 
     Başsavcı Alekos Markides, Rum yönetiminin karara uyarak maddi tazminatı ödeyeceğini ve bu tür kötü muamelelerin bir daha olmaması için gereken önlemleri alacağını söyledi. 
     Hükümet Sözcüsü Mihalis Papapetru da basına yaptığı açıklamada, ''Mahkemenin kararına uyulmalıdır'' diye konuştu. AİHM, Rum kesiminin 9 Türke, her biri için 20 bin Kıbrıs Lirası maddi tazminat ve mahkeme masrafları için toplam 25 bin Kıbrıs Lirası ödenmesini kararlaştırmıştı. 
     Mahkeme, Rum kesiminin, Avrupa İnsan Hakları Sözleşmesi'nin kötü muamele ve işkencenin önlenmesiyle ilgili 3'üncü maddesi, özgürlük ve güvenlik hakkıyla ilgili 5'inci maddesi ve serbest dolaşım hakkına ilişkin 4 no'lu protokolün 2'nci maddesini ihlal ettiği görüşüne varmıştı. AİHM'ye 1994 yılında başvuran Kıbrıslı Türkler, Rum kesiminde yaşarken polis tarafından gözaltına alındıklarını ve kötü muameleye tabi tutulduklarını ve KKTC'ye sınırdışı edildiklerini bildirmişlerdi. Kıbrıslı Türkler, Rum polisinin kendi rızalarıyla KKTC'ye gittiklerine dair zorla belge imzalattığını ve geri dönmeleri halinde öldürülecekleri tehdidi aldıklarını belirtmişlerdi. 







</TEXT>
</DOC>
