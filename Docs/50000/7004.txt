<DOC>
<DOCNO> 7004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yazar/heper.html </URL>
<DATE> 2001/02/14/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Nezih Demirkent 
</HEADLINE>
<TEXT>

     Nezih Abi aniden aramızdan ayrıldı. Onu dün toprağa verdik. 
     Aniden diyorum, çünkü sağlıklı, güçlü bir görünüşü vardı. 
     Belki de medyanın her alanında çok arzulu, çok istekli, çok enerjik, atak, ön saflarda oluşu nedeniyle onu hep bu gözle gördüm. En son İslam Çupi'nin cenazesinde karşılaştığımda da her zamanki gibi sıhhatli görünüyordu. 
     Bu yüzden de kaybı olağanüstü üzdü, şaşırttı. 
     
     Milliyet'te 1982'lerde beş ay kadar onunla beraber oldum. 
     Ama meslek hayatım boyunca medyada hep bir Nezih Demirkent vardı. Bizim gazetemizde olsa da, olmasa da vardı. Ve özellikleri olan bir meslek büyüğü olarak vardı. Bu özellikleriyle medya dünyasında derin izler bıraktı. 
     Bana göre onun en önemli yanlarından biri, Babıali'de işsiz kalan hangi arkadaşımız olursa olsun Nezih Bey'in ona iş sağlamasıydı, sıkıntıya düşen arkadaşlarımızın yardımına koşmasıydı. 
     Bundan büyük, bundan önemli, bundan daha saygın bir vasıf olduğunu düşünemiyorum. 
     Onu saygıyla anıyorum. 
     
İki yüz karası      Büyük şehirlerimizde özellikle de İstanbul'da önlenemeyen iki çirkinlik var. Travestilerin ana caddelerde, kaldırımlarda kendilerini pazarlamaları ve kapkaççılar. 
     Önceki gün de pırıl pırıl genç bir kadın kapkaççılar yüzünden hayatını kaybetti. 
     Kapkaççılık hırsızlık suçuna giriyor. 
     Eğer kapkaç sırasında fail şiddet kullanırsa o zaman suç "gasp" oluyor. 
     Hırsızlığın, yani şiddet kullanılmayan kapkaççılığın cezası altı ay. Bu ceza "iyi hal"den altıda bir indiriliyor, infaz sırasında da üçte ikisi siliniyor, kapkaççı üçte bir yatacak oluyor. Yani bir buçuk ay. Hakim bir buçuk ay için zanlıyı tutuklamıyor bile, tutuksuz yargılamak için salıyor. Kapkaççı da beraat etmiş gibi vurdumduymazlıkla kapkaççılığa devam ediyor. 
     Gasp halinde ise ceza on yıl, ama onda da aynı indirimler nedeniyle ceza sonunda sembolik hale geliyor. 
     Öyleyse özellikle İstanbul'da bol bol kapkaççılık yapılabilir. Durum suça hevesli olanları adeta teşvik ediyor. 
     
     Önceki gün yakalanan 7 kişilik kapkaç çetesinin 5 günde hayat kadınlarıyla alemlerde 200 milyar lira yediği ortaya çıktı. 
     Bu para için bu adamların cinayet bile işleyebileceği unutulmamalı. Bunu yakalanan kapkaç çetesinin elebaşısı İsmail Delibaş da söylüyor 
     "Kapkaç yaptığımız zaman kadınlar bize karşı gelemiyorlar, gelmesinler, çünkü ya yaralarız ya da öldürürüz. Bu yüzden dikkat etsinler" diyor. 
     
     Travestilerin kaldırımlarda fuhuş tezgahı açıp satış yapmaları da, kapkaççılık salgını da İstanbul'un yüz karasıdır. 
     Yargıdan önce kolluk kuvvetleri onlar üzerinde öyle izlenim bırakmalı, öyle etki yaratmalı ki kapkaççılar, kapkaçı düşünürken bile dudakları uçuklasın. 
     Bu otorite, bu caydırıcı tavır yaratılmadıkça büyük şehirlerimizde, özellikle de İstanbul'da bu hafif cezalarla bazı suçlar önlenemez, artar... 
     
     





İran nereye 


GAP devredildi 


Yargıç Metin Çetinbaş 


Sisi, şimdi Emniyet Müdürü olabilirdi 


Susurluk'tan Silopi'ye karanlığı aydınlatmak... 


CHP "içbükey - dışbükey" 


"Saldım suyu çayıra"... SON 


Yunan harp tazminatı Karaağaç 


Sevgilin var mı 


Nezih Demirkent 


Neden şimdi 


Allah olmayanlara da versin’ günü 


İşte Yaşarbank dosyası 


Üç ayrı konu... 


CHP'nin rotası 


Hep kandırılıyorsun 


"7 saatimi çalmaya kimsenin hakkı yok" 


Hırsızlık sektörü 


"Aman, mahalleye zarar vermesin " 


Faizsiz bankacılıkta "bile bile lades" 


İlk genel yayın yönetmenim 


</TEXT>
</DOC>
