<DOC>
<DOCNO> 41809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo12.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Galatasaray'dan ağlayarak ayrılıyorum" 
</HEADLINE>
<TEXT>

     Galatasaray'dan İtalya'nın AC Milan takımına transfer olan ve Avrupa Şampiyonlar Ligi'nde SS Lazio karşısında takımının son kez formasını giyen Ümit Davala, takımdan ağlayarak ayrıldığını söyledi. 
     AC Milan takımıyla sözleşme yapmak üzere bugün İtalya'ya giden Ümit, kendisine ait ''www.umitdavala.com'' adresli internet sitesinde yaptığı açıklamada, SS Lazio ile yapılan maçta çok sevdiği Galatasaray formasını son kez giydiğini belirterek, şunları söyledi 
     ''Açıkçası şu anda hissettiklerimi anlatmak mümkün değil. Bu duyguyu anlamak zor, yaşamak gerekir. Taraftarlarımızın SS Lazio maçı sonrası beni uğurlama şeklini hayatım boyunca unutmayacağım. Sahada tur atarken bir taraftan gözümün önünden bu formayla yaşadıklarım bir film şeridi gibi geçiyordu. Kolay kolay ağlayan biri olmadığım halde gözyaşlarıma hakim olamadım. Galatasaray'ı, Ali Sami Yen Stadı'nı ve taraftarlarımızı asla unutmayacağım.'' 
     Ümit, SS Lazio maçı sonrası soyunma odasına girdiğinde daha da hüzünlendiğini vurgulayarak, ''Takım arkadaşlarım galibiyeti kutlayacağı yerde beni uğurluyordu. Arkadaşlarımın da en az benim kadar üzgün oldukları gözlerinden ve ses tonlarından belli oluyordu. Onları da çok seviyorum ve onlarla birlikte yaşadığım güzel günleri hiçbir zaman unutmayacağım. Bir gün yine bu formayı giyeceğimi ve bu forma altında futbola veda edeceğimi umuyorum'' diye konuştu. 
     AC Milan'ın yeni transferi Ümit, bugün İtalya'da sağlık kontrolünden geçeğini kaydederek, ''Daha sonra oturacağım evi ve kullanacağım arabayı seçeceğim. Yarın da beni Milanlı yapacak sözleşmeye imza atacağım'' dedi. 
     
     'Hedefler yine büyük' 
     Ümit Davala, eski takımı Galatasaray'ın bu sezon da büyük hedefleri olduğunu söyledi. 
     Avrupa Şampiyonlar Ligi ilk maçında karşılaştıkları SS Lazio'yu iyi bir oyun sonunda yendiklerini ifade eden Ümit, ''Bu galibiyetle 3 önemli puan kazandık. Galatasaray geçen sezonlarda olduğu gibi yine büyük hedeflerin mücadelesini yapacak'' diye konuştu. 
     






</TEXT>
</DOC>
