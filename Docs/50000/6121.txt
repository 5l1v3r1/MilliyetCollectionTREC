<DOC>
<DOCNO> 6121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sonspo01.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcan "Şans Fenerbahçe’ye güldü" 
</HEADLINE>
<TEXT>

     Galatasaray Kulübü Genel Sekreteri Celal Gürcan, Fenerbahçe ile unutulmayacak bir maç oynadıklarını ifade ederek, "Şans penaltılarda rakibimize güldü" dedi. 
     Fenerbahçe ile kendi sahalarında oynamalarına karşın maçı 4-2’den 4-4’e getirdiklerini kaydeden Celal Gürcan, "Bu bizim açımızdan iyiydi. Ancak, penaltılarda istediğimizi bulumadık. Fenerbahçe yalnızca Galatasaray’ı yenmeye konsantre olmuştu. Bu galibiyet onlar için büyük bir zafer" diye konuştu. 
     Gürcan, Galatasaray’ın rakip taraftarların baskısından etkilenmesinin mümkün olmadığını da vurgulayarak, daha önce AFC Leeds United maçında çok daha büyük baskı altında başarılı olduklarını anlattı. Fenerbahçe Şükrü Saraçoğlu Stadı’ndaki yeni tribünlere tel yapılmasının yararlı olacağını belirten Gürcan, "Buraya set yapılması Fenerbahçe’nin lehinedir. Çünkü bu ceza almalarını önler" diye konuştu. 
     Yalnızca kupadan elendiklerini, Avrupa Şampiyonlar Ligi ve ligde önlerinde uzun bir maraton bulunduğunu kaydeden Gürcan, bugünden sonra yeni hedeflerine kilitleneceklerini söyledi. 
     Gürcan, Türkiye Kupası maçlarını çift maç üzerinden oynamak istemediklerini, çünkü fazladan yapacakları her karşılaşmanın, yoğun maç programını ağırlaştıracağını sözlerine ekledi. 
     
     




</TEXT>
</DOC>
