<DOC>
<DOCNO> 39252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo14.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu "Hücum silahlarımız savunmadan daha fazla.." 
</HEADLINE>
<TEXT>

     Trabzonspor, teknik direktör Sadi Tekelioğlu yönetiminde, gol yollarında zorlanmazken, 19 maçta 2.20'lik bir oran yakaladı. 
     Bordo-mavililerin teknik direktörü Tekelioğlu, ''Biz çok aşırı bir savunma yapacak bir takım olmadığımız için hücumu düşünüyor ve fazla gol buluyoruz. Trabzonspor'un hücuma dönük kapasiteli oyuncuları daha fazla'' dedi. 
     Tekelioğlu, bordo-mavili kulüpte görevde bulunduğu süre içerisinde takımın gol atmakta zorlanmadığını ifade ederek, ''Geçen sezonki kadromuzda Oktay, Hami, Sergen gibi hucumu seven oyuncular vardı. Bu sezonda Da Silva, Zafer ve Hami aynı tipte oyuncular. Trabzonspor, savunma yapan bir anlayış içinde değildir. En güzel savunma hücumdur'' diye konuştu. 
     Trabzonspor'un ligin 3 haftasını galibiyetlerle kapadığını da hatırlatan Tekelioğlu, şunları söyledi 
     ''Gaziantepspor ve Bursaspor galibiyetleri bizim için normal bir sonuç. Beşiktaş deplasmanında alınan 3 puan başarı gibi gözükebilir. Ligin ilk 3 haftasını galibiyetle kapamamızı bir başarı olarak kabul etmiyoruz. Çünkü daha yolun başındayız. Trabzonspor ilerleyen haftalarda iyi futbol oynayamayabilir, ancak çok koşan, mücadele eden bir takım olacaktır.'' 
     
     Hazırlıklar yarın başlıyor 
     Bursaspor maçının ardından 3 gün izin yapan bordo-mavili takım, çalışmalara yarın başlıyor. 
     Trabzonspor, yarın Mehmet Ali Yılmaz Tesisleri'nde toplanarak, saat 17.00'de antrenmanlara başlayacak. 
     
     Salazar ülkesine gitti 
     Trabzonspor'un Perulu oyuncusu Santioga Salazar, ülkesinin milli takım kampına katılmak için ülkesine gitti. 
     Peru'nun, Uruguay ile yapacağı maçta forma giyecek Salazar'dan bordo-mavili takım, ligin ilk 3 haftasında sadece 1 maçta yararlanabilmişti. 
     
     Hami taburcu oldu 
     Bursaspor maçında kolu kırılan ve KTÜ Tıp Fakültesi Farabi Hastanesi'nde başarılı bir ameliyat geçiren Hami, bugün taburcu oldu. 
     Kulüp doktoru Ahmet Çağlar, Hami'nin durumunun iyiye gittiğini belirterek, ''Bu futbolcunun 10 gün sonra dikişleri alınacak ve daha sonrada salon çalışmalarına başlayacak'' diye konuştu. 






</TEXT>
</DOC>
