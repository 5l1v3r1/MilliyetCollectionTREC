<DOC>
<DOCNO> 5994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/ekonomi/eko05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Opel’den ilginç tespit Türk işçisi kuzu gibi 
</HEADLINE>
<TEXT>

İşten çıkarılacak 230 işçiden tepki gelmemesine şaşıran Opel Türkiye Müdürü Spranger, 'İngiliz işçisi daha militarist' dedi 
     Nisan ayında Torbalı'daki fabrikasındaki üretime son vererek 230 işçiyi işten çıkartacak olan Opel'in Türkiye Genel Müdürü Hardy Spranger bu karara işçilerden çok işadamlarının tepki göstermesine şaşırdı. 
     Torbalı ile beraber İngiltere Luton'da bulunan Opel fabrikasını da kapatma kararı aldıklarına işaret eden Spranger, ''Türk işçileri kararımıza saygı gösterdiler, sunduğumuz pakete sevindiler. İngiliz işçiler daha militarist davrandı'' dedi. Üretimi durdurma kararının ardından işçi örgütlerinden hiçbir tepki almadıklarını kaydeden Spranger, "En yadırgadığım konu bu tepkilerin işadamlarından gelmesidir" diye konuştu. 
     Spranger, Opel Türkiye'nin üretimi durdurmasının ardından daha önemli faaliyetlere imza atacağını ve ellerinde üç - dört proje bulunduğunu kaydetti. ''Torbalı'da üretimi çekmemiz, bölgeye gelecek yabancı yatırımcıları caydırmayacak'' diyen Spranger ticari faaliyetlerinde bu tesisin daha etkin bir üs olarak çalıştırılacağını kaydetti. 
     Spranger, İzmirli işadamlarına söz verdiğini belirterek, "Ege Bölgesi'ne yabancı yatırımcı gelmesi için gönüllü elçilik yapacağım''dedi. 
     
İşçiye yaşam standardı güvencesi      Torbalı tesisinde çalışan 230 işçiye çok iyi tazminat paketleri sunduklarını kaydeden Spranger, şöyle dedi ''Onlara en az iki yıl yaşam standartlarını düşürmeden sürdürebilmeleri için kaynak vereceğiz. Kendi işini kurmayı düşünen çalışanlara yardımcı oluyoruz. Çalışanları sektördeki diğer firmalarda ve Opel bayilerinde işe yerleştirmeye çalışıyoruz. Çalışanların bir kısmı ise Avustralya ve Kanada'ya yerleşmeyi düşünüyor. Onlara da destek vereceğiz." 
     


 EKONOMİ 
















</TEXT>
</DOC>
