<DOC>
<DOCNO> 29176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/dunya/dun01.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapmam’ demişti ama... 
</HEADLINE>
<TEXT>

Göreve geldiğinde, Arap - İsrail barış sürecine müdahale etmeyeceğini söyleyip duran ABD Başkanı Bush, şimdi tarafları masaya oturtmak için kendini paralıyor 
     YASEMİN ÇONGAR Washington 

     Ortadoğu gerginliği, Bush yönetimine, "Asla yapmayacağım" dediği şeyi yaptırmaya başladı. Göreve geldiğinde, Arap - israil barış sürecine, kendisinden önceki Clinton yönetimi gibi sürekli müdahale etmeyeceğini ve dışarıdan barış planları sunmayacağını anlatıp duran ABD Başkanı George W. Bush, Beyaz Saray’daki altıncı ayında, "çok farklı" bir tutum izlemeye başladı. 
     İsrail ile Filistin’in kendiliklerinden uzlaşmasının zorluğunu gören Bush ve kurmayları, şimdi barış müzakerelerinin yeniden başlaması için yaptıkları planı taraflara kabul ettirme çabasındalar. 
     
     Bush - Şaron görüşmesi 
     Bu yöndeki önemli bir adım, Bush’un önceki gün, İsrail Başbakanı Ariel şaron ile Beyaz Saray’da görüşmesiydi. Filistin lideri Yaser Arafat’ı bu kez Washington’a davet etmeyen Bush bu tavrıyla, Filistin liderliğinden terörü önlemek konusunda daha fazla çaba beklendiği mesajını verdi. 
     Şaron’un Beyaz Saray ziyareti, Arafat’ın "devredışı" bırakılmasını protesto eden Arap göstericilerin eylemleri arasında gerçekleşirken, iki liderin "ayrı telden" çaldıkları da dikkat çekti. 
     
     Powell bölgeye gitti 
     Bush, "Ateşkes tutmuş görünüyor. Barış müzakereleri yeniden başlamalı" derken, şaron, "İsrail ateş altında, terör altında müzakereye oturmayacaktır" diyerek, barış görüşmelerinin başlaması için "terörsüz en az 10 gün" geçirilmesi koşulunda ısrar etti. 
     İsrail yönetiminin saldırılara misilleme yapmamak konusunda sabırlı davrandığını vurgulayan Bush ise, müzakereler için uygun ortam yaratılacağı umuduyla, Dışişleri Bakanı Colin Powell’ı bölgeye gönderdiğini bildirdi. 
     Powell, dün vardığı bölgede İsrail yetkililerinin yanısıra Arafat’la da görüşecek. 
     
ABD’den Saddam’a tehdit      DIŞ HABERLER SERVİSİ 

     Irak Devlet Başkanı Saddam Hüseyin’in, Kuzey Irak’a askeri harekat hazırlığı içinde olduğu haberlerinin doğruluğunu araştıran ABD, gerekli görürse Irak’ı bombalayabileceği uyarısında bulundu. 
     ABD Dışişleri Bakanlığı sözcüsü Richard Boucher, Saddam’ın, Kuzey Irak’ta Kürtler’e saldırma hazırlığı içinde olduğu ve bu bölgeye doğru asker kaydırdığı yönünde İngiltere ve ABD basınında yer alan haberleri araştırdıklarını söyledi. 
     Boucher, ’Bu çerçevede Saddam’a , bizim seçtiğimiz yerde, bize uygun bir zamanda gerekli cevabı vermeye hazırlıklıyız’’ diye konuştu. 
     Bir gazetecinin, ’Saddam’ın birlikleri potansiyel olarak Irak’ın komşularına tehdit oluşturuyor mu Neden şimdi birliklerini kaydırıyorlar ’’ sorusuna karşılık Boucher, ’Bu soruyu onlara sormalısınız. Bizim şu anda yaptığımız, gerçekleri ortaya çıkarmak. Sonra durumun ne olduğunu göreceğiz’’ dedi. 
     



 DÜNYA 











</TEXT>
</DOC>
