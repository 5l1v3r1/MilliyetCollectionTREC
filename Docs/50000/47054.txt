<DOC>
<DOCNO> 47054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/ekonomi/eko02.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi iyimser olalım 
</HEADLINE>
<TEXT>

5 milyon euro’luk yeni tesisin açılışını yapan Türk Henkel Başkanı Can Paker, krize rağmen, yapılan yatırımın, Türkiye’nin geleceğine güveni gösterdiğini söyledi 
     EKONOMİ SERVİSİ 

     Türk Henkel’in, 5 milyon Euro’ya mal olan yapı kimyasalları tesisi, Tuzla’da düzenlenen törenle hizmete açıldı. 
     Açılışta konuşan Türk Henkel Yönetim Kurulu Başkanı Can Paker, krize rağmen yapılan yatırımın Türkiye’nin geleceğine yönelik olduğunu belirterek, İyimserliğimizi göstermemiz lazım’ dedi. Paker, fabrikanın bu dönemde açılmasının herkes için moral verici olduğunu belirtti. Peker, ekonomik kriz nedeniyle yatırımın başlangıcında yaptıkları planları revize etmek zorunda kaldıklarını, yatırımın geri dönüşü için de dört yıllık bir süre öngördüklerini söyledi. 
     Tuzla tesisinde yapılan üretimin yüzde 15’inin Türki Cumhuriyetler ve Ortadoğu ülkelerine ihraç edileceğini ifade eden Paker, bu bölgedeki savaş ihtimalinin uzun vadede önemli olmadığını söyledi. 
     
     Yüzde 25 küçülecek 
     Henkel’in geçen yılki cirosunun 600 - 700 milyon dolar olduğunu belirten Paker, bu yıl ciro bazında yüzde 25 - 30 küçülme beklediklerini kaydetti. 31 yıllık iş hayatında gördüğü en büyük krizin yaşandığını belirten Can Paker, bu yıl tarihlerinde ilk defa yüzde 12’lik bir istihdam küçülmesine gittiklerini de sözlerine ekledi. 
     Paker, yılsonu küçülme tahminlerinin yüzde 8.5 olduğunu ve şu anda sanayinin ciddi bir belirsizlik sorunu olduğunu da vurguladı. 
     
Türkiye A grubunda’      Henkel Yönetim Kurulu Üyesi ve Yapı Kimyasalları Üretim Sorumlusu Guido De Keersmaecker de, Almanya Henkel’in Türk Henkel’i A grubuna aldığını belirterek, Lübnan, İran ve Türk Cumhuriyetler’in de Türkiye’nin sorumluluk alanında olduğunu hatırlattı. Keersmaecker, "Türkiye’ye uzun vadeli bakıyoruz ve umutluyuz. 65 milyonluk bir nüfusa sahip ve jeopolitik önemi var. Türkiye’nin önümüzdeki yıllarda Avrupa’ya yaklaşması da söz konusu. Bu nedenlerden dolayı bu tesisi inşa ettik" diye konuştu. 
     Türk Henkel’in Çayırova fabrikasındaki tesislerine ilave olarak açılan tesiste, seramikfayans grubu yapıştırıcıları ve derz dolguları, harç katkı malzemeleri, su yalıtım malzemeleri, tamir harçları, zemin kaplama malzemeleri yapıştırıcıları, ısı yalıtım sistemlerine destek veren çimento esaslı markalı kimyasallar üretilecek. 
     



 EKONOMİ 





















</TEXT>
</DOC>
