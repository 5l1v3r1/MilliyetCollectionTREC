<DOC>
<DOCNO> 49546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/yasam/yas05.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kararı vermek vicdan’ ister 
</HEADLINE>
<TEXT>

Siyam ikizleri Eda ile Seda 11 aylık oldu. Her geçen gün biraz daha büyüyorlar. Artık karar zamanı geldi ya hep böyle kalacaklar ya da... 
     TUNCAY DAĞLI Adana DHA 

     Kahramanmaraş’ın Türkoğlu ilçesinde dünyaya gelen ve halen Çukurova Üniversitesi Balcalı Hastanesi’nde gözetim altında tutulan siyam ikizlerinin kaderi, gelecek ay toplanacak Bilim Konseyi’nin alacağı kararla belirlenecek. 
     25 Aralık 2000’de, Hatice - Yunus Tanrıkulu’nun çocukları olarak dünyaya gelen 11 aylık Eda ve Seda, alınacak karara göre ya aynı kaderi paylaşıp ömür boyu birlikte yaşayacak ya da ameliyatla ayrılacaklar. 
     Eda ve Seda’nın kontrol altında tutulduğu Çocuk Cerrahisi Anabilim Dalı Başkanı Prof.Dr. Hasan Okur çocuk cerrahisi, ortopedi, nöroloji, psikiyatri, kalp ve damar cerrahisiyle plastik ve rekonstrüktif cerrahi gibi anabilim dalları başkanlarının bulunduğu Bilim Konseyi’nin gelecek ay toplanıp ayrılma ameliyatının yapılıp yapılmamasına karar vereceğini söyledi. 
     
     Birini feda edemeyiz’ 
     Prof. Dr. Okur, "Bana göre Eda ve Seda’nın ayrılmamasına karar verilecek. Çünkü ayırmaya kalkarsak, ameliyat sırasında birinin yaşamını kaybetme olasılığı çok fazla. İkisini de yaşatsak bile, yarım insan olarak yaşamlarını sürdürecekler" dedi. Okur, sözlerini şöyle sürdürdü "Ameliyatla ayırıp, birini feda etmek ya da ikisini de yarım insan olarak yaşamaya mahkum etmek gibi bir düşünceyi kabul etmiyorum. Başka ülkelerde, ayrılmadan yaşayan yapışık ikizler var. Bu olaya yalnızca bilimsel açıdan bakamayız. Çocuklar giderek büyüyor ve kişiliklerini buluyor. Onların gözüne bakan hiç kimse, feda etme düşüncesini beyninden geçiremez. Bence kaderleri ortak olsun." 
     
Son söz Konsey’in      Bilim Konseyi, ikizlerin ayrılmasına karar verirse, Eda ve Seda 1 yaşını doldurduktan sonra operasyona alınacak. Ancak ikizlerin iki bacağı, dört kolu, sindirim sistemi, makat ve üreme organlarının ortak olması da doktorları düşündürüyor. İkizler ayrıldığı takdirde her ikisinin de birer bacaklı yarım insan haline gelecek olması, ilerideki yaşamlarının ne kadar güç olacağının işaretini veriyor. Kalçaları dahil ikizlerin birer bacağının protez olacağını, makat ve cinsel organlarının bir kaç aşamalı estetik ameliyatla normale dönüştürülmeye çalışılacağını ifade eden bilim adamları, ayrılmadıkları takdirde, tek vücutta birlikte yaşamanın ikizler için ayrı bir sorun oluşturacağını söylüyor. 
     



 YAŞAM 





















</TEXT>
</DOC>
