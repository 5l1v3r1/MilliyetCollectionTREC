<DOC>
<DOCNO> 42991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun15.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da ABD savaş gemilerine lojistik destek 
</HEADLINE>
<TEXT>

     Japonya'nın, ABD'nin Hint Okyanusu'nda bulunan savaş gemilerinin lojistik ihtiyacını karşılamak üzere destek gemisi gönderme konusunda hazırlık yaptığı bildirildi. 
     Japon basınında çıkan haberlere göre, ABD Dışişleri Bakan Yardımcısı Richard Armitage, geçen hafta sonu Japonya'nın Washington Büyükelçisi Shunji Yanai ile yaptığı görüşmede, ülkesinin terörist saldırılara misilleme harekatı başlatması durumunda, Japonya'dan lojistik destek beklediklerini bildirdi. 
     Armitage Yanai'ye, destek konusunda ABD'nin Japonya'dan resmi talebi olmadığını, ancak Tokyo'nun uygun göreceği yanıtı açık bir şekilde ifade etmesi gerektiğini söyledi. 
     Öte yandan Armitage, Japonya Deniz Özsavunma Kuvvetleri'nin, ABD güçlerine destek için, yakıt ve diğer yüklerin taşınması konusunda etkili bir rol oynayabileceğine de işaret etti. 
     Japon basınındaki haberlerde, ABD'nin Hint Okyanusu'nda bulunan savaş gemilerinin lojistik ihtiyacını karşılamak için, Japonya'nın destek gemisi gönderme konusunda hazırlık yaptığı da bildirildi. 
     Öte yandan ABD'nin Tokyo Büyükelçisi Howard Henry Baker, Yomiuri ve Mainichi Shimbun'a verdiği demeçlerde, ''Japonya ve ABD, sadece kendi vatandaşlarının değil, dünyadaki tüm insanların barış ve refahı için çalışacaktır. Bu yeni savaşta Japonya'dan diplomatik ve lojistik destek gibi doğrudan katılım alanlarında beklentimiz bulunuyor'' dedi. 
     Japon hükümeti, dün ABD'nin geçen haftaki saldırılara yapacağı misillemeye Japonya'nın lojistik destek sağlamasına imkan verecek yeni bir yasanın çıkarılması konusunda çalışma başlatma kararı almıştı. 
     Hükümet ortakları ayrıca, özsavunma kuvvetlerine, kamuya ait önemli yerlerin yanı sıra Amerikan ordusunun Japonya'daki tesislerinin korunması yetkisi verilebileceği konusunda da görüş birliğine varmışlardı. 
     Mevcut Özsavunma Kuvvetleri Yasası, kamuya ait yerlere herhangi bir saldırı yapılmasının ardından, başbakanın izin vermesi durumunda özsavunma kuvvetlerinin koruma görevi üstlenmesini öngörüyor. 
     Yasada yapılması düşünülen değişiklik kabul edilirse, özsavunma kuvvetleri, polis güçlerine katılarak, parlamento, başbakanlık binası ve nükleer tesisler gibi yerleri koruyabilecek. Yasa, aynı zamanda ABD'nin Japonya'daki silah depolarının saldırıya uğraması halinde, özsavunma kuvvetlerine ateş açma yetkisi verecek. 
     Yasa değişikliği teklifinin, meclisin 27 Eylül'deki oturumunda ele alınması bekleniyor. 







</TEXT>
</DOC>
