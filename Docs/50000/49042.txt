<DOC>
<DOCNO> 49042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/spor/aspo.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem paralı hem yaralı 
</HEADLINE>
<TEXT>

Galatasaray yönetimi sözünü tuttu, oyuncuların tüm alacaklarını banka hesaplarına yatırdı. Ancak Trabzonspor maçı öncesi yaşanan sakatlıklar zinciri sevinçleri kursakta bıraktı 
     ERHAN TELLİ 

     Nefes aldılar 
     SARI - Kırmızılı kulüp, Sporting Lizbon kulübünden Jardel’in parasını alınca aylar sonra nefes aldı. Galatasaray ilk olarak kredi borcu için Vakıfbank’a bir milyon dolar ödedi. Yönetim futbolculara verdiği sözü de unutmadı ve geçen yıldan kalan toplam 1 milyon 600 bin doları, Trabzonspor maçı öncesi hesaplara yatırdı. Böylece Başkan Mehmet Cansun eski yönetimin oyunculara olan tüm borçlarını sildi. 
     
     Yüzler gülmüyor 
     GALATASARAY yönetiminin geriye kalan yaklaşık 2 milyon 400 bin dolarla faizi gelen diğer borçlarının bir kısmını ödeyeceği öğrenildi. Sarı - Kırmızılı takım en büyük sıkıntısı olan maddi problemini aşarken bu kez de sakatlıklar zincirine takıldı. Kaptan Bülent, Capone, Hakan ve Vedat’ın bugünkü maçta kesinlikle oynayamayacakları belirtilirken, Sergen ile Perez’in durumunun da kritik olduğu açıklandı. 
     
     Mondragon yedek 
     SON haftalardaki formu ile dikkat çeken Sergen’in dün MR’ı çekilirken, Teknik Direktör Lucescu, yıldız futbolcunun mutlaka maça yetiştirilmesini istedi. Sol bileğinde ezilmeye bağlı ödem tespit edilen Sergen’e yoğun tedavi uygulanırken, bu oyuncu hakkında kesin karar maç öncesi verilecek. Lazio maçında sakatlanan kaleci Mondragon’un da sahaya yedek çıkacağı bildirildi. 
     
     Galatasaray zorlu Trabzonspor maçına sıkıntılı çıkıyor. Sakatların fazlalığı Lucescu’yu bir hayli endişelendiriyor. Rumen hoca kadro kurmakta güçlük çekerken, karşılaşmada Hakan Ünsal, Kaptan Bülent, Capone ve Vedat kesinlikle forma giyemeyecek. Sergen ve Perez’in durumu kritik, Mondragon da yedek çıkacak. 
     



 SPOR 

























</TEXT>
</DOC>
