<DOC>
<DOCNO> 21612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur08.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da piyasa değeri 10 trilyonluk eroin ele geçti 
</HEADLINE>
<TEXT>

     İstanbul Emniyet Müdürü Kazım Abanoz, düzenlenen 2 ayrı operasyonda, Avrupa piyasa değeri 10 trilyon lira olan 166 kilogram eroin ele geçirildiğini bildirdi. 
     Abanoz, İstanbul Emniyet Müdürlüğü'nde düzenlediği basın toplantısında, alınan bir istihbaratı değerlendiren Narkotik Şube Müdürlüğü ekiplerinin, Doğu Anadolu Bölgesi'ne sınır komşu bir ülkeden Türkiye'ye sokulan yüklü miktardaki uyuşturucunun, Avrupa'ya gönderilmek istendiğinin tespit edildiğini söyledi. 
     Başlatılan takip sonucu, 10 Mayıs 2001 tarihinde İzmit'in Gültepe Mevkii'nde düzenlenen operasyonda 113 kilogram eroin, 2 adet tabanca ve uyuşturucu nakliyatında kullanılan 2 adet otomobilin ele geçirildiğini anlatan Abanoz, olayla ilgileri görülen 5 kişinin yakalanarak gözlem altına alındığını kaydetti. 
     Kazım Abanoz, Narkotik Şube Müdürlüğü ekiplerinin, 14 Mayıs 2001 tarihinde Zeytinburnu Tercüman Blokları'nda düzenlediği 2. operasyonda da, 53 kilogram eroin ile eroin maddesinin preslenmesinde kullanılan 1 adet makine ele geçirildiğini ve bu olayla ilgili de 1 kişinin yakalandığını açıkladı. 
     Abanoz, bu operasyonlarla birlikte son bir hafta içinde düzenlenen 15 ayrı operasyonda 166 kilogram eroin, 4 gram kokain, 10 kilogram esrar, 200 gram hintkeneviri, 20 gram afyon sakızı, 2 adet tabanca, 1 adet pres makinesi ve uyuşturucu kaçakçılığında kullanılan 2 adet binek otomobilin elde edildiğini dile getirdi. 
     Bu operasyonlar kapsamında toplam 48 kişinin yakalandığını ifade eden Abanoz, ele geçirilen maddelerin Türkiye'deki piyasa değerinin 3 trilyon lira, Avrupa'daki piyasa değerinin ise 10 trilyon lira olduğunu belirtti. 
     
     






</TEXT>
</DOC>
