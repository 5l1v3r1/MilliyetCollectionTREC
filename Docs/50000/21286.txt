<DOC>
<DOCNO> 21286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/spor/aspo.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun adı futbol değil REZALET 
</HEADLINE>
<TEXT>

Diyarbakır-Altay maçı öncesi yaşanan utanç verici olaylar ve bir yığın çirkinlik, Türk Futbol Tarihi’ne kara leke olarak geçti 
     Gölge düştü 
     İKİNCİ Lig Yükselme Grubu’nda şampiyonluk heyecanı doruk noktasına ulaşırken, zirveyi yakından ilgilendiren Diyarbakırspor - Altay maçında yaşanan olaylar futbola gölge düşürdü. Karşılaşma öncesi saha içinde görev yapan basın mensuplarına yapılan saldırılarla başlayan çirkinlikler, iki gazetecinin emniyet güçlerinin önünde sivil kişiler tarafından tekme tokat dövülmesi ile doruğa tırmandı. 
     
     Zehirli gaz 
     YEREL basına hiç dokunmayan ve kendini stat yöneticisi olarak tanıtan bir görevlinin, İstanbul ve İzmir’den gelen tüm gazetecileri makinalarıyla bir odaya kilitlemesi ise bardağı taşırdı. Altay’ın stada girişi uzun süre engellenirken, elektrikler kesik diyerek, "Şimdi jenaratörü çalıştıracağız" bahanesiyle konuk takımın soyunma odasına zehirli gaz sıkılması herkesi şaşkına çevirdi. 
     
     TRT’ye engel 
     YOĞUN dumandan kurtulmak için kendilerini sahaya atan Altaylı futbolcuları bu kez başka bir sürpriz karşıladı. Siyah - Beyazlı futbolculara tribünlerden bir yığın patlayıcı madde yağdı. Görüntü almaya çalışan TRT kamerasının önünde ise nöbetçi topluluk sürekli engel yaratırken, bir ara kameranın üzerine Diyarbakırspor bayrağının örtüldüğü gözlendi. Birçok Altaylı futbolcu kafalarına isabet eden yabancı cisimler sonucu yaralandı. 
     
Planlı senaryo      ALTAY Başkanı Nafiz Zorlu dün yaptığı açıklamada, Diyarbakır’daki olayların organize edilmiş, planlı senaryo olduğunu söyledi. Zorlu, "Taraftarın ölüm tehdidi ve saldırısı stadın girişinde başladı. Organizasyonu bizzat Diyarbakır Genel Kaptanı Abdurrahman Yakut’un üstlendiğini gördük. Sahada üzerinde görevli yazan 150 kişilik topluluk futbolcularımıza yumruk atarak 90 dakika terör estirdiler. Dördüncü hakemden can güvenliği istememize rağmen bunu sağlayamayacağını belirtti. Bu olaylar zincirini UEFA’ya taşıyacağız" diye konuştu. Bu arada Altay’ın maçın tekrarı için başvuruda bulunacağı belirtildi. 
     
İş çığrından çıktı      MİLİYET 

"Bu kadarına da pes doğrusu" deyip geçemeyiz... Artık pes edemeyiz... 
Bir ülkenin stadlarında "ağır cezalık suçlara" göz yumuluyorsa, artık o "oynanan oyuna" futbol diyemeyiz... 
Başka bir ismi olmalı bu oyunun. Kirli ve sinsi çağrışımlar yaratan... Kötü hesaplar, şiddet ve çıkar kokan... 
Futbola çok uzak sporun yüzünü kızartan bir isim... 
Adı henüz konmadı ama kadro belli. Başrolde Federasyon, ardından politika, politikanın "memuru" TRT, küçük çıkarlar peşindeki bir sürü "avene"... Ve belki de bu şeytan üçgeninin bir köşesinde "derin devlet"... 
Sahne ise her türlü efekte müsait olunca rahmetli Gaffar Okkan’ın hayatta olsaydı asla izin vermeyeceği bir şiddet sergilendi Diyarbakır’da... Olağanüstü Hal’i aratmayacak bir futbol terörü, basın sansürü, dayak, baskı... Rakip takımın başkanı Ankara’ya "imdat" mesajları yolladı. 
Çok çok iyi bir niyetle tüm bu kıvılcımların "Güneydoğu halkına ve rahmetli Okkan’a bir vefa"dan kaynaklandığını söylesek de, iş artık çığrından çıktı. 
Şimdi, dizginlere asılma zamanı... 
Bu kadarına da pes doğrusu deyip geçemeyiz. 
"dostluk ve kaynaşma" beklediğimiz futbolun, "terör közlerine" krampon atmasını seyredemeyiz. 

Baş suçlu federasyon      Diyarbakır’daki kritik karşılaşmanın TV’den naklen yayınına izin vermeyip, gerilimin daha da artmasına davetiye çıkardı 
     FUTBOL Federasyonu, Diyarbakır - Altay maçının televizyondan naklen yayınlamasını engelleyerek olayların çıkmasına zemin hazırladı. Tüm ısrarlara rağmen karşılaşmaya yasak koyan federasyon, yaşanan çirkinliklere davetiye çıkarırken, bu haftaki maçların naklen verileceğini açıkladı. 
     BASINDA geniş yer alan üzüntü verici olaylar, temsilci ve gözlemci raporlarına yansımadı. Maçın gözlemcileri Erdal Güleç ve Galip Bitigen, hakem Ali Uluyol’a dokuz puan verdiler. Federasyon temsilcisi Orhan Danışman sahaya patlayıcı madde atıldığını, polislerin güvenliği sağladığını kaydetti. 
     



 SPOR 





























</TEXT>
</DOC>
