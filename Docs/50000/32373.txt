<DOC>
<DOCNO> 32373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur22.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kına gecesinde elektrikleri kesen arkadaşını vurup öldürdü 
</HEADLINE>
<TEXT>

     Trabzon'un Yomra İlçesi Tandırlı Köyünde, kardeşinin kına gecesine alınmayan gençlerin elektrikleri kesmesi üzerine bir kişiyi öldüren sanığın, yargılanmasına başlandı. 
     Trabzon Ağır Ceza Mahkemesi'nde görülen duruşmada, ''Kasten adam öldürmek'' suçundan yargılanan tutuklu sanık Ali Ayvaz 27 ile mağdur Murat Akçay'ın 16 babası Ahmet Akçay hazır bulundu. 
     Ali Ayvaz ifadesinde, kız kardeşinin kına gecesinde içeride misafirlerle ilgilendiği sırada Murat Akçay ve üç arkadaşının, kadınların olduğu kısma girmek istediğini, geleneğe göre kadınların bulunduğu kısma erkek alınmadığı için gençlere izin verilmediğini anlattı. Bunun üzerine tartışma yaşandığını anlatan Ayvaz, şunları söyledi 
     ''Bir süre sonra elektrikler kesildi. Ben de kesintinin elektrik trafosundan olabileceğini düşünerek, trafoya gittim. Trafonun yanında arkadaşlar sorunu halletmeye çalışıyorlardı. Geri dönerken Turan Avcı ile karşılaştım, Murat Akçay'ın kolundan tutmuş getiriyordu. Bana, elektrikleri kesenin Murat Akçay olduğunu söyledi. Neden yaptığını sorunca, laubali cevaplar verdi. Bir daha yapmamasını söyleyerek iki tokat attım. Belinden ufak bir silah çıkararak koşmaya başladı. Ben epilepsi hastasıyım, bir süredir de tedavimi aksatmıştım. Panikleyerek silahımı çıkardım. Peşinden yürürken ayağım takıldı, tökezledim, o sırada silahım patladı.'' 
     Müşteki Ahmet Akçay, depremzede olduklarını ve depremden sonra Tandırlı köyüne yerleştiklerini belirterek, ''Biz ekmeği zor buluyoruz, oğlumun silahının olması imkansız. Silahı ilk kim çekerse o vurur. Oğlum öldüğüne göre silahı ilk çeken bu adamdır'' dedi. 
     Sanık Ali Ayvaz'dan hastalığı ile ilgili rapor isteyen mahkeme, tanıkların dinlenmesi ve eksik evrakların tamamlanması için duruşmayı erteledi. 
     Trabzon'un Yomra ilçesi Tandırlı köyünde 21 Nisan 2001 tarihinde meydana gelen olayda, Ali Ayvaz, Murat Akçay'ı tabanca ile vurarak öldürmüştü. 
     
     







</TEXT>
</DOC>
