<DOC>
<DOCNO> 41745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun26.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika intikam yemini etti, Afganistan tedirgin... 
</HEADLINE>
<TEXT>

     Dünyayı ayağa kaldıran terörist saldırının ardından gözler ABD'nin misillemesine çevrildi. 
     Misilleminin ilk işaretini ABD Başkanı Bush verdi. George Bush, Dünya 
     Ticaret Merkezi ve ABD Savunma Bakanlığı Pentagon'a uçakla saldırı 
     düzenleyenlerin cezalarını çekeceğini söyledi. 
     ABD Başkanı George Bush, ülkesine yönelik sardırıları, ''savaş hareketi'' olarak nitelendirdi. Suçluların bundan sonra hiçbir zaman güvende olamayacağını belirten Bush, ''ABD'nin düşmanı yenmek için tüm kaynaklarını kullanacağını'' kaydetti. 
     Bush, Kongre'den, ülkenin güvenliğini korumak ve yeniden güçlendirmek için fon isteyeceğini bildirdi. 
     Savaş hareketi 
     New York ve Washington'da meydana gelen saldırıları terör eylemi olarak nitelemenin yetersiz olacağını kaydeden Bush, bu saldırıların ''savaş hareketi'' olduğunu bildirdi. 
     Başkan Bush, Beyaz Saray'da, yanında yardımcısı Dick Cheney, Savunma Bakanı Donald Rumsfeld ve Dışişleri Bakanı Colin Powell bulunduğu halde düzenlediği basın toplantısında, ''Bu eylemler, terör eyleminden çok daha fazla bir şeydi. Bu saldırılar, savaş hareketiydi. Özgürlük ve demokrasimiz saldırı altında'' dedi. 
     Bush, ABD'nin ''farklı bir düşmanla'' yüzleştiğini belirterek, bu düşmanın ''gölgeler arkasında saklandığını'' söyledi. Bush, masum insanları hedef alan bu saldırıların faillerinin sonsuza kadar saklanamayacaklarını ve sürekli güven içinde olamayacaklarını vurgulayarak, ABD'nin bu kişileri bulmak için bütün kaynaklarını seferber edeceğini kaydetti. 
     ABD Başkanı, bu saldırıların faillerini bulmanın zaman alacağını, ancak sabırla bu amaçtan asla vazgeçmeden hedefe ulaşılacağını bildirdi. 
     ''Ülkemize yönelik tehditlerin farkındayız'' diyen Bush, federal hükümetin en yüksek alarm durumunda çalışmalarına devam edeceğini, bu saldırılar yüzünden Amerikalıların yaşam biçimlerini değiştirmeyeceklerini ve özgürlüklerini kısıtlamayacaklarını kaydetti. 
     Koruyanlar da cezalandırılacak 
     Beyaz Saray sözcülerinden Ari Flieischer, Bush'un, başkanlık uçağı 
     Air Force One'da yaptığı konuşmada, ''Bu insanları bulacağız. Bu ulusa 
     karşı yaptıklarının sonucuna katlanacaklar. Ne gerekiyorsa yapacağız. 
     Hiç kimse bu ülkenin ruhunu köreltemeyecek'' dediğini söyledi. 
     Amerikan misillemesinin boyutlarını da yine Bush şöyle belirledi 
     "Saldırılarda ''binlerce'' kişi öldü teröristlerle onları koruyanlar arasında ayrım yapılmayacak'' 
     Uzun süreli çatışma 
     ABD Dışişleri Bakanı Colin Powell, başkent Washington ile New York'ta yapılan uçaklı saldırıları, ''ABD'ye ve bütün demokratik ülkelere yönelik bir savaşa'' benzetti. 
     ABC televizyonuna demeç veren Powell, ''Amerikan halkı, bir savaşın söz konusun olduğunu gayet iyi anlamış durumdadır, buna vereceğimiz karşılık, bir savaşa vereceğimiz karşılık gibi olmalıdır''dedi. 
     Powell, ''Bu, uzun süren bir çatışma olacaktır'' dedi ve ''Bu yalnızca ABD'ye karşı bir savaş değil, medeniyete karşı, demokrasiye inanan bütün ülkelere karşı bir savaştır'' diye konuştu. 
     Powell, ABC ve NBC televizyonlarından yayınlanan sert demecinde, dünkü saldırıların savaş olarak algılandığını ve ABD'nin vereceği karşılığın buna uygun olacağını belirterek, ''Vereceğimiz karşılık, bir kişiye yönelik tek bir karşı-saldırıyla sınırlı kalmayacak'' dedi. 
     Yapılan saldırının, yalnızca ABD'ye yönelik olmadığını, medeniyete karşı, demokrasiye inanan bütün ülkelere karşı yapıldığını söyleyen Powell, askeri yanıtın açık seçik gündemde olduğu hissini vererek, ''Verilecek karşılık, uzun vadeli bir çatışma olacak ve birçok cepheden yürütülecek'' diye konuştu. 
     Powell, ''Vereceğimiz karşılık askeri de olabilir, umarım hedef alınacak adamları bulur ve eylemlerimizi doğrudan onlara yöneltiriz'' dedi ve ABD'nin bu eylemleri destekleyenlere karşı bütün dünyayı seferber edeceğini söyledi. 
     Amerikalılar karşılık istiyor 
     ABD'de Washington Post ve ABC tarafından yapılan bir araştırmada, her 10 Amerikalıdan 9'unun, ülkede dün meydana gelen saldırıların sorumlularına karşı ''askeri karşılık verilmesinden yana olduğu'' ortaya çıktı. 
     Araştırmaya göre, katılanların yüzde 43'ü Amerikan hükümetinin saldırıları önlemek için elinden geleni yaptığını düşünüyor. 
     Katılımcıların yüzde 44'ü ise, yetkililerin terörizme karşı daha çok şey yapabileceğini düşündüğünü ortaya koydu. Araştırmanın, dün gece yapıldığı belirtildi. Washington Post ve ABC, araştırmaya kaç kişinin katıldığını açıklamadı. 
     Usame Bin Ladin mi 
     Saldırının ardında kimin bulunduğuna dair ilk izlenimler Usame Bin Ladin adını gündeme getiriyor. Ladin'in gizlendiği ülke olan Afganistan'da ise tehlikeli bir bekleyiş hüküm sürüyor. 
     Afganistan'ın başkenti Kabil'deki bazı yardım görevlilerinin ülkeyi terk ettiği haberleri gelirken, BM de bu ülkedeki yabancı yardım görevlilerini çekme konusunu değerlendirdiğini bildirdi. 
     Pakistan'ın başkenti İslamabad'daki ve Kabil'deki yardım örgütleri kaynakları, ABD'deki dünkü saldırıların ardından bugün Afganistan'daki bazı yabancı yardım görevlilerinin özel bir BM uçağıyla ülkeyi terk ettiğini kaydetti. 
     Diplomatlar da çekiliyor 
     BM, Afganistan'daki yardım görevlilerini çekmeye başlarken, Taliban yönetiminin gözaltında tuttuğu bir Hıristiyan yardım örgütünün çalışanlarına yardım için Kabil'de bulunan diplomatların da Afganistan'dan ayrıldığı bildirildi. 
     Avustralya Dışişleri Bakanlığı sözcüsü, Afganistan'da Taliban yönetimi tarafından Hıristiyanlık propagandası yaptıkları suçlamasıyla gözaltına alınan yabancı yardım görevlilerine destek olmak amacıyla Kabil'de bulunan Avustralyalı, Amerikalı ve Alman üç diplomatın, özel bir BM uçağıyla bu ülkeden ayrıldığını kaydetti. 
     BM, Afganistan'daki 80 yabancı yardım görevlisini, tedbir amacıyla geçici olarak komşu ülke Pakistan'a kaydırma işleminin bugün başladığını bildirmişti. 
     ABD'deki dünkü saldırılardan sonra şüphelerin Taliban yönetimi tarafından barındırılan terörist Suudi milyarder Usame Bin Ladin üzerine yoğunlaşması sonucu bu ülkedeki yardım görevlilerinin ve diplomatların çekilmeye başladığına dikkat çekiliyor. 
     Afganistan'daki BM temsilcisi Francesc Vendrell da, BM personelinin geçici olarak Afganistan'dan çekilmesi talimatını ABD'nin misilleme eyleminde bulunabileceği endişesiyle verdiğini söyledi. 
     Vendral, 80 yabancı personelin çekilmesinin bir tedbir olduğunu ve Washington'ın Afganistan'a yönelik bir harekata hazırlandığı yönünde bir bilgisinin olmadığını da vurguladı. 
     Afganistan yumuşatmaya çalışıyor 
     Gelişmelerin bu yönde olması Afganistan'daki Taliban yönetimini de endişelendirdi. Taliban yönetimi bugün bir açıklama yaparak, Suudi milyarder Usame Bin Ladin'in suçlu bulunması halinde, idaesi olasığını inceleyeceklerini açıkladı. 
     

</TEXT>
</DOC>
