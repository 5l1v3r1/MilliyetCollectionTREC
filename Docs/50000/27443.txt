<DOC>
<DOCNO> 27443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/yazar/congar.html </URL>
<DATE> 2001/06/18/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Türkiye'nin tedirgin takipçileri 
</HEADLINE>
<TEXT>

     Washington'da, Türkiye'yi çok yakından izleyen bir çevre var. Gözlerini, kulaklarını ekonomik programın uygulanışından, siyaset ve iş dünyasında bununla ilgili tartışmalardan, borç takasından, Hazine ihalelerinden, çeşitli sektörlerin krizden etkilenme biçimlerinden ve kamuoyunun krizle birlikte yeniden şekillenen siyasi eğilimlerinden ayırmıyorlar. 
     Böyle yakın takipçilerimiz, her dönemde olmuştur. Ancak bu kez durum biraz farklı. Aralarında sadece, IMF ve Dünya Bankası'nda bizimle ilgilenen ekiplerin değil, yönetim mensuplarının, bağımsız analistlerin, Türkiye'nin buradaki lobi etkinliğine profesyonel katkısı olanların, Türkiye'de iş yapan Amerikan şirketlerine danışmanlık hizmeti verenlerin de bulunduğu bu "takipçi" çevre, basbayağı diken üstünde. 
     Tedirginlik, yolun sonunun aydınlık mı, yoksa kaos mu olacağına ilişkin olasılık tahminlerinin, halen en iyimser çevrelerde bile "fifty - fifty" yarı yarıya olmasından kaynaklı. Herkesin kafasında, "Felaket önlenebilecek mi" sorusu var. 
     
"Yeni can simidi zor"      ABD'deki takipçilerimizin kafasındaki "felaket" tanımı boyutlu. Onlar, Türkiye yeniden krize girerse, bunun sadece mali alanla sınırlı kalmayacağını, bu kez Türkiye'nin dış ilişkilerine ve iç düzenine çok ciddi darbe vuracağını düşünüyorlar. 
     Onlara göre, "Güçlü Ekonomiye Geçiş Programı"nın tökezlemesi halinde, bir kez daha ve bu sefer büsbütün tepetaklak yuvarlanan, sadece ekonomimiz olmayacak. Böyle bir kriz, Türkiye'nin ABD ve diğer büyük ekonomilerle ilişkilerine darbe indirecek. Türkiye'de siyasetin demokratik düzen içinde devamı da, büyük olasılıkla kesintiye uğrayacak. 
     ABD'nin Türkiye'yi iyi tanıyan üst düzey bir diplomatı, geçen hafta bize şunu söyledi 
     "Eğer Türkiye programını uygulamaz ve yeniden krize girerse, ABD bu kez yardım elini uzatmayacak, çok taraflı fonları da teşvik etmeyecektir. Türkiye'nin son birkaç aydaki dış kaynak arama sürecinde, Bush yönetimi içindeki bir ekip, güvensizliğini açıkça dile getirdi. Türk hükümeti, bu güvensizliği pekiştirecek bir tavırla programı aksatır ve yeniden çıkmaza girerse, bu hükümete yeni bir can simidi çok görülebilir." 
     Bu ne demek "Başkan George W. Bush'un Brüksel'de, Başbakan Bülent Ecevit'in sırtını sıvazlayıp 'Her zaman destekçiniziz' demesine güvenmeyin" demek. "Türkiye'nin istikrarında ABD'nin Batı'nın çıkarı olduğu gerçeğine ve ülkenizin stratejik önemine, bölgesel fonksiyonuna güvenerek, 'Batmamıza asla izin vermezler' diye avunmayın" demek. 
     
Felaket senaryoları      Son günlerde Washington'da dinlediğim bütün "takipçiler", Türkiye'nin yeni program ve dış fonlarla yakalanan fırsatı kullanamaması halinde, büyük sarsıntı yaşanacağı öngörüsündeler. 
     Sarsıntı, yeni bir mali krizde, dışarısının "Bu kafaya, bu sisteme bizden artık destek yok" demesiyle şiddetlenecek Türkiye'nin başta ABD, gelişmiş dünya ile ilişkileri sıkıntıya, belki de krize girecek. 
     Türkiye, siyasi düzenini değiştirmeye zorlanacak, ancak bunu toplumsal desteği sıfırlanmış mevcut aktörlerle yapamayacak. Kriz anında seçime gitmek de mümkün olmayacağına göre, iktisadi ve siyasi tıkanma bütünleşecek. Çıkış, muhtemelen "ara rejimde" aranacak. 
     Tabii, Washington'da bu "tümden kaos" senaryosunu düşünüp tartanların en fazla çekindiği sonuçlardan biri de, bu süreçte Türkiye'de anti - Amerikan, anti - Batı özellikler taşıyan aşırı milliyetçi, radikal İslamcı eğilimlerin iyice palazlanması. Bu açıdan özellikle de MHP çizgisinin, kendi siyasi kurtuluşunu, iktisadi sıkıntıların faturasını dışarıya çıkarmakta arayacağı, Washington'da sık dile getirilen bir kaygı. 
     Diyebilirsiniz ki, son haftalarda iktisadi programın uygulanması açısından "iyimserliği" besleyen birçok gelişme olmadı mı ABD'deki "takipçiler", olumlu denebilecek adımlardan hiç mi cesaret bulmadılar 
     Evet ama... 
     
"En kritik" sonbahar      Türkiye'ye aktarılacak kaynağın IMF üzerinden ve sıkı koşullara bağlı verilmesinde belirleyici rolü olan ABD Hazine Bakanı Paul O'Neill'ın bir süre önce ABD Kongresi'nde söylediği "Eğer son haftalarda gazeteleri okuyorsanız, Türkiye'nin artık, eskiden pekçok kişinin imkansız sayacağı türden şeyler yapmaya başladığını görürsünüz" sözleri, iktisadi programın ilk uygulamalarının yarattığı memnuniyeti yansıttı. 
     Son dönemde TBMM'den geçen yasaların vaad ettiği yeniden yapılanma, Washington'da olumlu yankı buldu. Hükümetin, iktisadi programa sahip çıkan her adımı da bu yankıyı pekiştiriyor. Geçen hafta New York'ta Devlet Bakanı Kemal Derviş'i dinleyen uluslararası yatırımcıların, "Yüksel Yalova'nın istifası iyi oldu" demeleri boşuna değil. Takipçilerimiz, bu istifayı, hükümetin programa sahip çıkma düzeyi açısından gösterge saydılar. 
     Bu çevrenin, önümüzdeki birkaç ayla ilgili tahminleri de, aslında o kadar kötümser değil. Dünkü nispeten düşük maliyetli borç takasının getireceği geçici rahatlama, stand - by kredisinin haziran - temmuz dilimlerinin muhtemelen sıkıntısız alınacak olması, Derviş'in geçen hafta New York'ta, ağzından kaçarcasına söylediği, "Meclis de tatile giriyor, kriz çıkma olasılığı azalıyor" sözündeki "siyasi kavganın durulacağı dönem" beklentisi iyimserliği besliyor. "Yaz, Ankara'daki itiş kakışı rehavete sevkedip domatesi biberi ucuzlatıp turistleri çekerek, Türkiye'yi biraz rahatlatır" deniyor. 
     Ancak yazın ardı sonbahar yakın geçmişimizin belki de "en kritik" sonbaharı. 
     Yeni bir can simidinin "şüpheli" olduğu yorumunu yapan diplomat, "Vadesi sonbaharda gelecek borç ödemelerinde bir tıkanıklık, artan geçim sıkıntısına isyan eden toplum kesimlerinin yaratabileceği bir çalkantı, hükümette bir kopma, erken seçimi zorlayacak bir gelişme felaketin düğmesine basar" diye özetledi sonbahar kaygısını. 
     Asıl paradoks ise, ABD'deki takipçilerin, felaketin önlenmesi için bel bağladıkları siyasi dinamiklerde Üç hükümet ortağının da kaderlerinin iktisadi programa bağlı olduğunu bildikleri inancı, ters seslerin eninde sonunda hep bastırılacağı beklentisini besliyor. Liderlerin, kendi tükenmişliklerinin ve muhtemel felaket senaryosunun farkında oldukları kabulü, programa asılacakları umudu doğuruyor. Ve tabii herkes, Ecevit'in sağlığına duacı... 
     
     







Anayasa hukuku 


Milliyet... 


Dinlemek isterdim 


Türkiye'nin tedirgin takipçileri 


IMF’den uyarılar sert geldi 


Sadettin Tantan'ın yolu 


Şimdi tasa, Anayasa... 


Sivil anayasaya doğru 


Evliliğin bekası küsenlerin elindedir 


Dornbusch mu haklı, Demirel mi 


Saraylar köşkler vekillerin emrinde 


</TEXT>
</DOC>
