<DOC>
<DOCNO> 21607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur03.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Yalova'nın adını kullanan dolandırıcılar yakalandı 
</HEADLINE>
<TEXT>

     Devlet Bakanı Yüksel Yalova, MHP Afyon Milletvekili Mehmet Telek ve DYP Konya Milletvekili Mehmet Gölhan'ın adını kullanarak 22 kişiyi ''işe koyma vaadi'' ile dolandıran 4 kişi tutuklanarak cezaevine konuldu. 
     Alınan bilgiye göre Kadir Tozlu, Ankara Emniyet Müdürlüğü'ne, 2001 yılı Ocak ayında Noyan Vehbi Bozkurt adlı bir kişinin kendisini işe koyma vaadiyle dolandırdığını ve 1500 markını aldığını bildirdi. Bunun üzerine harekete geçen emniyet ekipleri, Noyan Vehbi Bozkurt adını kullanan, ancak gerçek adının Vehbi Nayan olduğu belirlenen kişiyi yakaladılar. 
     Nayan, sorgusunda, üzerinden çıkan liste ve belgelerin kendisini Devlet Bakanı Yalova, MHP Afyon Milletvekili Telek ve DYP Konya Milletvekili Gölhan'ın danışmanı olarak tanıtıp işe koyma vaadiyle dolandırdığı insanlara ait olduğunu anlattı. 
     Nayan'ın, olayı Bekir Yağcı, Eyüp Aydın ve Hasan Meşe ile birlikte yaptığını beyan etmesi üzerine bu kişiler de Malatya'da yakalandı. 
     Yakalanan kişiler, sorgularında, 22 ayrı müştekiyi ''işe koyma vaadi'' ile çeşitli miktarlarda paralarını alarak dolandırdıklarını beyan ettiler. 
     Bu kişiler, haklarında düzenlenen 22 ayrı tahkikat evrakıyla bugün Ankara Cumhuriyet Savcılığı'na sevk edildi. Nayan, Yağcı, Aydın ve Meşe, çıkarıldıkları mahkemece tutuklanarak cezaevine konuldu. 







</TEXT>
</DOC>
