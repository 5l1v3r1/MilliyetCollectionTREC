<DOC>
<DOCNO> 28635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/guncel/gun01.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı’ya haftada 2 saat dini eğitim 
</HEADLINE>
<TEXT>

Aralarında Alaattin Çakıcı ve Vedat Şahin gibi isimlerin de bulunduğu 30 tutuklu ve hükümlüye Kocaeli Merkez vaizi, dini eğitim veriyor 
     İzmit Özel Tip Kapalı Cezaevi ile Kandıra F Tipi Cezaevi'nde, tutuklu ve hükümlülere dini eğitim verilmeye başlandı. Alaattin Çakıcı'nın da cezaevinde dini eğitim aldığı, ölüm orucu eylemine katılan iki terör suçlusunun ise dini eğitime katıldıktan sonra tedaviyi kabul ettiği bildirildi. Kocaeli Merkez Vaizi Dr. Ali Vasfi Kurt, Adalet Bakanlığı ile Diyanet İşleri Başkanlığı arasında yapılan protokol gereği, haftada iki gün bu cezaevlerinde dini eğitim verdiğini söyledi. 
     
     2 kişi eğitimle eylemi bıraktı 
     Kurt, "Yedi kişilik gruplar halinde iki saat süren bu eğitimlere, terör suçluları katılmıyor" dedi. Terör suçlularından bugüne kadar iki kişinin din eğitimi almak için başvurduğunu belirten Kurt, şunları anlattı "Ölüm orucunda bulunan TİKKO ve DHKPC'li iki kişi, örgütün baskısını önemsemeyerek dini eğitim almak istediklerini belirttiler. Bu terör suçluları, eğitime başladıktan kısa bir süre sonra eyleme son vererek tedaviyi kabul ettiler. Tedaviyi kabul edenlerden biri dine yakındı, diğeri ise ateistti." 
     
     Yüz yüze görüşme daha etkili 
     Dini eğitim alanların sayısının, iki terör suçlusuyla birlikte 30 olduğunu ifade eden Kurt, "Bunların arasında Alaattin Çakıcı, Vedat Şahin ve Hadi Özcan da var. Kendilerine benim yaptığım program doğrultusunda değil, hangi konularda bilgi isterlerse, o konuda yardımcı olmaya çalışıyorum" dedi. Cezaevlerindeki tutuklu ve hükümlülere din eğitimi verilerek, bu insanların yeniden topluma kazandırmayı hedeflendiğini vurgulayan Kurt, sözlerini şöyle sürdürdü 
     
     "Psikologlara ihtiyaç var" 
     "Adi suçlular, her türlü dini bilgiye açıklar. Ama terör suçlularında sıkıntı çekiyoruz. Bu suçluları topluma kazandırmak için bire bir görüşmeler yapmak gerekiyor. Gruplar halinde verilen eğitimlerle bu kişileri kazanmak çok zor. Ayrıca cezaevlerimizde din bilgisine sahip uzman psikologlara ihtiyaç var. Tutuklu ve hükümlüler, şu anda görev yapan psikologlara çok farklı gözle bakmakta ve onlara güvenmemektedir." 
     
İmamlar uyduyla eğitilecek      Diyanet İşleri Başkanlığı, müftü, imam ve vaizleri uydu aracılığıyla eğitecek. Diyanet İşleri Başkanı Mehmet N. Yılmaz, Diyanet'in Allah'ın nimeti olan teknolojiden yararlanmak istediğini belirterek, "Teknoloji, Allah'ın nimeti. Bu da önemli, insan zek sı olan bir buluştur. 
     Onun için teknoloji, dinin emrinde kullanılacak" dedi. Diyanet'in özel bir şirket ile yapacağı anlaşma sonrasında Ankara, İstanbul, İzmir gibi büyük şehirlerde düzenlenen konferans, panel ya da toplantılar ekranlar aracılığıyla müftülüklere aktarılacak. Ayrıca, Kutlu Doğum Haftası etkinlikleri ve hac sırasında Arafat'taki ibadet de canlı olarak vatandaşlara izletilebilecek. 
     



 GÜNCEL 













</TEXT>
</DOC>
