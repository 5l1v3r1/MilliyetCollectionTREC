<DOC>
<DOCNO> 1508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun08.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz çocuklara yardım kuruluşunda skandal 
</HEADLINE>
<TEXT>

     Aralarında David Bowie, İrlandalı U2 grubunun solisti Bono, Elton John ve Luciano Pavarotti gibi yıldızların bulunduğu çok sayıda sanatçı, İngiliz çocuklara yardım kuruluşu ''War Child UK''in bir skandala karıştığının ortaya çıkması üzerine, yardım konserlerine katılmaktan vazgeçti. 
     The Guardian gazetesinin haberine göre, eski Yugoslavya, Ruanda ve Liberya gibi, savaşların yaşandığı ülkelerdeki çocuklara yardım için bir dizi konser düzenleyen kuruluşun kurucularından Bill Leeson'ın, bazı uluslararası inşaat şirketlerinden, Bosna'nın Mostar kentinde Pavarotti salonunun inşasını sağlaması için el altından 20 bin dolar rüşvet aldığı ortaya çıktı. 
     Opera şarkıcısı Pavarotti, skandalın ortaya çıkmasının ardından yardım konserlerine katılmaya ikna ettiği Elton John ve Bono'nun da sözleşmelerini iptal ederek katılmaktan vazgeçtiklerini söyledi. Pavarotti, şimdiye kadar yardım için düzenlenen konserlerden sağlanan gelirlerin bu ülkelerdeki çocuklara gittiğini sandığını ifade etti. War Child UK'de yapılan soruşturmada, kuruluşun aşırı harcamada bulunduğu ve yurtdışına seyahatlerde çok sayıda personel götürdüğü ortaya çıktı. 




</TEXT>
</DOC>
