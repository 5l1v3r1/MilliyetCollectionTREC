<DOC>
<DOCNO> 35843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/yazar/sazak.html </URL>
<DATE> 2001/08/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ANAP'ta ne değişti 
</HEADLINE>
<TEXT>

     Kongrede lider yerine "vitrin"i yenileyen ANAP'ın merkezde güçlenme siyaseti partiyi "baraj riski"nden kurtaracak mı 
     Çiller'in 1995 seçimlerine Gümrük Birliği rüzgarını arkasına alarak girmesi gibi Yılmaz da, "AB vizyonu"nu öne çıkaran bir programla geleceğe oynuyor. Mesut Bey'in kongrede tartışmaya açtığı "ulusal güvenlik sendromu" hayli çarpıcıydı. Nitekim beklendiği yankıyı uyandırarak gündeme oturdu. AB yolundaki "ulusal güvenlik sendromu"na somut olarak hangi alanların girdiği henüz net değil. Akla öncelikle Kıbrıs geliyor. İnsan hakları ve demokratikleşme bağlamında Batı'nın aklından hiç çıkmayan "Güneydoğu ve Kürt sorunu"nu da tabu sınırlarına dahil etmek gerçek dışı varsayım olmaz. Dil ve eğitim serbestisi gibi konulara Ulusal Program'da esnek yaklaşılmakla birlikte Kopenhag Kriterleri'nin daha somut beklentiler içerdiği kesindir. 
     Yılmaz diyor ki, "artık bir yol ayrımına geldik, bu defa da güvenlik kaygısıyla Avrupa rotasından çıkarsak Ortadoğu ligine sürüklenebiliriz." 
     ANAP liderinin görüşleri elbette öncelikle kendi partisini bağlar. Ancak Yılmaz muhalefette değil, koalisyon ortağı. Başbakan yardımcısı konumunda. Hükümetteki öteki iki ortağın "ulusalcı" kimlikleri ise bu konularda en az askerler kadar duyarlılık içeriyor. 
     Yılmaz, güvenlik tartışmasını liderler zirvesinde ya da Bakanlar Kurulu'nda gündeme getirse, Ecevit ve Bahçeli'nin tepkisi nasıl olur ANAP liderinin çıkışı MGK'da nasıl yankı bulacak 
     Mesut Bey'in AB rotası kriz yorgunu Ankara gündemine "pimi çekilmiş bomba" gibi düştü. 
     Elbette sivil siyasetin güçlendirilmesi ve Türkiye'nin AB serüveninin Samanyolu gibi "ömür boyu sürecek" şarkı olmaması önemlidir. Yılmaz'ın 28 Şubat sürecindeki başbakanlığı ve "inandırıcılık" sorunu bir yana AB üyeliği, güvenlik boyutuyla da ele alınmak durumundadır. 
     Bu tartışmalar aslında parti kongreleri yerine TBMM adresli yapılabilse .. 
     ANAP'ta ne değişti sorusuna gelince... 
     Mesut Yılmaz'ın tek adamlığının tescili dışında "vitrin" yenilendi. Ve lideri değiştiremeyen muhalefet "çevre" temizliği yapmaya çalıştı. Cavit Kavak'ın yönetim dışı kalması, Tantan operasyonuna tepki olarak yorumlanabilir. O aşamada istifadan dönen Erkan Mumcu'nun en fazla oyu alması da potansiyel güçlenmeye işaret ediyor. 
     Vitrindeki kadınlara gelince... 
     Pınar Türenç ve Ka - Der'den Berna Türkili kentli seçmene yönelik isimler. Tunceli İl Başkanı Makbule Yaşar da Doğu'ya açılımın sinyali. Kulislerde Güneydoğu'ya yönelik arayışlardan da söz ediliyor. 
     ANAP geleceğe oynayacaksa "yumuşak karnı" olan yolsuzluklarla ilgili sicili düzeltmek zorundadır. Baraj riskini aşması asıl bu konuda inandırıcı olmasına bağlıdır. 
     
     







Ulusal güvenlik tartışması 


Sağol Mehmet 


AİHM, laiklik, demokrasi ve dinci partiler üzerine... 


Kırmızı kitap 


Geleceğin meslekleri hangileri 


Tartışa tartışa... 


Bozburun jübilesi... 


Niçin sadece Amerika'da müthiş Türk olunuyor 


ANAP'ta ne değişti 


Geleceği hatırlamak 


Bildiğiniz gibi yapın 


Ayşe Hanım Teyzem faiz ile döviz arasına sıkıştı 


Şifo nun jübilesi halkın ideali 


</TEXT>
</DOC>
