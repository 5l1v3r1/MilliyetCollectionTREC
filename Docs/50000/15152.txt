<DOC>
<DOCNO> 15152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur18.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalıçarşı esnafı "Tepkimiz bütün siyasi partilere" 
</HEADLINE>
<TEXT>

     Kapalıçarşı Esnaf Derneği Başkan Vekili Haluk Yağanlı, dün FP lideri Recai Kutan'ın çarşıyı ziyareti sırasında esnafın gösterdiği tepkiye ilişkin olarak ''Tepkimiz FP'ye değil, bütün siyasi partilere... Tepki, Kutan'a değil, yanındaki partili provokatörlereydi'' dedi. 
     Yağanlı ve bir grup esnaf, Kapalıçarşı'daki tarihi çeşme önünde bugün toplanarak, dünkü olaylara ilişkin basın açıklaması yaptı. Basın açıklamasını okuyan Yağanlı, ekonomik krizin temelinde siyasi kirlenme, sosyal zedelenme bulunduğunu, krizden en çok etkilenenin de küçük esnaf olduğunu söyledi. 
     Kapalıçarşı esnafı olarak krizi iliklerine kadar hissettiklerini belirten Yağanlı, ''Burada hiçbir şey güllük gülistanlık değildir ama akıllı olmak zorundayız. Hislerimizle, 'hurra' diye sokağa dökülmek, ağzımıza geleni söylemek, yani öfke ile kalkmak lüksümüz yoktur. Bizler, kepenklerimizi açma savaşını, kepenk kapatarak veremeyiz'' diye konuştu. 




</TEXT>
</DOC>
