<DOC>
<DOCNO> 10521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur09.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 1 yılda 425 cinayet işlendi 
</HEADLINE>
<TEXT>

     İstanbul'da polis ve jandarmanın sorumluluk alanlarında geçen yıl, çeşitli nedenlerden dolayı 425 kişi cinayete kurban giderken, 5 bin 626 kişi de yaralandı. 
     İstanbul Emniyet Müdürlüğü ve İl Jandarma Komutanlığı verilerinden derlenen bilgilere göre, 1 Ocak ile 31 Aralık 2000 tarihleri arasında İstanbul'un çeşitli ilçelerinde meydana gelen olaylarda, aralarında yabancı uyruklu kişiler ile kadın ve çocukların da bulunduğu 425 kişi öldürüldü. 
     Ekonomik, psikolojik ve toplumsal nedenlerden ötürü işlenen bu cinayetlerin 354'ü polis, 71'i de jandarmanın sorumluluk alanlarında gerçekleşti. 
     Aynı dönemde, 5 bin 440'ı polis, 186'sı da jandarma sorumluluk alanında olmak üzere, toplam 5 bin 626 kişi de çeşitli aletlerle yaralandı. 
     Bu cinayetlerle ilgili yürütülen çalışmalar sonucu, olay failleri oldukları ve olaya karıştıkları belirlenen toplam 413 kişi polis, 41 kişi de jandarma tarafından yakalanarak gözlem altına alındı. 
     Yaralama olaylarına ilişkin de 5 bin 304 kişi polis, 190 kişi de jandarma tarafından yakalanarak haklarında yasal işlem yapıldı. 
     Polisin sorumluluk bölgesinde geçen yıl meydana gelen cinayet olaylarının, bir önceki yıla oranla yüzde 3, yaralama olaylarının ise yüzde 20 oranında arttığı dikkat çekti. 
     Cinayet ve yaralama olaylarının büyük çoğunluğunun, ateşli silahlar ile kesici ve delici aletlerle gerçekleştirildiği tespit edildi. 
     Cinayet nedenleri arasında da alacak-verecek, namus, kız meselesi, töre, gasp ve hırsızlık amacı, kavga, küfürleşme, tartışma, ailevi sorunlar, anlaşmazlık, mafya hesaplaşmaları, komşular arası sorunlar, bunalım gibi ekonomik, psikolojik ve toplumsal etkenler ön planda yer aldı. 




</TEXT>
</DOC>
