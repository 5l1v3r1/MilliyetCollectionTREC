<DOC>
<DOCNO> 36217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun05.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada aşırı sıcakla kavruluyor 
</HEADLINE>
<TEXT>

     Kanada'nın Toronto kentinde, 1938 yılından beri kaydedilen en sıcak hava etkisini sürdürüyor. 
     Toronto'da hava sıcaklığı 35.3 dereceye ulaşırken, havanın nemli olması nedeniyle hissedilen sıcaklığın 42 derece olduğu açıklandı. Sağlık uzmanları, kent halkına güneşten mümkün olduğu kadar kaçınmaları ve klimalı ortamlarda bulunmalarını tavsiye ederken, güneş çarpması halinde uygulanacak ilk tedavi şekilleri basın aracılığıyla kamuoyuna hatırlatılıyor. 
     Bu arada, Kızılhaç örgütü, evlerinde klima olmayanlara hizmet vermek üzere ''klimalı merkezler'' kurdu ve sokaklarda ücretsiz su dağıtımı yaptı. Ayrıca kamuya açık havuz tesislerinin çalışma saatleri uzatıldı. Sıcak havanın etkisi Toronto'da ticareti de etkiledi. Yapılan araştırmalar vantilatör ve klima satışlarında patlama olduğunu gösteriyor. Hava sıcaklığının hafta sonuna doğru mevsim normallerine döneceği belirtiliyor. Ontario eyaletinde şimdiye kadar etkili olan en yüksek hava sıcaklığı, 1938 yılının Temmuz ayında Toronto'da 40.6 derece olarak kaydedilmiş. Bu dönemde 255 kişinin sıcağın etkisiyle öldüğü belirtiliyor. 







</TEXT>
</DOC>
