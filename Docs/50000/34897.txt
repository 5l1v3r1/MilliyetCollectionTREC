<DOC>
<DOCNO> 34897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun08.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz polisine elektroşok silahı... 
</HEADLINE>
<TEXT>

     İngiltere'de en önemli polis birimleri, suçluları etkisiz hale getirmek için elektroşok silahı kullanacak. 
     The Independent ve The Guardian gazetelerinde yer alan haberlerde,ateşli silahlara alternatif olacak bu silahların öldürücü olmadığı ve yüksek miktarda elektrik vererek saldırganı etkisiz hale getirdiği belirtildi. Bu kararın polis memurlarının kesici alet taşıyan saldırganlarla karşı karşıya geldiği olayların artması nedeniyle alındığı kaydedildi. Habere göre, silahların yıl sonuna dek görevlilere dağıtılması bekleniyor. ''Taser'' adı verilen elektroşok tabancaları, lazer ışınıyla hedeflerini buluyor ve yüksek miktarda elektrik vererek saldırganın sinir sistemini kısa süre felce uğratıyor. ''Taser''lerin ucunda, hava basıncıyla saniyede 60 metre hızla ileriye fırlatılan ve toplam 7 metre uzunluğunda ince kablolara sahip 2 küçük ok bulunuyor. 






</TEXT>
</DOC>
