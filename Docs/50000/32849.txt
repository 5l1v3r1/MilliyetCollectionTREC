<DOC>
<DOCNO> 32849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun13.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna Yanardağı, halkı tehdit etmeye başladı... 
</HEADLINE>
<TEXT>

     İtalya'nın güneyindeki Sicilya adasında, faaliyet halinde bulunan Etna yanardağı, çevredeki bir kasabayı tehdit ediyor. 
     Etna'nın yaklaşık 10 gündür püskürttüğü lavların Nicolosi kasabasına ulaşma tehlikesi bulunuyor. Nicolosi Belediye Başkanı Salvatore Moschetto, ''Durum kritik. Eğer bu şekilde devam ederse, lavlar bir haftada Nicolosi'ye ulaşır'' dedi. 
     Moschetto, 1983 yılında da lavların Nicolosi, Ragalna ve Belpasso'yu tehdit ettiğini hatırlatarak, ''Şu anda durum daha endişe verici. Çünkü Etna'nın lavları bu sefer beslenerek geliyor. 1910 yılında lavlar San Giovanni Galermo ve Catania limanlarına kadar ulaşmıştı'' diye konuştu. 
     Lavlar, dün Nicolosi ile Osservatorio arasındaki karayolunu kapatırken, halen Nicolosi kasabasına 15 kilometre uzaklıkta bulunuyor. Bölgedeki vali, belediye başkanları ve jeofizik uzmanları her sabah toplantı yaparak, durum değerlendirmesinde bulunuyor. 
     Ulusal Jeofizik Enstitüsü uzmanları ise, Etna yanardağının yarından sonra sakinleşeceğini ve lavlarını püskürtmeye ara vereceğini savunuyor. Halen 1600 metre yüksekliğe lav püskürten Etna, uzmanlara göre bir dönüşüm yaşıyor ve bu dönüşümde yeni çatlaklar da oluşuyor. 






</TEXT>
</DOC>
