<DOC>
<DOCNO> 6224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/spo06.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM KABUS OLDU 
</HEADLINE>
<TEXT>

İtalyan medyası, Fiorentina hocasının Zaccheroni’nin koltuğunu yine sarstığını yazdı 
     İkinci sarsıntı 
     ÇİZME medyası, İtalya Kupası’nda finale kalan Fiorentina’yı manşetlere çıkarırken, Fatih Terim için, "Zaccheroni’nin ayağını bir kez daha kaydırıp, koltuğunda ikinci büyük sarsıntıyı yaptı" yorumu yapıldı. La Gazzetta dello Sport başlığında, "Rui, Floransa’yı aydınlatıyor" derken, "Mor - Menekşeler dün akşam bayram yaptı. Fatih Terim ise Zaccheroni’nin kabusu olduğunu bir kez daha kanıtladı" denildi. 
     
     İmparator bir daha 
     GAZETEDEKİ yorumda, "Floransa, büyük heyecanları izleyen bir kent" denilirken, şu anda büyük yankılar uyandıran Anthony Hopkins’in oynadığı Hannibal filmine atıfta bulunularak, "Floransa halkı Hannibal için 5 bin kişilik yer ayırtırken, Terim - Zaccheroni düellosuna 30 bin kişi geldi. Maç sonunda da Zaccheroni, elleri cebinde sahadan ayrıldı. İmparator, bir kez daha kazandı" biçiminde ifadeler kullanıldı. 
     
     Terim kilisede 
     CORRİERE dello Sport, "Chiesa, Zaccheroni’nin savunmasının vidalarını yerinden söküyor ve sınırı olmayan Rui Costa maçı kapatıyor" yorumunu yaptı. Terim’e yedi puan veren gazete, Türk teknik adam için "Finale kalacağız, Fiorentina’ya güvenin derken, haklıydı" ifadelerini kullandı. La Nazione de Chiesa’nın isminin İtalyanca kilise anlamına gelmesinden esinlenerek, "Terim kilisede, Zaccheroni şeytana" başlığını attı. 
     
     Gori umutlu 
     FİORENTİNA Başkanı Vittorio Cecchi Gori, "Ben de taraftarlar gibi Terim’in kalmasını istiyorum" dedi. Terim de oyuncuları övdü, "Toldo’nun sorunları vardı. Pierini ve Nuno Gomes hastaydı. Rui Costa sakattı. Teker teker görüşerek, hayatlarının en iyi maçını oynamalarını istedim. Onlar da bunu gösterdiler" diye konuştu. Terim, Rui Costa’nın bu yıl Dünya’nın en iyi futbolcusu seçileceğini de ileri sürdü. 
     
FIFA’dan büyük onur      FIFA, 1 Şubat 2001 itibarıyla, Fiorentina’nın hocası Fatih Terim’in, FIFA Teknik Direktörlük Çalışma Grubu üyesi olarak atandığını açıkladı. Milli Takım ve Galatasaray’daki zaferlerinin yanı sıra Fiorentina’daki başarılı grafiği ile Avrupa’nın da gündemine oturan Terim’e verilen yeni görev takdirle karşılandı. 
     
Rakip Parma      İTALYA Kupası yarı final rövanşında, Udinese’yi 1 - 0 mağlup eden Parma finalde Fiorentina’ya rakip oldu. 2 - 1 yenildiği maçın rövanşında Udinese’yi Parma’da ağırlayan Sarı - Lacivertliler, 39. dakikada Di Vaio’nun golüyle finale uzandılar. Fiorentina ile Parma şampiyonluk için 11 Nisan ve 13 Haziran’da karşı karşıya gelecekler. 
     
Terim - Zaccheroni maçları Milan - Galatasaray 2 - 1 Galatasaray - Milan 3 - 2 Fiorentina - Milan 4 - 0 Milan - Fiorentina 2 - 2 Fiorentina - Milan 2 - 0      
     


 SPOR 





























</TEXT>
</DOC>
