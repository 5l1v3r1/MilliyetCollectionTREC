<DOC>
<DOCNO> 36604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sonspo10.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor İkinci Başkanı "Baya'yı sahada göremedim" 
</HEADLINE>
<TEXT>

     Trabzonspor Kulübü İkinci Başkanı Ahmet Ağaoğlu, Beşiktaş maçında sahada 10 kişi kalmalarına karşın oyun disipliniden kopmadıklarını ve maçı kazandıklarını söyledi. 
     Ahmet Ağaoğlu,Beşiktaş karşısında çok iyi bir futbol ortaya koyduklarını ve hak ettikleri bir galibiyetle sahadan ayrıldıklarını belirterek, ''Beşiktaş bizi böyle beklemiyordu. Onlar hala 1 hafta önce kazandıkları Milan maçının rehaveti içindeydiler'' dedi. Beşiktaş maçını sonuç olarak değil, futbol olarak yorumladığını ifade eden Ağaoğlu, ''Rakibimiz oyunun ilk dakikalarında etkiliydi ama 20. dakikadan sonra oyun düzenlerini bozduk. Güzel, tempolu bir maç oldu. Oyunun temposunu da sahada sürekli biz ayarladık'' diye konuştu. 
     Ağaoğlu, Beşiktaşlı futbolcuların dünkü maçta oyun disiplininden kopuk bireysel bir futbol oynadığını da savunarak, sözlerini şöyle sürdürdü 
     'İlhan'ın sakatlanıp çıkması önemli değildi. Beşiktaşlı futbolcular kişisel becerilerini ortaya koymaya çalıştılar. O zaman da bizim yüksek teknik kapasiteli oyuncularımız bastı, geçti. Yeni transferimizden Marcio, İnönü Stadı'nı dolduran Beşiktaş taraftarlarına futbol ziyafeti çekti. Yerlere göklere sığdıramadıkları Baya'yı ben dün sahada görmedim.'' 
     Transfer çalışmalarına diğer takımlardan bir adım önde başladıklarını da belirten Ağaoğlu, ''Şubat ayında başkanımız Özkan Sümer oyuncu izlemeye başladı. Başkanımız 50 yılını futbola vermiş bir insan. Teknik direktörümüz Sadi Tekelioğlu'nun futbolcu izlemesine gerek yoktu. Yönetim kurulu ve teknik direktörümüz tüm yetkiyi başkanımıza vermişti. 
     Brezilyalılar için kapalı kutu, isimsiz futbolcular ve ucuz pazar deniliyordu. Biz, çok para verilen futbolcu iyi futbolcudur yanlışını düzelttik. 8 tane yabancı futbolcuya harcadığımız para, bonservis ücretleriyle ve 2-3 yıllık sözleşmeler dahil 4.5 milyon dolardır. Bu, Birinci Süper Lig'de mücadele eden tüm takımlara ve Trabzonspor'a ders olsun. 8.5 milyon dolarlık Lange'nin yarı parasıyla sezona başladık'' 
     Ağaoğlu, transferi Nisan ayı içinde bitirdiklerini, iyi ve uzun bir hazırlık döneminden sonra takımın tamamıyla kaynaştığını ve takım futbolu oynadıklarını da ifade ederek, ''Takımda uyum ve arkadaşlık, birbirine bağlılık, hırs ve kazanma, inanç üst düzeyde. Yeni transfer Brezilyalı oyuncuların teknik özellikleri zaman zaman ön plana çıksa da onlar da takım oyunu oynuyorlar.'' 
     Ağaoğlu, kulüp başkanı Özkan Sümer'e tek adam denilmesinin haksızlık olduğunu belirterek, ''Tek adam denilmesi yanlış. Her zaman herşeyi bizlerle paylaştı. Hiçbir zaman tek adam olmadı ama zaman zaman yalnız adam oldu'' dedi. Özkan Sümer ayarında ikinci bir kulüp başkanı tanımadığını da belirten Ağaoğlu, ''Başka hiçbir kulüp başkanı tanımıyorum ki bir futbolcuyu bu kadar yakından izlesin, düzgün değerlendirsin. Sorumluluk yönetim kurulunundur. Ama işin onuru ve gururu Özkan Sümer'e aittir. Başkanımız transferde dünyanın en iyi seçimini yapmıştır'' diye konuştu. 
     Ağaoğlu, futbolcuları Hami Mandıralı ile hiçbir sorunları olmadığını söyledi Hami'ye her zaman ihtiyaçları olduğunu ifade eden Ağaoğlu, ''Hami ile ne teknik direktörümüz Sadi Tekelioğlu'nun, ne de yönetim kurulunun bir sorunu olmadı. Hami, bizim efsanevi futbolcumuzdur. Dün maçın 88. dakikasında golün asistliğini yaptı. O'na her zaman ihtiyacımız var'' diye konuştu. Ağaoğlu, Eduardo'nun lisansındaki sorunu hafta içinde çözeceklerini ve Ganalı futbolcu Petrick'in de bugün Türkiye'ye geleceğini sözlerine ekledi. 







</TEXT>
</DOC>
