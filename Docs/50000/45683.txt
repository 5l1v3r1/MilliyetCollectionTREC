<DOC>
<DOCNO> 45683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/spor/spo03.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Başka yol yoktu" 
</HEADLINE>
<TEXT>

Real Sociedad Başkanı Asti, Arif’in parası konusunda Galatasaray’ın kendilerini sürekli oyalaması nedeniyle bu çareyi bulduklarını söyledi 
     MEHMET ÇİFTÇİ 

     GALATASARAY’IN, UEFA’daki paralarını, Arif’in transferinden alacağı para için, bloke ettiren Real Sociedad’ın Başkanı Jose Luis Asti "Bize başka yol bırakmadılar" dedi. MİLLİYET’e özel demeç veren Asti, geçen hafta Zürih’te buluştukları Sarı - Kırmızılı yöneticilerin kendilerini oyaladığını da ekledi, "Bunun üzerine Cenevre’de yerel bir mahkemeye Galatasaray’ı dava ettik ve haklı çıktık" diye konuştu. 
     ASTİ, mahkeminin Galatasaray’ın, UEFA’dan alacağı 5.5 milyon İsviçre Frank’ını bloke etme kararını hatırlattı ve şöyle devam etti "UEFA da, mahkemenin verdiği kararı tanıyacağını bize bildirdi. Galatasaray’ın haberi olmayabilir, çünkü cuma günü alındı. Ancak dostları olan UEFA Asbaşkanı Şenes Erzik’ten öğrenebilirler. İstedikleri kadar avukat tutsunlar, yapabilecekleri hiçbir şey yok. Paramızı alacağız." 
     
Pazar keyfi      Lucescu dün kendine de izin verdi ve eşi ile müze gezdi. Rumen hoca eserlere hayran kaldı. Bu arada Galatasaray’da bir günlük tatilin ardından Göztepe ile oynanacak lig maçı için hazırlıklar bugün yeniden start alacak. Milli takımlardan dönen oyunculara yorgun olacakları düşüncesiyle bir gün daha izin veren Lucescu, salı günü takımını tam kadro çalıştırmayı planlıyor. 
     
Ve Ümit’in parası da uçtu      MİLAN’A transfer olan Ümit’in, 3.5 milyon dolarlık transfer parasına da FIFA’nın el koyduğu anlaşıldı. Galatasaray, Arif’in transferinden doğan 3.5 milyon dolarlık borç yüzünden, Real Sociedad’ın yaptığı başvuruyu değerlendiren FIFA’nın bu müdahalesine, yetkisi olmadığını ileri sürerek, UEFA nezdinde itiraz etmişti. Ancak, bu itiraza rağmen, UEFA’nın geçtiğimiz cuma FIFA’nın kararını onayladığı ve Milan’ın da parayı bloke ettiği öğrenildi. 
     



 SPOR 

























</TEXT>
</DOC>
