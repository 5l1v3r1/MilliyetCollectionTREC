<DOC>
<DOCNO> 3955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/ekonomi/eko02.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demirel yakınımdır' kredisi 
</HEADLINE>
<TEXT>

Egebank davasında, Süleyman Demirel'in yakını olduğu gerekçesiyle Harmak A.Ş adına Ömer Gülüştür'e talimatla kredi kullandırıldığı iddia edildi 
     CENNET NAR İstanbul 

     Egebank'tan Harmak A.Ş'ye verilen 8 milyon dolar tutarındaki krediyi zimmetine geçirdiği iddiasıyla yargılanan bankanın eski Kredi ve Risk İzleme Grup Müdürü Özgen Tamuman, gıyabi tutuklu işadamı Ömer Gülüştür'e, 9. Cumhurbaşkanı Süleyman Demirel'le dost olduğu gerekçesiyle, eski Genel Müdür Vekili Ümit Öndeş'in talimatıyla kredi verdiğini savundu. Tamuman, Gülüştür'ün kendisine "Demirel'in bütün kredi işlemlerinden haberi var. Pişmiş aşa su katma" dediğini de iddia etti. 
     Yahya Murat Demirel'in avukatı, müvekkilinin Şartla Salıverme Yasası'ndan yararlanması için dosyasını Anayasa Mahkemesi'ne gönderilmesini istedi. 
     İstanbul 3. Ağır Ceza Mahkemesi'ndeki Egebank'ın dünkü duruşmasına tutuklu sanıklar Meriç Pulluoğlu ile Özgen Tamuman getirilirken, bankanın eski sahibi Yahya Murat Demirel, Şaban Ayhan Tatlıgil ve Haluk Türkmen katılmadı. Davada, Ümit Öndeş ve Ömer Gülüştür ise gıyabi tutuklu olarak aranıyor. 
     Tamuman, hakkındaki suçlamaları reddederek, bankanın eski genel müdür vekili Öndeş'in talimatıyla Harmak A.Ş'ye 8 milyon dolar tutarında kredi kullandırdıklarını söyledi. Aracı olarak işadamı Gülüştür'ün Harmak A.Ş adına 15 milyon dolarlık kredi almak istediğini anlatan Tamuman, "Şirket hakkında yaptığım incelemenin ardından Öndeş'e, 'Harmak A.Ş'ye 15 milyon dolar değil 15 milyon lira bile kredi veremeyiz' dedim. Ancak Öndeş, Gülüştür'ün Vanspor'un sahibi olduğunu ve Demirel ailesine yakın olduğunu belirterek kredi kullandırmamı istedi" dedi. 
     
     "Cumhurbaşkanının haberi var" 
     Aldığı talimat üzerine Gülüştür'le görüştüğünü ifade eden Tamuman şöyle konuştu 
     "Gülüştür'e, istedikleri miktarda kredi kullandırmamızın ne teminat ne de proje olarak uygun olmadığını söyledim. O da bana Süleyman Demirel'le arasının çok iyi olduğunu vurgulayarak, 'Harmak'ın sahibi Haluk Türkmen, Demirel'in sınıf arkadaşı. Ben de birkaç gün önce Cumhurbaşkanı Demirel'le makamında görüştüm. Süleyman ve Şevket Demirel'i çok iyi tanırım. Kredi işlemlerinin hepsinden Cumhurbaşkanının haberi var. Ayrıca başdanışmanı Hayri Bey'de bu konuyla yakından ilgileniyor, bize yardımcı oluyor. Bu ülkeye ilk özel uçağı ben getirdim. Cumhurbaşkanı bazı gezilerinde benim uçağımı kullanırdı. Yani, sen böyle davranarak pişmiş aşa su katıyorsun' dedi." 
     Tamuman, Gülüştür'ün bankanın eski sahibi Yahya Murat Demirel'e bir ihtarname gönderdiğini anlattı ve söz konusu belgeyi mahkemeye sundu. İhtarnamede, Gülüştür'ün, kredinin Akbank'ın Nişantaşı Şubesi'ne gönderilmesini talep ettiği ve Cumhurbaşkanı Süleyman Demirel ile Şevket Demirel arasındaki dostluğu anlattığı öğrenildi. 
     Yahya Murat Demirel'in avukatı ise "zimmet" suçundan yargılanan müvekkilinin de Şartla Salıverme Yasasından yararlanması gerektiğini söyledi. 
     


 EKONOMİ 




















</TEXT>
</DOC>
