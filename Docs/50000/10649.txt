<DOC>
<DOCNO> 10649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sontur09.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da kongre tartışması bitmiyor 
</HEADLINE>
<TEXT>

     Kızılay Genel Başkanı Ertan Gönen, Yargıtay'dan aksine bir karar çıkmadığı takdirde, Kızılay olağan kongresinin 1 Nisan'da yapılacağını bildirdi. 
     Gönen, yazılı açıklamasında, Kızılay'da bir grup muhalifin gündeme getirdiği olağanüstü kongrenin, genel merkez tarafından 'kongre hesapları' ile engellendiği yolunda basında çeşitli haberler çıkması üzerine açıklama yapma gereği duyduklarını belirtti. Olağanüstü kongre girişiminin yargıya intikal ettiğini ifade eden Gönen, ''Kesin kararı Yargıtay verecek'' dedi. 
     Olağanüstü kongre isteyen bir grubun Ankara 12. Sulh Hukuk Mahkemesi'nde dava açtığını, mahkemenin bu talep doğrultusunda karar verdiğini, genel merkezin yasal haklarını kullanarak kararı temyiz ettiğini ifade eden Ertan Gönen, açıklamasında şunları kaydetti 
     'Olağanüstü kongre isteyen grup, temyiz başvurumuzun ardından Yargıtay'a müracaat ederek, davanın öncelikle görüşülmesini talep etti. Bu talep Yargıtay 2. Hukuk Dairesi tarafından reddedildi. Ancak,olağanüstü kongre isteyenler yüksek mahkemenin kararına rağmen hukuku çiğneyerek 10 Mart'ta kongreyi toplama çabalarını sürdürdüler. Bunun üzerine Ankara 1. Sulh Hukuk Mahkemesi'ne müracaat ederek olağanüstü kongre hakkında 'ihtiyati tedbir' talebinde bulunduk. Mahkeme, Genel Merkez'i haklı bularak olağanüstü kongre için 'ihtiyati tedbir' kararı aldı. Konuyu yargıya götürenleri, yargı kararlarına karşı saygılı olmaya davet ediyorum.'' 
     Kongreden çekinmediklerini ancak Kızılay Tüzüğü'ne göre Nisan ayında zaten kongreye gideceklerini, bu tarihe kısa bir süre kala olağanüstü kongre toplamayı anlamsız bulduklarını ifade eden Gönen, Yargıtay'dan aksine bir karar çıkmadığı takdirde 1 Nisan'da genel kongre yapacaklarını bildirdi. Ertan Gönen, ''Bütün engellemelere rağmen, bu tarlayı yeniden sürmeye kararlıyız. Şahsi çıkarlarını her şeyin üzerinde tutanların Kızılay'ı ele geçirmelerine izin vermeyeceğiz'' dedi. Öte yandan muhalif grup tarafından olağanüstü kongrenin yarın SSK Genel müdürlüğü toplantı salonunda gerçekleştirileceği bildirildi. 




</TEXT>
</DOC>
