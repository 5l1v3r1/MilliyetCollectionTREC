<DOC>
<DOCNO> 37861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/spor/aspo.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR YUDUM ASLAN 1-0 
</HEADLINE>
<TEXT>

Denizlispor karşısında zor anlar yaşadı. Taraftarlarını şaşırttı, pozisyon bulmakta zorlandı, rakip kalede tehlike yaratamadı. Galatasaray, ikinci yarıda saman alevi gibi parladı. Ergün’ün golüyle hedefe ulaştı. Kötü oynadığı maçtan üç puanla ayrılmayı başardı 
     90 Dakika 
     ERHAN TELLİ 

     Galatasaray dün gece zor da olsa üç puanı cebine koydu 1 - 0 
     Sarı - Kırmızılılar sakat, cezalı ve takımdan ayrılan Popescu ile Jardel de dahil olmak üzere yedi as oyuncusundan eksik olarak çıktığı Denizlispor maçında vasatı aşamazken, ikinci yarıda bulduğu golle galibiyete ulaştı. Aslan’ın eksik bedeni sahada, aklı ise çarşamba günü oynayacağı Levski Sofya maçındaydı. 90 dakikaya üstün bir oyunla başlayamayan Sarı - Kırmızılı futbolcular özellikle ilk yarıda etkisiz futbollarını sahaya yansıtarak izleyenlere keyif vermediler, seyircinin de tepkisini aldılar. 
     
     DAKİKALAR 
     5. dakikada Sergen’in frikikten vuruşu kaleci Saulama’da kaldı. 
     13. dakikada Sergen’in serbest vuruştan yaptığı ortasına Berkant kafasını dokundu, ancak top auta gitti. 
     30. dakikada Berkant müsait pozisyonda topu zayıf bir vuruşla Senegalli kaleciye teslim etti. 
     32. dakikada Arif, sağ kanattan inip sert vurdu, top kalecide kaldı. 
     34. dakikada Berkant ceza sahasının tam ortasına inen topa röveşata yaptı, ancak auta gönderdi. 
     İkinci yarıya Galatasaray daha diri başladı. 
     
     İKİNCİ YARI 
     47. dakikada Denizli defansının yaptığı hata ile topu kapan Arif kötü vurdu. 
     53. dakikada on sekizin içinde topla buluşan Berkant kaleci tarafından yere indirildi. Hakem Metin Tokat "devam" dedi. 
     57. dakikada Bülent Akın’ı sırtından çekerek yere indiren Muzaffer önce ikinci sarı kartı gördü, ardından da kırmızı kartla oyun dışında kaldı. 
     59. dakikada Galatasaray aradığı golü buldu. Kazanılan serbest vuruşta Sergen, ceza sahası içinde Ergün’ü topla buluşturdu. Ergün’ün mükemmel vuruşu fileleri havalandırdı 1 - 0 
     80. dakikada kale önünde topla buluşan Ayhan çok kötü vurunca Galatasaray mutlak bir golden oldu. 
     88. dakikada Serkan ceza alanı içinde röveşata yaptı ancak top az farkla dışarı gitti. 
     90. dakikada Veysel’in ortasına El Saka altı pastan kafayla dokundu, Mondragon son anda topu kornere atarak, mutlak bir golü önledi. 
     
Lucescu beğenmedi      GALATASARAY Teknik Direktörü Lucescu 1 - 0’lık Denizlispor galibiyeti sonrası yaptığı açıklamada futbolcularını eleştirdi ve "Üç puan almamız önemli ancak oynanan futboldan memnun değilim" diye konuştu. Rumen hoca, "Takımımdan daha fazla şey bekliyordum ama beni hayal kırıklığına uğrattılar. Eksiklerimizi gözardı etmemeliyiz. İlk kez takımda yer alan oyuncular çekingendi" ifadelerini kullandı. 
     DEFANSIN Mondragon ile anlaşamadığını da belirten Lucescu, "Denizlispor yaptığı baskıyla bizi zorladı. Berkant’a da kızgınım. Çünkü çok kişisel oynadı. Her şeye rağmen bu galibiyet Levski maçı öncesi bizim için moral oldu" dedi. Lecce ile anlaşan Popescu’ya övgüler yağdıran Rumen teknik adam, "Ona teşekkür borçluyuz. İtalya’ya gitmeyi hak ediyor. Gençler sanırım onu örnek alacak" yorumunu yaptı. 
     
     Tokat vasattı 
     METİN Tokat, ligin en tecrübeli hakemlerinden biri olduğunu kanıtladı. Kendinden emin tavırlarıyla, oyuncular üzerinde daha maçın başında baskı kurdu. Bir - iki faul pozisyonunu iyi süzemedi, gösterdiği kırmızı kartta haklıydı, ancak Ergün’ün düşürülmesi penaltı tartışması yarattı. 
     
     Konuğa ağ operasyonu 
     GALATASARAY yönetimi eski açık tribünün, konuk taraftarlara ayrılan bölümüne ağ germeye karar verdi. Bu konuda çalışmalara başlanırken, konuk taraftarların sahaya atacağı yabancı cisimlerin önleneceği belirtildi. 
     
     Hagi’den yalanlama 
     GALATASARAY’ın eski yıldız oyuncusu Hagi, hakkında çıkarılan "Galatasaray’ı FIFA’ya şikayet etti" haberlerini yalanladı. Menajeri Becali ile birlikte Başkan Mehmet Cansun’a faks çeken Hagi "Çalışma dönemimiz içindeki ortak mutluluğumuz bundan sonra da devam edecektir ve bunu kimse bozamayacaktır. Sizi ve beni üzen bu haberin gerçek dışı olduğunu beyan ederim" dedi. 
     
     Bulgar takibi 
     CİM - Bom’un çarşamba günü Şampiyonlar Ligi ön elemelerinde karşılaşacağı Bulgar Levski Sofya takımının bir antrenörü dünkü karşılaşmayı izledi. Bulgar hocanın sürekli not tuttuğu gözlenirken, birçok Bulgar gazeteci de karşılaşmayı seyretti. 
     
     Ergün’den ilkler 
     DENİZLİSPOR karşısında Galatasaray’a üç puanı getiren Ergün, 14 Ekim 2000 tarihinden bu yana rakip fileleri ilk kez havalandırdı. Tecrübeli futbolcu dün gece şanssızlığını kırarken, Galatasaray’da Ergün’ün golüyle ilk kez tek farklı galibiyete ulaştı. 
     
     Arif’e tepki 
     DENİZLİSPOR karşısında etkisiz bir futbol ortaya koyan Arif’i tribünler oyundan çıkarken protesto etti. Yıldız futbolcu kendisine gösterilen tepkiye sinirlenirken, kendisini oyundan alan Teknik Direktör Lucescu’ya da el kol hareketleri yaparak yedek kulübesinin yolunu tuttu. 
     
     İlginç protesto 
     "ULTRA Aslanlar" grubu dünkü maç öncesinde ilginç bir protesto eylemi gerçekleştirdi. Yaklaşık 100 kişilik grup Popescu’nun satılmasını protesto etmek için Gayrettepe’den, Ali Sami Yen Stadı’na kadar yürüyüş yaptı. 
     
     Efsaneler unutulmadı 
     GALATASARAYLI taraftarlar dünkü maç öncesinde yaptırdıkları iki dev 10 numaralı formayı kapalı tribüne astılar. Formaların birinde unutulmaz yıldız Metin Oktay, diğerine ise usta Rumen oyuncu Hagi’nin ismini yazdıran taraftarlar, büyük alkış aldılar. Bilindiği gibi bu sezon Galatasaray’da 10 numaralı formayı hiçbir oyuncu giymiyor. 
     
     Baykal’a para sözü 
     DENİZLİSPOR Başkanı Mustafa Baykal maç öncesinde Galatasaraylı yöneticilerle bir görüşme yaparak geçtiğimiz sezon Bülent Akın’ın transferinden kalan 3 milyon 800 bin dolar alacaklarının ödenmesini istedi. Baykal basın mensuplarına da yaptığı açıklamada, "Ödeyeceklerine ilişkin bize şeref sözü verdiler" diye konuştu. 
     



 SPOR 























</TEXT>
</DOC>
