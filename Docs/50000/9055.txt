<DOC>
<DOCNO> 9055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo02.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina, Terim ile "şimdilik devam" kararı aldı 
</HEADLINE>
<TEXT>

     Fiorentinalı yöneticiler uzun süren toplantı sonunda Teknik Direktör Fatih Terim ile şimdilik devam etme kararı aldı. 
     Fiorentina Kulübü Başkanı Vittorio Cechi Gori'nin evinde düzenlenen toplantıya 2. Başkan Mario Sconcerti ve kulübün dış ilişkiler sorumlusu Massimo Sandrelli de katıldı. 
     Mor menekşeli yöneticiler, yaptıkları açıklamada, Brescia maçından sonra Başkan Cecchi Gori ile Terim arasında kavga olduğunu yalanlayarak, Terim ile lige devam etme kararı aldıklarını belirtti. Toplantının durum değerlendirmesinden ibaret olduğu ve Başkan Gori'nin sadece takımın kötü durumundan dolayı endişe duyduğu ifade edildi. Yöneticiler, bu zor ve hassas konuyu aşmak için elbirliğiyle çalışacaklarını da kaydetti. 
     Bu arada Fiorentina Kulübü'ne yakın çevreden alınan bilgiye göre, kulübün şu anda seçenek bulunamadığı için Terim'in görevine son verimediği iddia edildi. Terim'in görevden alınması halinde Genel Menejer Giancarlo Antognoni'nin de istifa etmeyi düşündüğü ve pazartesi günü bugün Terim'in istifa edebileceği dile getirildi. Teknik Direktör Fatih Terim ise gün boyunca danışmanlarıyla birlikte evinde gelişmelere göre durum değerlendirmesi yaptı. 




</TEXT>
</DOC>
