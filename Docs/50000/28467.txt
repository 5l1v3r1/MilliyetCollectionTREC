<DOC>
<DOCNO> 28467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur21.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "ANAP'ın altını kazmaya kimsenin hakkı yok" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Bu partiye mensup olup da, bu partiden belli bir yerlere gelip de, bu partinin altını kazmaya kimsenin hakkının olmadığını kongrede göstermek zorundayız'' dedi. 
     ANAP Rize 7. Olağan İl Kongresi'ne katılan Yılmaz, burada yaptığı konuşmada, Rize'ye yapılması gereken her hizmetin kendisinin ''boynunun borcu'' olduğunu söyledi. 
     Yapılması gereken hizmetlerin hepsinin devletin imkanlarıyla gerçekleştirilemediğini kaydeden Yılmaz, şöyle konuştu 
     ''Bunları ancak zaman içinde yapma imkanım var. Ama, daha önemlisi, hayatlarında hiç taş taş üstüne koymamış insanlar var. Bunlar, öyle sıradan insanlar değil, bu memlekette 30 senedir siyaset yapıyorlar. 30 senedir kürsülere çıkmışlar, laf ebeliği yapmışlar, bana saldırmışlar, ona saldırmışlar, rahmetli Özal'a saldırmışlar. Ama, taş üstüne taş koymamışlar. Bir de bizim yaptığımız işlere çomak sokmuşlar, taş koymuşlar.'' 
     Başbakanlığı döneminde iki önemli proje başlattığını, bunlardan birinin Karadeniz Sahil Yolu olduğunu ifade eden Yılmaz, Türkiye'de bu yoldan daha fazla trafik kazası olan bir bölgenin bulunmadığını söyledi. Yolun aynı zamanda ''İpek Yolu'' güzergahında bulunduğunu anlatan Yılmaz, ''Özal'ın zamanında biz, Edirne'den Gaziantep'e kadar otoyol yaptık. Bu otoyollar için 15 milyar dolar harcadık. Bütün Türkiye'yi otoyollarla döşedik. Bütün Türkiye'yi otoyollarla döşerken Karadeniz'in bir duble yola kavuşması Karadeniz'e çok muydu Bunun toplamı da 1 milyar doları bulmuyor'' dedi. 
     ''Ama, başıma gelmeyen iş kalmadı'' diyen Yılmaz, ''Yarın beni iktidardan götürürlerse yol aksamasın diye sağlam yaptık. Eğer, bütçeden yapılacak olsaydı, bizden sonra gelenler bütçeye para koymazlardı, bu yol kalırdı. Ama, biz bu yolu dış krediye bağladık'' diye konuştu. 
     Geçmiş dönemlerde Rize'ye yapılan yatırımlardan da bahseden Yılmaz, İl'e yatırımcının gelmesi için öncelikle yol meselesinin halledilmesi gerektiğini ve öncelikli olarak da bu meseleye el attıklarını kaydetti. 
     Büyük şehirlerde evlerin doğalgazla ısındığını, fabrikaların doğalgazla çalıştığını ifade eden Yılmaz, doğalgazı bütün Türkiye'ye yaymak istediklerini ve Ruslar'dan bir teklif geldiğini söyledi. Yılmaz, sözlerini şöyle sürdürdü 
     ''Yatırımı onlar yapacaklar, ben sadece alım garantisi vereceğim ve bu anlaşmayı yaptık. Şimdi, Mavi Akım Anlaşması diye oradan da başıma takmadıkları bela kalmadı. Sanki getirilen gazı ben alacağım, kullanacağım. Sanki gazı ben yiyeceğim, bu gazla Karadeniz'in bütün ısınma sorunu halledilecek. Halkın ısınması daha ucuz olacak, sanayide kullanılacak. Karadeniz daha temiz olacak. Sadece Karadeniz'e de gelmeyecek, Karadeniz'den Ankara'ya boru döşedik, orada şebekeye dahil olacak bütün Türkiye'ye gidecek. Bulgaristan'dan aldığımızdan yüzde 50 daha fazla gaz alacağız Karadeniz'in altından. Gördüm ki bu memlekete hizmet etmek istiyorsanız başınıza bela gelmesine de hazır olmanız lazım. Adamlar hizmet etmesini bilmiyorlar,siyaseti sadece kavga diye biliyorlar. Siz çıkmışsınız bir parti kurmuşsunuz, benim kavgayla işim yok, ben halka hizmeti Hakka hizmet olarak biliyorum, ben siyaseti hizmet için yapıyorum . 
     Size her türlü iftirayı atıyorlar, sizin hakkınızda her türlü yalanı söylüyorlar, sizi bıktırmaya, bezdirmeye çalışıyorlar. Siz de gideceksiniz, bırakacaksınız ki meydan onlara kalsın. Ama, ben şunu söylüyorum ne kadar üstüme gelirlerse gelsinler pes etmeyeceğim. Bunların anlayamadıkları şu bir insan ne için çalışır Evvela, ekmeğini kazanmak için çalışır. Ekmeğini kazanırsa daha iyi yaşamak, zengin olmak için çalışır. Benim böyle bir derdim yok ki. Ben olmadığım zaman kardeşim geliyor ayağınıza. O, Türkiye'nin en zenginlerinden birisi. Peki, başka ne için çalışır Bir makama gelmek için... Ben, üç defa başbakanlık makamında oturmuşum, benim orada gözüm yok ki. Ben, bundan sonra eğer siyaset yapıyorsam bilin ki, kendim için değil, sizin için yapıyorum.'' 







</TEXT>
</DOC>
