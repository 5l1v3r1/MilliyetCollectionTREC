<DOC>
<DOCNO> 18881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/ekonomi/eko07.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm oruçları durdurulmalı’ 
</HEADLINE>
<TEXT>

     Avrupa Birliği Genişlemesinden Sorumlu Avrupa Komisyonu Üyesi Günter Verheugen cezaevlerinde aylardır süren ölüm oruçlarının dehşet veren boyutlara ulaştığını belirterek "Daha fazla insanın hayatını kaybetmemesi için acilen bir çözüm bulunmalı" dedi. DaimlerChrysler’in "Türkiye ve Avrupa" seminerine rahatsızlığı nedeniyle katılamayan Verheugen, bir mesaj gönderdi. Krizin özellikle orta sınıfı etkilediğine dikkati çeken Verheugen, "Hükümetin önlemler paketini memnuniyetle karşılıyoruz" dedi. 
     Ekonomik programı destekleyeceklerini belirten Verheugen, şunları belirtti "AB’nin 2000 yılı bütçesinden 150 milyon Euroluk bir yapısal uyum yardımını kullanıma sunduk. Ayrıca, küçük ve orta ölçekli işletmelerin desteklenmesi için özel bir program sunacağız" 
     AB’nin genişletilmesinin tarihi önemde olduğunu hatırlatan Verheugen, "Biliyorum Türkiye’de, AB’nin sözünde durup durmadığı konusunda hep bir şüphe var. Türkiye bu sürece dahildir. Türkiye’nin adaylığından hiçbir şekilde şüphe edilmediğini açıkça vurgulamak istiyorum" dedi. 
     



 EKONOMİ 


















</TEXT>
</DOC>
