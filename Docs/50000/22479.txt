<DOC>
<DOCNO> 22479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/guncel/gun05.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlar baskı yapmış 
</HEADLINE>
<TEXT>
Fethullah davasının tanıkları mahkemede şaştı 
Ecevit’in sözlerinin delil olarak gösterildiği duruşmada istihbaratçıların tanık olarak dinlenmesine karar verildi 
     ANKARA Milliyet 

     Nur cemaati lideri Fethullah Gülen’in "laik devlet düzenini yıkarak dini esaslara dayalı devlet kurmaya çalıştığı" gerekçesiyle 10 yıl hapse çarptırılması istemiyle açılan davada mahkeme, Fethullahçılar hakkında rapor hazırlayan Ankara eski Emniyet Müdürü Cevdet Saral ve istihbarattan sorumlu eski Emniyet Müdür Yardımcısı Osman Ak’ı tanık olarak dinlemeye karar verdi. Gülen’in avukatları, Başbakan Bülent Ecevit’in kitabını delil olarak sundu. 
     Ankara 2 No’lu DGM’deki dünkü duruşmada Mahkeme Başkanı Hüseyin Eken, Maltepe Askeri Lisesi’nden uzaklaştırılan ve daha önce Gülen aleyhinde ifade veren Murat Yanık, Hasan Kemertaş, Mustafa Sosyal ve Temel Açıkgöz’ün talimat ifadesinin geldiğini bildirdi. Tanıkların, komutanlarının kendilerine Gülen aleyhinde ifade vermeleri için baskı yaptıklarını, bunun üzerine önceki ifadelerini verdiklerini kaydettikleri bildirildi. 
     Avukatlar, cemaatin yurtdışındaki okullarına ilişkin delilleri de mahkemeye sundular. Duruşma Gülen’in ifadesinin de beklenmesi amacıyla 16 Temmuz’a ertelendi. 
     



 GÜNCEL 























</TEXT>
</DOC>
