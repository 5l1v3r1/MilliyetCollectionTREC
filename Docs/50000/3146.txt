<DOC>
<DOCNO> 3146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/ekonomi/eko05.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ ve TÜPRAŞ’la dünya ligindeyiz 
</HEADLINE>
<TEXT>

Türkiye, dünyadaki özelleştirme sıralamasında üst seviyelere yükselirken, POAŞ 11, TÜPRAŞ ise 14. sırada yer aldı 
     Özelleştirme İdaresi Başkanlığı ÖİB tarafından geçen yıl gerçekleştirilen Petrol Ofisi POAŞ ile TÜPRAŞ uygulamaları, dünyanın en büyük özelleştirmeleri arasına girdi. 
     Dünyadaki özelleştirme uygulamalarını mercek altına alan önemli yayınlardan biri olan, ’Privatisation International Yearbook 2001’’ yıllığında, Türkiye de 2000’de gerçekleştirdiği iki büyük özelleştirme ile sıralamaya katıldı. 
     2000’de gerçekleştirilen, 1 milyar doların üstündeki özelleştirmeleri sıralamasına alan yıllıkta, Türkiye, yüzde 51’lik hissesini 1 milyar 260 milyon dolara özelleştirdiği POAŞ ile 11. sırada yer aldı. Türkiye, ayrıca, 1 milyar 143 milyon dolar karşılığı, yüzde 31.5’lik hissesini halka arz ettiği TÜPRAŞ’ın özelleştirilmesi ile de 14. sırada listeye girdi. 
     POAŞ ve TÜPRAŞ, kendi sektörleri içindeki özelleştirmelerle karşılaştırıldığında, dünyanın en büyük özelleştirmelerinde 3. ve 4. sırayı aldı. 2000’de bu sektörde dünyadaki en büyük özelleştirmeyi 4 milyar dolar ile Brazilya gerçekleştirdi. 
     
Telekomlar ilk sırada      Bu arada, söz konusu yıllıkta ilk sıralardaki özelleştirmeleri Telekom uygulamaları aldı. Sıralamada Almanya’nın 14.3 milyar dolarlık Deutsche Telekom özelleştirmesi ilk sırada yer alırken, bunu 11.3 milyar dolarlık Japonya’nın NTT VI, İsveç’in 8 milyar dolarlık telekom özelleştirmesi Telia ve Çin’in 4.9 milyar dolarlık China Unicorn telekom özelleştirmesi izledi. 
     


 EKONOMİ 














</TEXT>
</DOC>
