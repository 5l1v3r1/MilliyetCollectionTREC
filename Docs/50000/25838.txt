<DOC>
<DOCNO> 25838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/dunya/dun01.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi kazandı ama işi çok zor 
</HEADLINE>
<TEXT>

     DIŞ Haberler ServİSİ 

     İngiltere’deki gibi sonucu önceden belli olan bir seçim de dün İran’da yapıldı ve yaklaşık 42 milyon seçmen cumhurbaşkanını belirlemek için sandık başına gitti. 10 adayın yarıştığı seçimde, şimdiki Cumhurbaşkanı Muhammed Hatemi’nin büyük bir oy farkıyla ikinci kez seçilmesine kesin gözüyle bakılıyor. 
     Ancak gözlemciler seçim sonrası sürecin büyük önem taşıdığına işaret ediyorlar. Hatemi’nin alacağı oy miktarı ve dolayısıyla devletin kilit noktalarına hakim olan muhafazakar kanat karşısına gücünü artırarak çıkıp çıkmayacağı merak ediliyor. 4 yıl önceki seçimde 20 milyon oy alarak halkın yüzde 69’unun onayını alan Hatemi’nin oylarını artırması rejimin serbestleştirilmesi yönünde uyguladığı reformların güç toplaması anlamına gelecek. Aksi halde Hatemi zayıflayacak, mollalalar sevinecek. 
     Hatemi’nin reformlarına devam etmesi için mücadele edeceği güç merkezleri şöyle 

     DİNİ LİDER Muhafazakar Ali Hamaney’in yetkileri Hatemi’ninkiyle kıyaslandığında kat kat fazla. 

     ANAYASAYI KORUYUCULAR KONSEYİ Meclis’in çıkardığı yasaları veto etme yetkisine sahip. Geçen dönem Hatemi’yi bir çok kez engelledi. 

     YARGI Tutucuların elinde. Hatemi yanlısı yüzlerce gazeteci, öğrenci lideri ve rejim muhalifini cezaevine gönderdi. İfade özgürlüğüyle ilgili reformların önüne set çekti. 

     RADYO VE TELEVİZYON Mollalar yönetiyor. Seçim kampanyası sırasında Hatemi’yi açıkça İslam dışı olmakla suçladı. 

     KAMU SEKTÖRÜ Muhafazakarların denetiminde. Ekonominin yüzde 80’nine yön veriyorlar. Yabancı yatırımları korkutuyorlar. 

     İran'ın dış temsilciliklerindeki oylamalar ise rejime muhalif grupların protesto gösterilerine sahne oldu. 
     Ayrıca bu sene yapılan protestolarda rejim karşıtı grupların yakınlaşma ve ittifak havasında oldukları gözlendi.      






 DÜNYA 











</TEXT>
</DOC>
