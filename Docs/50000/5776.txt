<DOC>
<DOCNO> 5776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/son/soneko02.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı'ndan ekonomik programa güvenoyu 
</HEADLINE>
<TEXT>

     Uluslararası Para Fonu IMF Başkanı Horst Köhler, Türk hükümetinin ekonomik programı uygulamakta şimdiye kadar gösterdiği kararlılığın, Kasım sonunda ortaya çıkan sıkıntının ardından piyasalarda güvenin tamamen tazelenmesine katkıda bulunacağını bildirdi. 
     Köhler, IMF İcra Kurulu'nun Türkiye için 1.4 milyar dolarlık yeni kredi dilimini onaylamasının ardından Türk ekonomisinin son durumunu değerlendirdi. 
     Elektrik piyasası kanun tasarısının bu ay ortasına kadar TBMM'den geçirileceğine ilişkin olarak hükümetin IMF'ye güvence verdiğini belirten IMF Başkanı Köhler, açıklamasında şu görüşleri dile getirdi 
     "IMF İcra Kurulu'nun son toplantısından bu yana, Türk hükümetinin politika uygulamaları, son derece cesaret vericidir. Özellikle Merkez Bankası, Aralık 2000 tarihli ek niyet mektubunda belirtilen parasal politika çerçevesini sıkı bir şekilde uygulamış ve Ocak ayı boyunca yapısal alanlarda da önemli adımlar atılmıştır. 
     Parasal politika anlamında, TC Merkez Bankası, piyasalardaki güvenin yeniden sağlanmasına katkıda bulunmuş ve bu durum faiz oranlarındaki düşüşle ve döviz rezervlerindeki artışla gözlenmiştir. Bankacılık alanında ise, halen devlet kontrolündeki bankalarla ilgili durumun takvime bağlı şekilde çözüme kavuşturulması yönünde yakın zamanda alınan karar, bankacılık sistemine olan güvenin sağlanmasına katkıda bulunacaktır.'' 
     
     



</TEXT>
</DOC>
