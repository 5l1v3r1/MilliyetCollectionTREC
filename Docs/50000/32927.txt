<DOC>
<DOCNO> 32927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/dunya/adun.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba okulu 
</HEADLINE>
<TEXT>

İslami Cihad örgütü Filistin bölgesinde açtığı yaz okulu’nda 12 - 15 yaşındaki çocukları İsrail’e karşı canlı bomba’ olarak eğitiyor. Körpe beyinler Cennette 70 huri sizi bekliyor’ diye yıkanıyor 
     DIŞ HABERLER SERVİSİ 

     İsrail hedeflerine karşı intihar saldırıları düzenleyen iki radikal Filistin örgütünden biri olan İslami Cihad işi biraz daha ileri götürdü ve Filistinli çocukları intihar saldırıları için eğitmek üzere bir "yaz okulu" açtı. 
     İngiliz Yayın Kurumu BBC’nin haberine göre, yaşları 12 ile 15 arasında değişen Filistinli çocuklar bilinmeyen bir yerde toplanarak intihar saldırısı konusunda eğitiliyorlar. "Yaz okulu"nun en önemli ayağını ise "manevi eğitim" oluşturuyor. Bu eğitim kapsamında çocuklara "öldürmek kadar ölmenin de iyi bir şey olduğu" anlatılıyor ve intihar eyleminin "şehadetin en yüksek mertebesi olduğu" fikri aşılanarak körpe beyinler yıkanıyor. 
     
İsrailli öldürmek iyiymiş      Jeremy Cooke imzalı habere göre, eğitmenler ölüme gidecek olan çocuklara, intihar saldırısında ölenlerin "şehadetin en yüksek mertebesi"ne ulaştıklarını ve bu sayede "cennetin en yüksek katına çıkarak burada 70 huri tarafından ağırlandıklarını" anlatıyorlar. 
     Teknik eğitime ek olarak, çocuklara İsrailli öldürmenin iyi bir şey olduğu da aşılanıyor. "Yaz okulu"nun eğitmenlerinden, İslami Cihad üyesi Muhammed el Hattab, çocuklara İsraillileri korkutmanın tek yolunun intihar eyleminden geçtiğini öğrettiklerini ifade ediyor ve şöyle devam ediyor "İsrail’i vurmanın en etkili yolu intihar saldırılarıdır... Çocuklara da intihar eylemi yapan bir kişinin cennetin en yüksek katına gittiğini anlatıyoruz". 
     Bu çerçevede çocuklara daha önceki intihar eylemcilerinin fotoğrafları gösteriliyor, yaşam öyküleri anlatılıyor ve şu anda cennetin neresinde oldukları hatırlatılıyor. 
     



 DÜNYA 










</TEXT>
</DOC>
