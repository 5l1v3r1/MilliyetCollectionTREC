<DOC>
<DOCNO> 38533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/magazin/mag06.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SİNDİRELLA hesap verdi 
</HEADLINE>
<TEXT>

Norveç Veliaht Prensi ile evlenecek olan kraliçe adayı Hoiby, gözyaşları içinde düzenlediği basın toplantısında, geçmişte uyuşturucu partilerine katıldığını itiraf etti 
     Norveç Veliaht Prensi Haakon ile iki gün sonra evlenecek geleceğin Norveç kraliçesi Mette - Marit Tjessem Hoiby, geçmişte uyuşturucu partilerine katıldığını kabul etti. 
     Sarayda gözyaşları içinde dün bir basın toplantısı düzenleyen 28 yaşındaki kraliçe adayı Tjessem Hoiby, "Gençken, birçok insana göre daha isyankardım. Sınırları aştık ve ben bunun için çok üzgünüm" dedi. Eskiden garsonluk yapan ve modern Sindirella olarak tanımlanan Tjessem Hoiby, uyuşturucuyu kınadığını ve saray hayatına hazır olduğunu belirtti, ancak uyuşturucu kullanıp kullanmadığını açıklamadı. 
     
4 yaşında bir oğlu var      Bugüne kadar geçmişiyle ilgili demeçler vermekten kaçınan Tjessem Hoiby, basın toplantısına geçmişi hakkında konuşmak istediğini belirterek, başladı ve "Umarım artık geçmişimle ilgili daha fazla konuşmaktan kurtulurum" dedi. 
     Veliaht Prens Haakon ile 1997’de ortak arkadaşları sayesinde tanışan Mette - Marit Tjessem Hoiby’nin uyuşturucu ve alkollü araç kullanmak gibi bir dizi suçtan tutuklanmış bir adamdan evlilik dışı dört yaşında bir oğlu var. 
     



 MAGAZİN 















</TEXT>
</DOC>
