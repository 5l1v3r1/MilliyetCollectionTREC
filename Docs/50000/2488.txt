<DOC>
<DOCNO> 2488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/dunya/dun01.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben masumum hakim bey 
</HEADLINE>
<TEXT>

Almanya Dışişleri Bakanı Fischer, terör davasında soruları cevaplandırdı. Fischer, molotof kokteyli attığı, evinde silah ve terörist sakladığı gibi suçlamaları reddetti 
     MEHMET AKTAN Berlin 

     Almanya Dışişleri Bakanı Joschka Fischer dün Frankfurt’ta eski Alman teröristlerinden Hans Joachim Klein'la ilgili davada "şahit" olarak hakim önüne çıktı. 
     Fischer, 21 Aralık 1975'te Petrol Üreten Ülkeler Örgütü'nün OPEC Viyana'daki bürosunun uluslararası terörist Çakal Carlos tarafından basılmasıyla ilgili olarak yargılanan Klein'ı tanıdığını, ancak onunla yakın arkadaşlığı olmadığını belirtti. Klein ise, daha önce Fischer'i tanıdığını ve onu o dönemde kendisi için örnek bir kişi gibi gördüğünü söylemişti. 
     Duruşmada sol militan etkinliklere katıldığını dile getiren Fischer, "Büyük hatamız devleti yanlış yorumlamakta yatıyordu. Şiddeti organize edebileceğimizi sandık" dedi. Fischer, bazı sorular karşısında, aradan 25 - 26 yıl geçtiği için her şeyi iyi hatırlamadığını söylemekle yetindi. Ancak o dönemde molotof kokteyli yapıp atmadığını, ayrıca evine Kızıl Ordu Franksiyonu RAF teröristlerinin girip çıkmadığını söyledi. Fransa'da tutuklu olan Carlos önceki gün, "Fischer’in evinde silah saklandığını" öne sürmüştü. 
     


 DÜNYA 












</TEXT>
</DOC>
