<DOC>
<DOCNO> 18714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/ekonomi/eko06.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilciler zorunlu’ izinde 
</HEADLINE>
<TEXT>

İMKB’deki şirketlerin çoğunda ücretsiz zorunlu izin uygulaması yaygınlaştı, işçi çıkaranların sayısı arttı 
     Ekonomik krizin sanayicilere ve çalışanlara faturası ağır oldu. İMKB’de hisseleri işlem gören şirketlerin açıklamalarından yapılan derlemeye göre, ekonomik krizin etkisiyle sıkıntı içine giren sektörler arasında tekstil, konfeksiyon ve otomotiv sanayii başta geliyor. 
     Sanayiciler, yüzlerce çalışanı ücretli veya ücretsiz izne çıkararak, trilyonluk yatırımlarla gerçekleştirdikleri fabrikalarında üretimi durdurma gibi tedbirlerle kriz dönemini atlatma yolunu seçti. 
     Köytaş Tekstil, Gümüşsuyu Halı ve Söksa çalışanlarını ücretsiz izne çıkarırken, Uki Konfeksiyon 959 personeline 4 Haziran’a kadar ücretli, ardından da ücretsiz izin kullandıracağını açıkladı. Gümüşsuyu Halı ve Köytaş üretime ara verdiklerini de bildirdi. 
     
     Vardiya sayısı azaldı 
     Bak Ambalaj, ekonomik istikrar programının yarattığı sıkıntıları en aza indirmek ve şirketin daha rasyonel çalışmasını sağlamak üzere personel sayısını azalttı, üç vardiyalı çalışma sisteminden, fazla mesaili iki vardiyalı sisteme geçti. 
     
     İşten çıkarmalar arttı 
     Lüks Kadife, çalışan sayısını yüzde 30.7 oranında azalttı. Lüks Kadife, "Piyasalardaki beklenmedik ekonomik gelişmeler neticesinde, yönetim kurulumuzca 28 Şubat tarihindeki 117 kişilik personel sayısında 36 kişilik azaltmaya gidilmiştir" diyerek duyuruda bulundu. 
     
     Otomotivi de vurdu 
     Karsan Otomotiv, kasımda başlayan krize rağmen üretimi sürdürmesi ve hatta bu dönemde kapasiteyi yıllık 40 bin adete artıran yatırımları başlatmasına rağmen, krizin devalüasyon ile iyice derinleşmesi üzerine üretim kadrosunu daraltmak zorunda kaldığını açıkladı. 
     Bu suretle maliyetlerini düşürebilmek, verimliliğini artırmak ve hem iç, hem de dış pazarlarda rekabet gücünü korumak isteyen Karsan Otomotiv, çoğunluğu mavi yakalı personel olmak üzere toplam 150 personelinin iş akdine 27 Şubat’ta son vererek, çalışan sayısını 847’ye indirdi. 
     



 EKONOMİ 


















</TEXT>
</DOC>
