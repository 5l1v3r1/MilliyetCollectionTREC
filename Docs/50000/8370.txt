<DOC>
<DOCNO> 8370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/soneko05.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den dalglı kura geçişe destek, Cottarelli yoldan döndürüldü 
</HEADLINE>
<TEXT>

     Uluslararası Para Fonu IMF Başkanı Horst Köhler, Türk hükümetinin, meydana gelen gelişmeler karşısında, döviz kurunun dalgalanmaya bırakılması kararını IMF'in desteklediğini bildirdi. 
     Ankara'daki ekonomi zirvesinin ardından Washington'daki IMF merkezinde yapılan değerlendirme toplantısından sonra açıklama yapan Köhler, ilk baştaki muhtemel artışın ardından, enflasyonun düşme trendinin süreceği ve döviz kurunun istikrara kavuşacağı beklentisi taşıdıklarını belirtti. 
     Köhler açıklamasında şunları söyledi ''IMF, Türk yetkililerinin Türk Lirasını dalgalanmaya bırakma yolundaki kararını desteklemektedir. İleriye baktığımızda, Türk hükümetinin enflasyonu düşürme ve sürdürülebilir bir büyüme sağlama yolundaki hedefleri devam ettirmesini memnuniyetle karşılıyoruz. Parasal düzenlemenin sürmesi ve sıkı para politikalarıyla, döviz kurlarının istikrara kavuşması, muhtemel bir artışın ardından enflasyondaki düşmenin sürmesi ve IMF destekli ekonomik programdan elde edilen temel kazanımların korunması beklenmektedir.'' 
     Köhler açıklamasında, ''Türk hükümetinin ekonomik programının hedefleri değişmemekle birlikte, döviz kuru rejimindeki yeni uygulama IMF destekli ekonomik programın, makro ekonomik çerçevesinin gözden geçirilmesini gerekli kılmaktadır. Türk yetkilileri, programın yapısal bölümünün planlandığı gibi uygulanmaya devam edeceğini duyurmuşlardır. Mevcut IMF anlaşması çerçevesinde Türkiye'ye yeni kredi diliminin önümüzdeki haftalarda serbest bırakılmasına da yönelik olarak IMF yetkilileriyle Türk hükümeti arasında, programda gerekli değişikliklerin görüşülmesine bu hafta başlanacağını umuyoruz. Bu görüşmelerde, bankacılık sisteminin yeniden yapılandırılmasına ilişkin artan maliyetlerin bir kısmının karşılanması amacıyla, programda kaynak sağlanması imkanları da araştırılacak'' ifadelerini kullandı. 
     Türkiye'nin bu programının başarıya ulaşmasında özel kreditörlerin katkısının kritik önem taşıyacağını belirten Köhler, ''IMF, uluslararası ticari bankalardan Türk ticari bankalarıyla işlemlerini sürdürmelerini, Aralık 2000'de kendi istekleriyle varılan anlaşma doğrultusunda beklemektedir'' dedi. 
     Öte yandan IMF yetkilileri, IMF Türkiye masası şefi Carlo Cottarelli'nin, görüşmeler için Türkiye'ye dönmekte olduğunu belirttiler. 




</TEXT>
</DOC>
