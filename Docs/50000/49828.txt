<DOC>
<DOCNO> 49828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo11.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe potada ''yalnızları'' oynuyor... 
</HEADLINE>
<TEXT>

     Fenerbahçe Erkek Basketbol Takımı'nın bu sezon aldığı başarısız sonuçlar, taraftarlarını salondan kaçırmaya başladı. 
     Avrupa Radivoj Koraç Kupası'na erken veda eden, ligde son yaptığı maçta İTÜ'ye yenilen ve son olarak da Kuzey Avrupa Ligi'nde kendi evinde Makedon rakibine mağlup olan Fenerbahçe'de, taraftarlar tribünleri boş bırakıyor. 
     Bu sezon transferde geçtiğimiz yıllara oranla fazla yatırım yapamayan, ABD'li oyuncusu Glen Whisby'den sakatlığı nedeniyle yararlanamayan Fenerbahçe'nin, Kuzey Avrupa Ligi Güney Grubu'nda dün akşam yaptığı maçı parmakla sayılacak kadar taraftar izledi. 
     Sarı-lacivertli ekibin 85-80 kaybettiği maçı izlemek için Haldun Alagaş Spor Salonu'na yaklaşık 100 kadar basketbolsever gelirken, ortalama 1 güvenlik görevlisine 2 taraftar düştü. 
     Bu arada, Fenerbahçe'nin üst üste aldığı başarısız sonuçlar, sarı-lacivertli takımı izleyen gazeteci sayısında da büyük düşüşe neden oldu. Daha önceki sezonlarda maçlarını adeta bir medya ordusunun izlediği Fenerbahçe Erkek Basketbol Takımı'nın, Makedon KK Fersped Rabotniçki ile yaptığı son resmi maçını sadece 4 Türk gazeteci takip etti. 
     






</TEXT>
</DOC>
