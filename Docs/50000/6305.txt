<DOC>
<DOCNO> 6305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sonspo02.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba. "3 aydır penaltı çalışıyorduk" 
</HEADLINE>
<TEXT>

     Gençlerbirliği Teknik Direktörü Samet Aybaba ise iki gündür Türkiye'de bir futbol ziyafetinin izlendiğini ve bu ziyafette kendi takımının da bulunmasından gurur duyduğunu söyledi. 
     Gençlerbirliği'nin, Türkiye Kupası'nı kazanmayı amaçladığını ifade eden Aybaba, ''Bu gece Beşiktaş karşısında hedefimize bir adım daha yaklaştık. Artık hedefimiz iyice büyüdü ve Türkiye Kupası'nı müzemize götürmek istiyoruz'' dedi. 
     Beşiktaş'ın özellikle sahasında çok iyi oynayan bir ekip olduğunu kaydeden Aybaba, ''Tam maç bitti derken, Thomas'ın mükemmel golü bizi adeta diriltti. Daha sonra maç penaltılara gitti. Biz 3 aydır penaltı çalışması yapıyorduk. Semeresini de bu gece aldık'' diye konuştu. 
     Aybaba, Beşiktaş tribünlerinden maç sonunda kendisine yönelik yapılan olumsuz tezahüratlara da anlam veremediğini kaydederek, ''Ben Beşiktaş'ta 11 yıl futbol oynadım ve bu takımın kaptanlığını yaptım. 500'den fazla maç oynadığım takımın bazı taraftarlarının tepki göstermelerini kınıyorum. Benim onlardan çok daha fazla Beşiktaş'a emeğim geçmiştir'' dedi. 
     




</TEXT>
</DOC>
