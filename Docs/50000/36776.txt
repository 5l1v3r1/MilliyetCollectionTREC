<DOC>
<DOCNO> 36776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/ekonomi/aeko.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çark Eximbank’la dönecek 
</HEADLINE>
<TEXT>

Eximbank Genel Müdürü Ahmet Kılıçoğlu, ihracatı desteklemek için devletin elindeki en iyi aracın Eximbank olduğunu söyledi 
     FİNANS SOHBETLERİ - KADİFE ŞAHİN 

     İhracatçının zor pazarlara devlet desteği ile girebileceğini belirten Eximbank Genel Müdürü Ahmet Kılıçoğlu, "Bunun için devletin elindeki en güçlü araç Eximbank’tır" dedi. 
     Bankacılıkta kredilerin aktifler içindeki payının yüzde 25’e düştüğünü bildiren Kılıçoğlu, ihracatın krizden çıkış için çözüm olabileceğini söyledi. Kılıçoğlu, "Reel sektör ve bankacılık sıkıntıda. Bunlardan biri iyileşmeden diğerinin iyileşmesi mümkün değil. Reel sektörün canlanması için mali sektörün yardımcı olması gerekiyor ancak mali sektörün de sorunları var. Bir kısır döngü yaşanıyor. Bunun kırılmasında Eximbank etkili olabilir. 50’yi aşkın banka ve 3500 - 4000 firma ile çalışıyoruz" dedi. 
     Eximbank’ın haftada 50 - 60 milyon dolarlık kredi plase ettiğini bildiren Kılıçoğlu, "Bu bankalar ile olan işbirliğimiz sayesinde oluyor" dedi. 
     
İhracat sektörüne ne kadar destek vereceksiniz 
     Hazine’den aktarılan 300 trilyonluk kaynağın 186 trilyonunu kullandık, bakiyesi gelecek. Bunun dışında Dünya Bankası’ndan kullandırdığımız 250 milyon dolarlık orta ve uzun vadeli kredi var. 100 milyon doları tahsil edildi, 75 milyon doları fiilen kullandırıldı. Daha 100 milyon dolarlık bir imkan var. Dolayısıyla kısa vadede talepleri karşılamakta sıkıntı çekmeyeceğiz. 
     
Yeni kaynak imk nı var mı 
     Ekim ayında yine bir sendikasyon düşünüyoruz. 
     
Kriz kredi talebini etkiledi mi 
     Etkiledi. Kriz dönemlerinde finansman maliyetleri yükseldiği ve imkanları da daraldığı için Eximbank’a olan talep fırlar. Ama bu ikinci krizden sonra firmaların kredi taleplerinde yavaşlama oldu. Talep beklenen hızda olmadı. 
     Dünya Bankası’ndan Eximbank’a 200 milyon dolarlık bir kaynak sağlandı. 320 milyon dolarlık bir kaynak aktarımı oldu. İki ay önce 350 milyon dolarlık bekleyen talep vardı. Bu kaynak ile bunu erittik. Demek ki talep aynı hızda gelmeye devam etmiyor. 
     
TOBB kredisini nasıl kullandıracaksınız 
     Bunu tamamen mevcut kısa vadeli ihracat kredisi, sevk öncesi ve performans kredisi koşulları çerçevesinde ayrı bir faiz oranı olmadan genel prensipler çerçevesinde kullandıracağız. 200 bin dolara kadar olan kredi taleplerinin karşılanmasına öncelik edecek. Zaten bankalara tahsis ettiğimiz limitlerin asgari yüzde 40’ını KOBİ’lere kullandırmak zorundayız. 
     
Berne’de bu yıl Türkiye konuşulmayacak      Dünya Eximbanklar kuruluşu olan ve 600 milyon dolarlık iş hacmi bulunan Berne Union’ın Başkanı Ahmet Kılıçoğlu, eylülde yapılacak toplantıda ülkelerin tartışıldığı oturumda kendisinin başkan olması nedeniyle Türkiye’nin eleştiriye maruz kalmayacağını söyledi. Türkiye’nin Berne üyelerinin en fazla iş yaptığı beş ülkeden biri olduğunu bildiren Kılıçoğlu, "Bu nedenle Türkiye’yi inanılmaz derecede dikkatle takip ediyorlar. Çünkü üyelerin yaklaşık 20 - 24 milyar dolarlık iş hacmi Türkiye’de bulunuyor" dedi. Berne toplantılarında bugüne değin Türkiye ekonomisinin hep tartışıldığını ifade eden Kılıçoğlu, "Bu kez başkanlığın getirdiği avantaj ile fazla sorgulama olmaz. Belki toplantı dışında olur" diye konuştu. 
     



 EKONOMİ 

















</TEXT>
</DOC>
