<DOC>
<DOCNO> 47958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/agun.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrımcı Avrupa 
</HEADLINE>
<TEXT>

Türkiye AB’nin Gent Zirvesi’nde dışlandı. Dönem Başkanı Ankara’da atılan adımları "belirsiz" buldu. Dışişleri Bakanı Cem Ayrımcılık yapmayın’ dedi 
     GÜVEN ÖZALP Brüksel 

     Avrupa Birliği’nin AB devlet ve hükümet başkanları düzeyinde gerçekleştirdiği Gent Zirvesi’nde Avrupa’nın geleceğini oluşturma konusunda 12 aday ülkenin önüne "kırmızı halı serilirken" Türkiye dışlandı. AB Dönem Başkanı Belçika, tarihinin en büyük Anayasa reformlarından birini yapan Türkiye’nin Kopenhag kriterleri açısından attığı adımların "belirsiz" olduğunu öne sürdü. Terörle mücadele konusunda düzenlenen Avrupa Konferansı’na katılan Dışişleri Bakanı İsmail Cem, AB’yi net bir tavırla uyararak "Ayrımcılık yapmayın" mesajı verdi. 
     Gent Zirvesi sırasında AB Dönem Başkanı Belçika’nın Başbakanı Guy Verhofstadt’ın üye ve aday ülkelerin hükümet ve parlamento temsilcilerinin Avrupa’nın geleceğini tartışacağı platform olan Avrupa Konvansiyonu’na 12 aday ülkenin de katılacağını, ancak Türkiye konusunda karar verilmediğini açıkladı. 
     Belçika Dışişleri Bakanı Louis Michel, de NTV’ye yaptığı açıklamada, "Türkiye’nin AB müktesebatı ile Kopenhag kriterlerine uyum konusunda kaydettiği gelişmelerin henüz belirsiz olduğunu, bu çerçevede Türkiye’nin AB’nin geleceğine ilişkin çalışmalara katılması için karar verilmediğini" söyledi. 
     
     Acil Müdahale Gücü misillemesi 
     Michel, "Türkiye’nin Kopenhag kriterleri dışında AB’nin acil müdahale gücünün hayata geçirilmesine ilişkin çalışmaları engellemesinin de kararsızlık için belirleyici bir unsur olduğunu" belirtti. Zirvenin belki de tek kötü haberini alan aday konumuna düşen Türkiye duyduğu sıkıntıyı dün Brüksel’de dile getirdi. 
     Türkiye’nin ayrımcılık konusundaki endişelerinin haklılığına, her zaman olduğu gibi ilk destek AB Komisyonu’nun genişlemeden sorumlu üyesi Günther Verheugen’den geldi. Cem ikili görüşmede "Helsinki öncesi inişli çıkışlı döneme dönmek istemiyoruz, bu ne AB, ne de Türkiye için olumlu olur" dedi. 
     Dışişleri’nin "tatsız" diye değerlendirdiği başkanlık açıklamasına tepki gösteren Verheugen, "Türkiye diğer adaylarla eşit muamele görmeli ve onların yaptığı her katkı Türkiye tarafından da yapılmalı" dedi. 
     



 GÜNCEL 
























</TEXT>
</DOC>
