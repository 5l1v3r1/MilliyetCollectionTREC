<DOC>
<DOCNO> 2881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/siyaset/siy04.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haraç için soruşturma 
</HEADLINE>
<TEXT>
Demirel’den pamuk eller cebe 
Buffalo Operasyonu sanıklarından 30 bin dolar "haraç" istediği için hakkında soruşturma açılan Murat Demirel kendini "Biraz da siz harcayın uyarısında bulundum" diye savundu 
     GÖKÇER TAHİNCİOĞLU Ankara 

     Ankara Cumhuriyet Başsavcılığı, "Kasırga Operasyonu" çerçevesinde tutuklanmasının ardından yaklaşık 3 aydır Ankara Merkez Kapalı Cezaevi’nde bulunan Murat Demirel hakkında koğuş arkadaşlarından 30 bin dolar "haraç" istediği iddiasıyla soruşturma başlattı. 
     Demirel’in alınan ifadesi, Buffalo Operasyonu sanıklarının suç duyurusu ve "haraç" istendiğine ilişkin kanıtlar savcılığa gönderildi. Demirel’in ifadesinde, "Ben haraç maraç istemedim. Buffalocular koğuşa geldiklerinden beri, yemekleri bile ben alıyorum. Tüm masraflar benden. Biraz da siz harcayın uyarısında bulundum" dediği öğrenildi. Savcılığa verilen kanıtlar arasında "Parayı dışarıdaki bir arkadaşıma gönderin - Murat Demirel" yazılı not da yer aldı. 
     Buffalo sanıklarının yerlerinin değiştirilmesinin ardından Demirel’in, kendisi aleyhinde ifade veren Ulucanlar Operasyonu itirafçısı İrfan Durmuş’a "Koğuşta yalnız kaldık. Basında hala haberler çıkıyor. Demek ki haberleri sen sızdırıyorsun. Çek git buradan seni istemiyorum" diye bağırdığı kaydedildi. Demirel’in koğuştaki çeşitli işlerini yaptığı belirtilen Durmuş’un da, "Ben de seni görmek istemiyorum. Çeker giderim" diye karşılık verdiği ifade edildi. Tartışma sonrasında Durmuş’un da koğuşunun değiştirildiği ortaya çıktı. 
     
Koğuş Esenler’den sorulur      Demirel, koğuşundaki sorunlarla boğuşurken, eşi Ayşenur Esenler’in ise koğuş hakimiyetini ele geçirdiği vurgulandı. Koğuş arkadaşlarının "abla" diye hitap ettiği Esenler’in, hangi saatlerde sigara içilebileceğinden, koğuşta beslenen havyanların dışarı çıkarılmasına, hangi saatlerde yemek pişirileceğinden, hangi saatlerde uyunulacağına kadar her konuda söz sahibi olduğu, diğer kadınların da buna uyum sağladığı belirtildi. 
     


 SİYASET 























</TEXT>
</DOC>
