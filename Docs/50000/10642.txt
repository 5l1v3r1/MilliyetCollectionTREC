<DOC>
<DOCNO> 10642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/sontur01.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette Hizbullah alarmı 
</HEADLINE>
<TEXT>

     Emniyet Genel Müdürlüğü, kanlı eylemleriyle tanınan terör örgütü Hizbullah'ın sansasyonel eylemlere yönelik faaliyetlerini artırabileceği uyarısında bulunarak, bu örgüte karşı yoğun tedbir alınması, operasyonel ve istihbarat çalışmalarına ağırlık verilmesini istedi. Örgütün, üst düzey görevlilere suikast yapabileceği de vurgulanılarak, VİP giriş ve çıkışlarının telsizlerden sık sık anons edilmemesi ve telsiz anons kodlarının zaman zaman değiştirilmesi talimatı da verildi. 
     Diyarbakır Emniyet Müdürü Gaffar Okkan ve 5 polis memuruna yönelik suikast eylemi henüz aydınlatılamazken, Emniyet Genel Müdürlüğü, il emniyet müdürlüklerine terör örgütü Hizbullah'la ilgili bir genelge gönderdi. Okkan'a yönelik suikast saldırısıyla ilgili, ''Bahse konu suikast eyleminin mutlak itaat felsefesine inanan bir grup örgüt mensubu tarafından gerçekleştirilmiş olabileceği, önümüzdeki süreçte de bu tür eylemlerin devam edebileceği'' uyarısında bulunuldu. Emniyet Genel Müdürlüğü'nün uyarı niteliğindeki genelgesinde Adana, Gaziantep, Mersin, Şanlıurfa illerinde deşifre edilemeyen çok sayıda Hizbullah terör örgütü mensubunun bulunduğu ifade edilerek bu illerde suikast türü eylemlerin gerçekleştirilmeye çalışılabileceğine dikkat çekildi. 
     Yapılan büyük operasyonlara rağmen örgütün şehirlerdeki faaliyetlerinin yanı sıra kırsal alandaki varlığını halen koruduğu, Diyarbakır'ın Karacadağ, Silvan ilçeleri ile bağlı köylerinde ortaya çıkarılamayan sığınakların bulunduğu, terör örgütü mensuplarının kendi aralarında timlere ayrıldığının tespit edildiği kaydedildi. Bingöl ili merkez Ormanardı köyü, Solhan ilçe merkezi ve Solhan'a bağlı Melekhan köyünde örgütün aktif olabileceğine de işaret edilen genelgede, ''Daha önceki yıllarda terör örgütü PKK adına faaliyet gösteren bir kısım örgüt mensubunun günümüzde Hizbullah terör örgütü içerisinde faaliyet gösterdiği için köylerdeki yapılanmalar tamamlandıktan sonra kırsala açılabilirler'' denildi. Hizbullah terör örgütünün henüz deşifre edilemeyen çok sayıda mensubunun bulunduğu ve bunların ülke genelinde çeşitli illere dağıldığı vurgulanılarak, yapılan operasyonlar sonucu örgütün hücre sistemine geçtiği ve raporlarını sözlü sunduğunun altı çizildi. 
     Hizbullah terör örgütünün itirafçılarına yönelik saldırılara girebileceği, örgütün intihar saldırılarına girişebileceği vurgulanılan genelgede, ''Terör örgütü mensuplarının bu eylemlerde küçük çaplı eylemlerden ziyade sansasyonel eylem tarzını benimsediği, polis noktası vb. hedeflere yönelik gerçekleştirilen eylemlerin basit örgütlerin işi olduğu ve örgüte hiçbir yarar sağlamayacağının değerlendirildiği, ancak örgüte yönelik gerçekleştirilecek operasyonlar sonucu büyük kayıplar vermesi durumunda bu tür eylemlere girebileceklerdir'' uyarısına yer verildi. 
     Terör örgütü Hizbullah'a yönelik istihbari ve operasyonel çalışmalara ağırlık verilmesi istenilen genelgede bu konuda diğer güvenlik kuruluşlarıyla da yakın işbirliği yapılması talimatı verildi.VİP giriş çıkışları ve güzergahları konusunda telsizle çok sık konuşulmaması, kullanılmakta olan telsiz kodlamalarında zaman zaman değişikliğe gidilmesi istenilen genelgede, bu örgüte karşı operasyonel çalışma yapan görevli personelin deşifre edilmemesi uyarısında bulunuldu. 




</TEXT>
</DOC>
