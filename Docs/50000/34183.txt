<DOC>
<DOCNO> 34183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur24.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sema Pişkinsüt Ecevit'in Oran'daki evinde... 
</HEADLINE>
<TEXT>

     Başbakan Bülent Ecevit, DSP Aydın milletvekili Sema Pişkinsüt'ün de aralarında bulunduğu bir grup DSP milletvekilini ORAN'daki çalışma ofisinde eşi Rahşan Ecevit ile kabul etti. 
     Yaklaşık 1 saat süren kabulün ardından gazetecilerin sorularını yanıtlayan Sema Pişkinsüt, Adalet bakanı Hikmet Sami Türk'ün kendisine yönelik eleştirilerine de yanıt verdi. Pişkinsüt, Türk'ün sözlerinin hatırlatılması üzerine, Bakan Türk'ün açıklamalarını ilgiyle izlediğini belirterek şunları söyledi 
     ''Düzeyi belli bir seviyede tutarak hem de ileriye dönük demokrasiyi ve hukuku devletini yapılandırırken, elbette bedeller ödeyeceğiz. Bu bedelleri öderken de ifadelerimizi gerçekten ortaya koymamız lazım. Türkiye'de bu türdeki değerlendirmelere, bu anlayışlara eskiden beri alışığım. Artık bundan sonra da bu alışkanlığın devam etmemesi için önemli olan mücadeleyi verebilmek... en buna 12 Eylül ruhunun diri tutulması diyorum. '' 
     Türkiye'nin insan haklarına dayalı hukuk devleti olma yolunda toplumsal bir talep olarak istekte bulunduğuna işaret eden Pişkinsüt, ''Bunun önünde durmak mümkün değil. Ben bu konuyu tamamen kişiselleştirerek, parlamento çalışmaların ve kararlarını benim kendi çalışmalarımmış gibi göstererek siyasi bir linç yapılmak istendiği izlenimini alıyorum. Ama bütün her şey toplumun gözü önünde oluyor. Dolayısıyla hepsinin sonucuna halkımız karar verecek'' diye konuştu. 
     Sema Pişkinsüt bir gazetecinin DSP kongresindeki yaşanan gerginliği hatırlatarak, ''Aranızdaki buzlar eridi mi '' sorusu üzerine de buz tabirinin kullanılmasının doğru olmadığını belirterek, şöyle konuştu 
     ''Siyasi yönden bakış açılarımızdaki farklılıkları ortaya koymak durumundayız. Ancak bu farklılıkları yok saymak ya da hiçbir şey olmamış gibi davranmak ya da doğru olanlardan veya ortak karar alınabilecek konularda ortak kararı vermek tabii demokratik değerlendirmeleri zorluyor. Önümüzdeki günlerde bu konudaki değişik değerlendirmeleri her zaman için sunacağız.'' 
     Pişkinsüt, kabulün Başbakan Ecevit ve eşi Rahşan Ecevit'in davetleri üzerine gerçekleştiğini belirterek, kabule gelen diğer milletvekillerinin de bölgelerine ilişkin sorunlar hakkında bilgi verdiğini anlattı. Kendisinin de seçim bölgesi olan Aydın hakkında bilgiler aktardığını anlatan Pişkinsüt, ayrıca hazırladığı 14 sayfalık bir dosyayı da Başbakan Ecevit'e sunduğunu kaydetti. 
     Kabule, Pişkinsüt'ün yanı sıra, DSP Ankara milletvekili Zeki Sezer, Afyon milletvekili Gaffar Yakın, Zonguldak milletvekili Boray Baycık, Ankara milletvekili Tayfun İçli ve Tekirdağ milletvekili Ahmet Zamantılı eşleriyle katıldı. 
     
     






</TEXT>
</DOC>
