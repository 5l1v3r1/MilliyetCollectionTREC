<DOC>
<DOCNO> 28566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun07.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'da ünlüler film uğruna hayatlarını tehlikeye atıyorlar... 
</HEADLINE>
<TEXT>

     Filmlerindeki zor sahnelerde dublör kullanmak istemeyen ünlü oyuncular, sağlıklarını tehlikeye atıyor. 
     'Premiere'' dergisinin internet sitesindeki haberine göre, Hollywood ünlüleri, filmlerinden astronomik ücretler almalarına rağmen sağlıklarını yitiriyor. 
     Bu ünlülerin arasına son olarak ''Traffic'' filmindeki başarılı oyunuyla Oscar kazanan Benicio Del Toro'nun da katılması, ''film kurbanı'' diğer ünlüleri akla getirdi. 
     Paramount Pictures'ın ''The Hunted'' adlı filminde rol alan Del Toro, Tommy Lee Jones ile dövüş sahnesinde bileklerini kırdı. Denizin altında çekilen sahnede bıçağa uzanmak için hamle yapan Del Toro, birdenbire dengesini kaybetti. Son anda bıçağın üzerine düşmekten kurtulan aktör, bu zorlu sahnede sakatlandı. İki elinin bileğini kıran oyuncu çekimlere böylece veda etti. Ünlü aktris Sandra Bullock da geçen yılki film çekimleri sırasında bir kaza atlattı. Filmde, üç kişiyi taşıyan uçak havaalanına indikten sonra buzlanmış pistte kaydı. Kimsenin yaralanmadığı kazada uçak zarar görürken, Bullock, yaşadığı ağır şok nedeniyle uzun süre çekimlere ara verdi. 
     
     Kidman'a nazar değdi 
     Nicole Kidman da üstüste yaşadığı sağlık sorunlarını rol aldığı filmlere borçlu ''Moulin Rouge'' müzikalinin çekimleri sırasında dizini inciten sanatçı, bu nedenle rolünü Jodie Foster'a kaptırdı. Dans sahnelerinde kendisi rol almak isteyen Kidman, bu hevesini pahalıya ödedi. 
     Ayağını burkan sanatçının bütün bacağı şişince doktorlar, yeni filmi ''Panic Room''dan ayrılmasını uygun gördü. Bunun üzerine Kidman'ın yerine Jodie Foster kadroya alındı. ''Gladyatör'' filmiyle üne kavuşan Russel Crowe'un da tehlikeli sahnelerle dolu bu yapımda geçirmediği sakatlık kalmadı. Film boyunca sık sık kaza geçiren Crowe, daha iyileşmeden ''Flora Plum'' filmi için zorlu bir çalışmaya başladı. Bu filmdeki sirk cambazı rolü için vücut geliştiren ve çeşitli ''akrobasi'' denemeleri yapan aktör, bu sırada omzunu incitti. Filmde fiziksel performans göstermesi gereken oyuncunun, kısa sürede ameliyat olup kondüsyon kazanmasının zaman alacağına karar veren filmin yönetmeni Jodie Foster, Crowe'un yerine yeni bir oyuncu buldu. 







</TEXT>
</DOC>
