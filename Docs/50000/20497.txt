<DOC>
<DOCNO> 20497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/yazar/pulur.html </URL>
<DATE> 2001/05/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Çiller "Ben yargı kararıyla aklandım" 
</HEADLINE>
<TEXT>

     SAYIN Hasan Pulur 
     Milliyet gazetesinin 5 Mayıs 2001 tarihli nüshasında yayınlanan "Bu ne şiddet, bu ne hiddet, bu ne telaş .." başlıklı köşe yazınızda, Sayın Yılmaz ve benim birbirimizi karşılıklı olarak akladığımız iddia edilmiştir. 
     Bazı çevrelerce siyasi istismar amacıyla zaman zaman gündeme getirilen bu iddiaları sizin de köşe yazınızda tekrar etmeniz, yanlış ve eksik bilgiye dayandığına inanıyorum. Bu nedenle, konuyu aydınlatmak için açıklama yapma gereği duydum. 
     
     HER şeyden önce, Anayasa'nın 100. maddesinde yeralan Meclis soruşturması yolunu bir silah olarak kullandığım iddiasını kabul etmiyorum. Ben hiç kimseye karşı böyle bir savaş başlatmadım. Aksine çoğu kez hukuk kuralları da çiğnenerek benim hakkımda asılsız iddialarla Meclis soruşturmaları açıldı. Böyle bir savaş olmuşsa, ben bu savaşın müsebbibi değil, mağduruyum. 
     İkincisi, Sayın Yılmaz ve başka siyasetçiler hakkındaki Meclis soruşturmalarında, hiçbir milletvekilimize şuçlama ya da aklama yönünde herhangi bir baskı veya telkinde bulunmadım. Meclis'teki grubumuzun her üyesi bu konularda tamamen kendi vicdani kanaatleri doğrultusunda hareket etmiştir. 
     
     HAKKIMDA yapılan Meclis soruşturmalarına gelince mal varlığı ve örtülü ödenek konularındaki soruşturmalardan sadece Meclis kararıyla değil, aynı zamanda bağımsız yargının verdiği kararlarla aklandım. Şimdi bu kararları tek tek bilginize sunuyorum. 
     
     Sayın Çiller açıklamasının aynen yayınlanmasını dilemekteyse de, yerimiz buna müsait olmadığından, ayrıntıları özetleyerek, esasa sadık kalacağız. 
     Çiller şöyle demektedir 
     "Bana isnat edilen haksız mal edinme ve gerçeğe aykırı bildirimde bulunma suçlarına iştirak ettiği iddiasıyla eşim Özer Çiller hakında üç ayrı dava açılmış, bu davalar beraat kararı ile sonuçlanmış, Yargıtay'ca onanarak kesinleşmiştir. .... Benimle birlikte bu suçları işlediği iddia edilen eşim Özer Çiller bu şuçlardan beraat ettiğine göre, söz konusu kararların benim yönümden de beraat kararı niteliğinde, birer kesin hüküm oluşturduğu açıktır. 
     
     ÖRTÜLÜ ödenek konusunda, Başbakanlığı 5.5 milyar lira zarara uğrattığım iddiasıyla aleyhimde açılan tazminat davası da reddedilmiş ve karar Yargıtay'ca onanarak kesinleşmiştir. .... Mahkemenin red gerekçesi, olayda hukuka aykırı bur fiilimin ve kusurumun bulunmamasıdır. 
     
     ÖZETLE, Sayın Yılmaz'dan ve diğer siyasetçilerden farklı olarak, tarafıma yöneltilen suçlamalardan, sadece Meclis kararıyla değil, bağımsız yargı kararıyla aklanmış durumdayım. 
     
     SON olarak, Anayasa'nın 83 ve 100. maddelerinin değiştirilmesi ve bu suretle milletvekillerine ve başbakanlara bakanlara sağlanan dokunulmazlıkların kaldırılması yönünde, gerek şahsen ve gerekse DYP grubu olarak bugüne kadar her türlü çabayı gösterdiğimizi de hatırlatmak isterim. Eğer iktidar partileri bu konuda samimi ise, her iki madde de bizim de uzun zamandır önerdiğimiz Anayasa değişikliklerinin gerçekleşmesi için her türlü desteği vereceğimizi de açıkça beyan ediyorum. 
     
     







Çağ ve İslam 


Hiciv sporu... 


Öksüz - Derviş anlaşmazlığı 


Allah razı olsun 


Avrupa gündemden düştü, kriz de 
düşebilir 


Oyun içinde oyun 


Çivisi mi çıktı 


Gürüz'ün son numarası 


"Avrupa Günü" düşünceleri... 


"Siyaset - ticaret " çemberi... 


Türkiye ve enerji gerçeği 


Çiller "Ben yargı kararıyla aklandım" 


Delege avı 


Anayasa'da iki madde var 2 


Bankalar Kanunu yaşayanlar’ değil batanlar’ için 


</TEXT>
</DOC>
