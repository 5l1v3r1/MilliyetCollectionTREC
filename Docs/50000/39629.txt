<DOC>
<DOCNO> 39629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/spor/spo03.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞLEM TAMAM 
</HEADLINE>
<TEXT>

Galatasaray rahatladı, Brezilyalı golcü, Sporting Lizbon’la 4 yıllık sözleşme yaptı. Portekiz kulübü, Mpenza, Horvath ve Sphear’ın yanı sıra 5.8 milyon dolar verdi. Fleurquin de renklere dahil edildi 
     HALİL ÖZER 

     Son nokta konuldu 
     SARI - Kırmızılı ekipte transferi yılan hikayesine dönen, hemen her gün bir başka takımla anlaştığı belirtilen Mario Jardel, Portekiz’in Sporting Lizbon kulübü ile dört yıllık sözleşme yaptı. Yönetim, bu transferden 5 milyon 800 bin dolar ve Belçikalı Mbo Mpenza, Çek Horvath ve Hırvat Sphear’ı aldı. Mpenza ve Sphear dün gece geç saatlarde İstanbul’a gelirken, Horvath birkaç gün içinde takıma katılacak. 
     
     Yöneticiler sevindi 
     JARDEL, dün Fransa’dan Lizbon’a geçerek sözleşmeye imza attı, yönetim de rahat bir nefes aldı. Genel Sekreter Sinan Kalpakçıoğlu, 5.8 milyon dolarlık teminat mektubunu almak için Portekiz’e gitti. Yöneticilerin anlaşmadan son derece memnun oldukları gözlenirken, Başkan Mehmet Cansun, "Çok uğraştık. Sonunda hedefimize ulaştık. İki kulübe de hayırlı olmasını diliyorum" açıklamasını yaptı. 
     
     Fleurquin de geldi 
     YÖNETİM, Jardel sorununu çözdükten sonra Fleurquin’in de transferini bitirdi. Avusturya’nın Strum Graz takımının orta sahasında forma giyen Uruguaylı futbolcu bir yıllığına kiralandı. Fleurquin bu gelişmelerin ardından dün gece İstanbul’a geldi. Yöneticiler, futbolcu liste bildiriminin yarın dolacak olması nedeniyle dört oyuncunun ismini UEFA’ya yazdırmak için yoğun mesai yapacak. 
     
     Andres Fleurquin 
     Ülkesi Uruguay, Mevkii Orta saha Yaşı 26, Boyu 1.86 Kilosu 83 
     Defensor ve S.Graz formalarını giydi, 8 kez milli oldu, golü yok. 
     
     Mbo Mpenza 
     Ülkesi Belçika, Mevkii Forvet, 
     Yaşı 24, Boyu 1.73 Kilosu 73 
     E.Mouscron, S.Liege, S.Lizbon forması giydi. 20 kez milli oldu. 1 gol attı. 
     
     Robert Sphear 
     Ülkesi Hırvatistan Mevkii Forvet Yaşı 31 Boyu 1.84 Kilosu 81 
     Osijek, D.Zagreb, C.Brugges, Monaco, Verona, S.Lizbon, forması giydi, 8 kez milli oldu, golü yok. 
     
Ödül sıkıntısı      SARI - Kırmızılı kulüp, UEFA Kupası’nda çeyrek finalist olduğu için yönetmelik gereği hak ettiği 1.7 trilyon liralık ödülün kalan 700 milyarını yine alamadı. GSG Müdürü Kemal Mutlu’yu ziyaret eden 2. Başkan Fatih Altaylı eli boş döndü. Ödülün eylülde verilmesi bekleniyor. Öte yandan çalışmalara başlayan Galatasaray, lige verilen arada cuma günü Romanya’da Bacou ile maç yapacak. 
     



 SPOR 
























</TEXT>
</DOC>
