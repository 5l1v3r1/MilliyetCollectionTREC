<DOC>
<DOCNO> 46173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sonspo02.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'in bileği kendi sahasında bükülmüyor 
</HEADLINE>
<TEXT>

     Basketbolda Erkekler Avrupa Ligi'nde B Grubu'nda yarın İngiltere'nin London Towers takımıyla İstanbul'da karşılaşacak olan Ülkerspor, Avrupa kupalarında kendi sahasında daha başarılı sonuçlar alıyor. 
     1993-94 sezonundan itibaren Avrupa kupalarında mücadele eden Ülkerspor, bu süre içinde Türkiye'de yaptığı 62 maçın 41'ini kazanırken, 21 karşılaşmadan da yenik ayrıldı. 
     Avrupa Radivoj Koraç Kupası'nda kendi sahasında 1993-94'de 2'de 2 ve 1994-95 sezonunda aynı kupada 6'da 6 galibiyet alan Ülkerspor, 1995-96'da Avrupa Şampiyon Kulüpler Kupası'nda 9 maçta 6, Avrupa Ligi'nde 1996-97'de 8 maçta 4, 1997-98 ve 1999-2000 sezonlarında da 8 maçta 5 galibiyet aldı. Kendi sahasında en kötü sezonunu 1998-99 sezonunda yaşayan turuncu-yeşilliler, kendi sahasında yaptığı 9 maçın 4'ünü kazanırken, 5 maçı yitirdi. 
     
     Şampiyona 31 sayı fark 

     Ülkerspor, Suprolig'de geçen yıl kendi sahasında yaptığı 11 maçta yalnızca 2 yenilgi aldı. 
     Grup maçlarında yalnızca bu sezon Ergin Ataman'ın çalıştırdığı İtalya'nın Montepaschi Siena takımına yenilen turuncu-yeşilliler, geçen yılın Suprolig şampiyonu Maccabi Elite Tel Aviv, finalist Yunan Panathinaikos, Suprolig dördüncüsü Rus CSKA Moskova, gibi takımlara İstanbul'da geçit vermedi. 
     2000-2001 Suprolig şampiyonu Maccabi Elite Tel Aviv'i İstanbul'da 
     102-71 yenen 31 sayı Ülkerspor, Avrupa kupalarında kendi sahasındaki 
     en farklı skorlu galibiyetini de bu maçta elde etti. 
     Turuncu-yeşilliler, kendi sahasındaki en farklı skorlu yenilgiyi ise 1995-96 sezonunda Avrupa Şampiyon Kulüpler Kupası çeyrek finalinde İspanya'nın FC Barcelona takımı karşısında 77-105, 28 sayı aldı. 
     






</TEXT>
</DOC>
