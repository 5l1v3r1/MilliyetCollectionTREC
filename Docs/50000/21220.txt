<DOC>
<DOCNO> 21220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur09.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP "Çillerler'in çiftliğinde arama yapılmadı" 
</HEADLINE>
<TEXT>

     DYP Genel Başkan Yardımcısı Hasan Ekinci, ''DYP Genel Başkanı Tansu Çiller'in çiftliğinde arama yapıldığına'' ilişkin haberlerin doğru olmadığını ifade ederek, ''Bunlar tamamen gerçek dışı ve hayal mahsulüdür. Özer Çiller de ABD'de değil Türkiye'dedir'' dedi. 
     Ekinci, DYP Genel Merkezi'nde gazetecilere yaptığı açıklamada, gazetelerde birkaç gündür yer alan, Çiller'in çiftliğinde arama yapıldığına ilişkin haberlerin ''tamamen hayal mahsulü'' olduğunu söyledi. Ekinci, bu konuda yaptıkları açıklamaların, basın-yayın organlarında yeterince yer almadığını gördüklerini ifade etti. 
     Çiller'in Kuşadası'ndaki çiftliğinde bir keşif yapıldığını, bu keşfin yapılmasına 2 ay önce hakimin karar verdiğini kaydeden Ekinci, ''Baskın yok. 2 ay önce verilen bir keşfin icrasından ibarettir'' diye konuştu. 
     Tansu Çiller'in eşi Özer Çiller'in, ABD'de değil Türkiye'de olduğunu söyleyen Ekinci, şöyle devam etti 
     ' Yüzlerce jandarma gitti deniliyor. Hakim telefon ediyor. Yeteri kadar, yani birkaç jandarma... Her keşifte jandarma bölgesinde hakimlerin talep ettiği ölçüde jandarma gidiyor ve burada 'yüzlerce jandarma' deniliyor. Bunlar tamamen gerçek dışı ve hayal mahsulüdür. Ayrıca, Haydar Mengi'nin buraya getirilerek keşifte dinlenildiği yazılıyor. Bu da hayal mahsulü. Haydar Mengi hapiste ve dolayısıyla oraya ne gelmiş ne de getirilmiştir. Bu haberlerin gerçekle hiçbir ilgisi yoktur ve tamamen siyasi amaçlı, siyasi yıpratma için yapılmıştır.'' 
     DYP Genel Başkanı Çiller'in, muhalefette ve iktidarda hakkında söylenen ne varsa, bunlarla ilgili olarak yargıya gittiğini ve aklandığını ifade eden Ekinci, ''Kendisine ait konuşulabilecek toplu iğnenin başı kadar hiçbir şey kalmamıştır'' dedi. Ekinci, DYP'nin, kamuoyu araştırmalarında birinci parti olarak çıktığını iddia ederek, ''Kimse, DYP'nin iktidar yürüyüşünün önüne takoz koyamayacaktır'' diye konuştu. 







</TEXT>
</DOC>
