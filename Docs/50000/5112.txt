<DOC>
<DOCNO> 5112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/spor/yfbcol.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü ve Serhat 
</HEADLINE>
<TEXT>

     Kritik Zeki Çol 

     Tabelada numarasını görünce bir öfke, bir tepki, olacak gibi değil. Kenara, hocasına dönüyor, ellerini havaya kaldırıyor, "Hadi oradan" dercesine aklı sıra protesto gösterisi yapıyor. Sahadan çıkarken de aynı saygısız eda içersinde. Kulübeye bile bakmadan, oyunun sonrasını bile merak etmeden, çekip soyunma odasına gidiyor. Hani bir şey oynasa, örneğin öldürücü deparlar atsa, rakibi bunaltsa, arkadaşlarına pozisyon yaratsa, "Bunun yaptığı ayıp ama, hocanın yaptığı da iş mi şimdi" dersiniz. 
     Oysa beyzadenin yere düşüp kalkmaktan, ikide bir ayağını tutmaktan başka yaptığı iş de yok. Haa pardon Kalecide kalan bir şutunu unutmuşuz. 
     Şimdi eğri oturalım, doğru konuşalım. Fenerbahçe’nin oyununu öyle ya da böyle düzeltir, hale yola sokabilirsiniz. Ama böyle çirkinlikleri sineye çekip, karşılıksız bırakırsanız... O zaman takımın içine yaparsınız. 
     Balic, elbette yetenekli bir futbolcu. Ama mücadele etmeyen, oyuna hem fizik, hem kafa olarak kendini vermeyen bu hali, takıma hiçbir fayda sağlamıyor. 
     Oysa yerine giren Serhat... Sahada yerinde durmuyor. Doğru, deneyimsiz. Ancak hem dinamizmi, hem de sürekli golü koklayan anlayışıyla Andersson’suz günlerde Fenerbahçe’de santrforluğa herkesten daha yakın isim olarak duruyor. Serhat, Andersson’un yaptığı işi yapabilir mi Hayır, yapamaz. Zaten dikkat edin, hücumdaki etkisizliğin en önemli nedeni, savunmayı yıpratan Andersson tipi adamın olmayışı. 
     Fenerbahçe’nin oyun olarak bir başka sıkıntısı, özellikle orta sahanın, savunma blokuna verdiği desteğin yetersizliği. Ankaragücü’nün bu zaaftan yararlanıp attığı dört şutu Rüştü çıkarmasa skor ne olurdu Varın düşünün. 
     Ankaragücü ilk yarıda atak ve etkili oynadı. Rakibin üstüne gittiğinde pozisyon buldu, golü de yakaladı. Ancak sonradan oyun anlayışını değiştirdi, skoru korumaya çalıştı, verimsiz kaldı. Bu da Fenerbahçe’nin işine yaradı. Hırslı, inatçı oyunuyla Fenerbahçe turu uzatmada söktü, aldı. 
     Az önce Serhat’tan söz etmiştik... Şimdi bir noktaya dikkatinizi çekelim. Turu getiren iki golün gerisinde Serhat var. Direkten dönen topta Serhat var. Serhat oyuna girdikten sonra takımın belirgin bir hücum üstünlüğü var. Eee, o zaman. Demek ki Serhat’ta önemli bir şeyler var. Dünkü turun ilk kahramanı Rüştü, ikincisi de bu Serhat. Biri tuttu, diğeri attı. Fenerbahçe kupada zevahiri kurtardı. Son bir not hani bu Fenerbahçe’nin fizik yetersizliği vardı Gollerin birini 117, diğerini 120. dakikalarda attı. Üstelik de Türkiye’nin en çok koşan takımlarından birine, Ankaragücü’ne karşı. 
     


 SPOR 






























</TEXT>
</DOC>
