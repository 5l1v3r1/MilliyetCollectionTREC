<DOC>
<DOCNO> 48794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko27.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ticaret Örgütü büyüme hızında büyük bir yavaşlama bekliyor 
</HEADLINE>
<TEXT>

     Dünya Ticaret Örgütü DTÖ , dünya ticaretindeki büyüme hızının, bu yıl, geçen yıla göre büyük bir daralma göstererek yüzde 2'ye düşeceği tahmininde bulundu. 
     Örgütün yıllık raporunda, dünya ticaretinde geçen yıl yüzde 12 ile bir rekor oluşturan büyüme hızının, bir dizi olumsuzluk nedeniyle büyük bir düşüş göstereceği, hatta, olumsuzluklar devam ederse bu yüzde 2'lik büyüme tahminini bile ''fazla iyimser bir tahmin olabileceği'' ifade edildi. 
     DTÖ, Mayıs ayında yaptığı bir önceki tahmininde bu yıl için yüzde 7'lik bir büyüme beklediğini açıklamıştı. O zamandan bu yana meydana 
     gelen gelişmelerin bu tahmini aşağıya çekmeyi gerektirdiği, hatta yıl sonunda ortaya çıkan tablonun bu aşağıya çekilmiş tahminin de altında olabileceği vurgulanıyor. Raporda, dünya ticaretindeki beklenenden büyük yavaşlamanın ''Batı Avrupa'daki talep artışındaki beklenmedik ve büyük yavaşlama ile yılın ilk çeyreğinde ABD'nin ithalatında görülen durgunluktan kaynaklandığı'' belirtildi. Başta Doğu Asya olmak üzere tüm dünyada bilişim sanayinde üretim ve yatırımların önemli ölçüde düşmesinin de ticaretteki yavaşlamaya katkıda bulunduğu belirtilen raporda, ABD'ye 11 Eylül'de düzenlenen saldırıların durumu daha da ağırlaştırdığı kaydedildi. 
     






</TEXT>
</DOC>
