<DOC>
<DOCNO> 36652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/ekonomi/eko07.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'un da gözünü korkuttular 
</HEADLINE>
<TEXT>

Washington Belediye Başkanı’nın güvenlik harcamaları için Bush’tan 50 milyon dolar isteyip, gösterilerden de endişeli olduğunu belirttiği eylüldeki IMF ve Dünya Bankası toplantıları kısa kesiliyor 
     EKONOMİ SERVİSİ 

     ABD'nin Başkenti Washington'daki IMF ve Dünya Bankası’nın planlanan yıllık toplantısının, küreselleşme karşıtı protestolar nedeniyle kısa tutulacağı açıklandı. 
     Cenova'daki G - 8 toplantısında çıkan olayların Washington'da yaşanmasından korkan yetkililer 29 Eylül'de başlayıp 4 Ekim'e kadar sürmesi planlanan toplantının 30 Eylül'de sona erdirileceğini belirttiler. Her iki kurum tarafından yapılan açıklamada da ABD'nin Başkenti'nde kötü olayların yaşanmasından endişeli oldukları belirtildi. 
     
     40 bin gösterici gelecek 
     Küreselleşme karşıtlarının bu toplantıları protesto etmek için çok yerde çağrıda bulundukları belirtilirken yetkililer, 40 bine yakın göstericinin Washington'a gelmesini beklediklerini kaydetti. Şehrin Belediye Başkanı'nın Bush'u uyararak eylül görüşmeleri için garanti veremeyeceğini söylediği ayrıca güvenlik maliyetleri için 50 milyon dolarlık federal yardım talep ettiği bildirildi. 
     Şehrin bu tür gösterilere uygun olmadığını belirten Belediye Başkanı Bush'a yazdığı mektupta "Gösteriler bizim beklemediğimiz boyutlarda ve yoğunlukta olabilir" dedi. Öte yandan yakın eyaletlerden takviye güçlerin şehre sevk edileceği belirtildi. 
     



 EKONOMİ 


















</TEXT>
</DOC>
