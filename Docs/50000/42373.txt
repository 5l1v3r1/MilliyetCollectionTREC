<DOC>
<DOCNO> 42373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/guncel/gun02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye iki yeni üs 
</HEADLINE>
<TEXT>

İncirlik’i kullanan ABD, Diyarbakır ve Malatya üslerini de istedi, Ankara Evet’ dedi 
     UTKU ÇAKIRÖZER Ankara 

     New York ve Washington’a düzenenen terör saldırılarına karşılık vermeye hazırlanan ABD, Türkiye ile ortak tesis olan İncirlik’in yanı sıra Malatya ve Diyarbakır askeri havaalanlarını da kullanmak istediğini Ankara’ya bildirdi. Hava Kuvvetleri Komutanlığı kaynakları, "ABD’nin isteklerini yerine getireceğiz" diyerek Washington’un talebinin kabul edildiğini açıkladılar. 
     Alınan bilgilere göre Washington, terör saldırılarının arkasında olduğuna inandığı Afganistan ve gerekirse Irak’a yapacağı operasyonda lojistik destek almayı planladığı ülkelere geçen hafta gayriresmi talepte bulundu. 
     ABD’nin hava üssü ve hava sahası kullanım izni istediği ülkelerin başında Türkiye ve Pakistan’ın geldiğini aktaran kaynaklar, "Bush yönetimi Türkiye ile ortak kullandıkları İncirlik’in yanı sıra Ortadoğu’ya en yakın iki askeri havaalanı olan Diyarbakır 8. Ana Jet Üssü ile Malatya Erhaç 7. Ana Jet Üssü’nün kullanımı için de izin istedi" bilgisini aktardı. 
     
Pürüz çıkarmayacağız’      NATO’nun ABD’ye yapılan saldırılara karşı ortak savunma kararı aldığını anımsatan kaynaklar üslerin kullanımının şu ilkeye göre gerçekleşeceğini belirtti 
     "NATO Anlaşması’nın 5. maddesini kabul edip ortak savunmaya evet dediğimiz için pürüz çıkarmayacağız. Gayriresmi olurumuzu verdik. Ama üsler, ABD’nin operasyon kararını NATO’ya bildirip müttefiklerinden resmi talepte bulunmasının ardından Amerikan uçaklarının kullanımına açılacak." 
     
Irak ve Afganistan’ı vurur      ABD’nin Türkiye ile ortak kullandığı İncirlik’ten sonra, Diyarbakır ve Malatya askeri hava üslerini de kullanacak olmasının askeri önemini Türk pilotlar şöyle anlattı 
     "Öncelikle bu üslerden kaldıracağı uçaklarla Ortadoğu’da herhangi bir ülkeyi rahatlıkla vurabilir. Ama isterse Diyarbakır’dan İncirlik’ten kaldıracağı uçağa yarı yolda tanker uçaklarından havada yakıt ikmali yaptırıp Afganistan’ı bombalamaya bile gönderebilir. Bu üsler, uçak gemilerinden kalkıp bombardımana katılan uçakların acil inişleri için de çok önemli." 
     
İncirlik uyumuyor      MURAD DOĞUKANLI 

     NATO’nun 5. maddeyi yürürlüğe koymasıyla birlikte gözlerin çevrildiği İncirlik Üssü’nde hareketlilik doruğa ulaştı. Önce bir Awacs uçağı, ardından da dokuz F - 16, üç radar bozucu Prowler, bir 
     F - 15, İngilizlere ait iki Jaguar ve iki F- 16 kalkış yaptı. Bu arada iki helikopter üssün güvenliğini sağladı. Uçaklar saat 18.00’de üslerine döndü. Aynı gün saat 19.00’da 10 F - 16, üç Prowler, bir tanker uçak ile bir Awacs havalandı ve böylece yıllardır yapılmayan gece eğitimi uçuşları yeniden başlatıldı. 
     
     
Diyarbakır ve Malatya ilk kez      Adana - İncirlik Hava Üssü’nü Türkiye ile ABD ikili anlaşmalar uyarınca ortak kullanıyor. Körfez Savaşı sırasında İngiliz uçaklarıyla birlikte Bağdat’ı bombalayan ABD, 1992’den bu yana Kuzey Irak’ın denetimini bu üste konuşlandırdığı F - 16’larla ve havadan erken uyarı uçakları Awacs’larla sağlıyor. 
     Diyarbakır ve Malatya Askeri havaalanları için ise Türkiye ile ABD arasında ortak kullanım anlaşması yok. Türkiye’nin ulusal askeri unsurları olan bu üsler de, NATO Anlaşması’nın 5. maddesinde öngörülen ortak savunma ilkesi uyarınca ABD’ye kullandırılabilecek. 
     



 GÜNCEL 
























</TEXT>
</DOC>
