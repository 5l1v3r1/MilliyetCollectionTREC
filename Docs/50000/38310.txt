<DOC>
<DOCNO> 38310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/dunya/adun.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran tırmandırıyor 
</HEADLINE>
<TEXT>

Tahran-Bakü geriliminin ardından Genelkurmay Başkanı Kıvrıkoğlu’nun Bakü’ye gitme ve Türk F5’lerini de bu ülkeye gönderme kararı İran’ı öfkelendirdi. Tahran, Ankara’yı kışkırtıcılıkla’ suçladı 
     DIŞ HABERLER SERVİSİ 

     İran savaş gemilerinin Hazar’ın güneyindeki Azaralovşark yataklarında araştırma yapan iki Azeri gemisini taciz etmesiyle başlayan Bakü - Tahran geriliminde Türkiye’nin Azerbaycan’dan yana tavır alması, Genelkurmay Başkanı Orgeneral Hüseyin Kıvrıkoğlu’nun yarın bu ülkeye gidecek olması ve nihayet Bakü’ye 10 F5 uçağından oluşan Hava Kuvvetleri akrobasi timi Türk Yıldızları’nı göndermeyi kararlaştırması İran’ın tepkisine yol açtı. İran Dışişleri Bakanı Kemal Harazzi, Genelkurmay Başkanı Kıvrıkoğlu’nun Azerbaycan gezisiyle, Ankara’nın Hazar Denizi’ne ilişkin politikasını "provokasyon" olarak nitelendirdi. 
     
     Hazar, barış denizi 
     İran Dışişleri Bakanı, Türkiye’nin Hazar Denizi’nde yaşanan son gelişmelerle ilgili tavrının provokatif olduğunu olduğunu öne sürdü. Harrazi, Hazar’ın barış ve dostluk denizi olması gerektiğini söyledi. 
     Hazar Denizi’nin kıyısı olan ülkelere ait olduğunu belirten Harrazi bu nedenle denizin altındaki enerji kaynaklarının söz konusu ülkeler tarafından eşit biçimde işletilmesi gerektiğini söyledi. 
     Bu arada iki hafta önce başlayan Bakü - Tahran gerilimi de önceki gün nispeten yumuşamıştı.İran Dışişleri Bakan Yardımcısı’nın Bakü’ye gitmesi kararlaştırılmış, Azerbaycan Cumhurbaşkanı Haydar Aliyev’in de kısa zaman içinde Tahran’ı ziyaret edeceği açıklanmıştı. 
     
Bakü’de İranlı casus krizi      Bakü - Tahran gerilimine dün de casus krizi eklendi. Azerbaycan’da Milli Güvenlik Bakanlığı’na bağlı emniyet güçleri, bir süredir soruşturma yaptıkları Celalabad kentinde, İran adına casusluk yaptıkları şüphesiyle 6 kişiyi tutukladı. 
     Edinilen bilgilere göre, tutuklanan şahısların evlerinde yapılan aramalarda, İran bayrakları, İranlı dini liderlerin resimleri ve bazı plaketler bulundu. Tutuklananlar arasında, eski Dışişleri Bakan Yardımcısı Rövşen Cevadov’un yakın dostu olarak bilinen Hacı Mirhabib Hasanov da bulunuyor. Tutuklananların, İran’a izinsiz geçmeye çalışırken yakalanan Hasanov’un üzerinde çıkan bir listedeki isimler olduğu öne sürülüyor. Milli Güvenlik Bakanlığı Basın Danışmanı Araz Korbanov, "söz konusu gelişmelerle ilgili açıklamanın zamanı geldiğinde yapılacağını" söyledi. 
     



 DÜNYA 










</TEXT>
</DOC>
