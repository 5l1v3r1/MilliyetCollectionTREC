<DOC>
<DOCNO> 10455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/spor/ygsuru.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük iş 
</HEADLINE>
<TEXT>

     ÖMER ÜRÜNDÜL 

     Dün geceki hayati karşılaşmada sert ikili mücadelelere sahne olan tansiyonu yüksek, pozisyonu kısır bir maç izledik. 
     Galatasaray ilk yarıda hücum girişimlerinde bulunurken, savunma güvencesini hiç ihmal etmedi. Rakip ataklarda geriye çabuk dönmek, orta saha defans bütünleşmesiyle alan daraltmak akılcı bir uygulamaydı. Böyle bir görüntüde doğal olarak ileride yeterli çoğalma sağlanamadı. Bu yüzden de pozisyon kısırlığı gündeme geldi. Hagi’nin, kaleci Dida’nın hatasını ustaca değerlendirmesiyle kritik anda skor avantajı yakalandı. Sonra presle rakibi oynatmamak, savunma garantisini ön plana almak ve dengeli ofansif girişimlere çıkmak temel taktik prensip oldu. Maçın son dakikalarına kadar Milan’a pozisyon şansı verilmedi. Ama yine de her şey olabilirdi. Çünkü futbolda 90 dakikada tek pozisyon bulan da gol atabilirdi. İşte bu tedirginliğin yaşandığı bölümde, Jardel uzun bir pasa depar atıp buluşarak, kendi klasiğinin dışında, çok önemli bir gol attı. Ve sonuçta Galatasaray, tarihi bir başarıya daha imza atarak Şampiyonlar Ligi’nde çeyrek finale kaldı. 
     Bu galibiyetteki en önemli etken, birçok zorlu maçta sahada şekillenen takım ruhuydu. Galatasaray’ı bu maçta en fazla rahatlatan unsur ise değişik kadrolu Milan’ın kolektif yetersizlikten oyunda kopuk kopuk kendini göstermesiydi. Bu da Galatasaray’ın fizik gücünü ekonomik kullanmasına yardımcı olan faktördü. 
     Bu kadar sakatlık problemi içinde sahaya çıkan bu kadronun verdiği yürekli mücadeleye saygı duymamak mümkün değil. Bu başarıda emeği geçen herkesi kutluyoruz. 
     


 SPOR 






















</TEXT>
</DOC>
