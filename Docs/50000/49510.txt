<DOC>
<DOCNO> 49510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/guncel/gun08.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok izlenen film iyi midir 
</HEADLINE>
<TEXT>

ÇAPRAZ ATEŞ 
     BİRSEN ALTUNTAŞ 

     Türk Sineması’nın 7 temsilcisinin yer aldığı jürinin, Oscar’a aday adayı olarak henüz vizyona girmeyen "Büyük Adam Küçük Aşk"ı belirlemesinin ardından "Vizontele"nin yapımcısı ve oyuncusu Yılmaz Erdoğan’ın gösterdiği tepki, tartışmaları da beraberinde getirdi. Erdoğan, "Jüri halka bir açıklama yapmalı. Seyircinin ilgi gösterdiği hiçbir şeyden onlar hoşlanmıyor. Popüler olan her şeye karşı ilginç ve anlaşılmaz bir tavırları var. Normal şartlar altında Oscar’a gişe rekortmeni Vizontele gitmeliydi" şeklindeki tepkisi, "en çok izlenen film, en iyi film midir" tartışmasını bir kez daha gündeme getirdi. 
     
     Mine Vargı Film yapımcısı 
İyi filmi halk belirler      Halkın beğenisi her zaman çok önemlidir. Eğer bir film Türkiye’nin tanıtımı için Oscar’a gönderiliyorsa o film Türk Sineması’nın geldiği yeri göstermeli. Bu da halkın tercih ettiği filme göre belirlenmeli. Yurt dışında 3 - 4 bin kişilik jüriler Oscar’a gidecek filme karar vermekte ve sonuç daha adil olmaktadır. "Büyük Adam Küçük Aşk"ın gişesi ne olacak bilmiyoruz ama Vizontele’nin rekorunu kırması çok zor. Yılmaz Erdoğan’ın, "popülaritenin göz ardı edildiği" düşüncesine katılıyorum. İyi filmi halk belirler. 
     
     Hülya Koçyiğit Oyuncu 
Halkın sahiplenmesi çok önemli      Bir filmin çok insan tarafından izlenmesi sahiplenildiğini gösterir. Vizontele’nin Türk insanının şimdiye kadar izlediği en yüksek hasılatlı film olması onu kendisine çok yakın gördüğünü gösterir. Bu yüzden jüri karar verirken, bunu da düşünmeliydi. Zaten her yıl jürinin verdiği kararlar eleştiriliyor. Yılmaz Erdoğan’ı haklı buluyorum. Çünkü Türk halkı Vizontele’yi çok beğendi. Bu yüzden Türkiye’yi en çok izlenen Vizontele temsil etmeliydi. 
     
     Selda Alkor SODER Bşk.- Oyuncu 
Gişe tek kriter değil      Oscar seçimini yaparken iki üç saat düşündük. Üzerinde durduğumuz filmlerden biri de Vizontele’ydi ama bu değerlendirmeyi yaparken filmin çok izlenmesi üzerinde değil, farklı kriterler üzerinde durduk. Mesela, "Filler ve Çimen" de çok beğendiğimiz bir filmdi ama "Büyük Adam Küçük Aşk"ın daha evrensel olduğunu ve daha çok kişi tarafından algılanabileceğini düşündük. Kısacası kriterimiz filmin çok izlenmiş olması değil, evrensellik. Gişe başarısı o filmin en iyi olduğu anlamına gelmez. 
     
     Biket İlhan Yönetmen 
Konjonktür önemli      Vizontele de üzerinde çok durduğumuz filmlerden biriydi. Ancak jürideki 7 kişi de Türkiye’nin gündemi açısından "Büyük Adam Küçük Aşk"ın Oscar’a gönderilmesinin daha doğru olduğuna karar verdi. "Vizontele"yi dikkate almamamız gibi bir şey söz konusu olamaz. Özellikle Anayasa’daki Kürtçe yasağının ortadan kalkması ve yeni Türkiye imajı nedeniyle oy birliğiyle Handan İpekçi’nin filmini seçtik. Bu, Yılmaz Erdoğan’a rahatsızlık vermemeli. Popülariteye karşı değiliz. Eğer popüler filmler dikkate alınmasaydı Yılmaz Erdoğan’a Antalya’da ödül verilmezdi. 
     
     Kadri Yurdatap SESAM Bşk. 
Hasılat kalite değil      Bir filmin çok büyük gişe başarısı elde etmesi ödül alacağı ya da Türkiye’yi temsil edebilecek bir film olduğunu göstermez. Bir ülkeyi temsil hakkı kazanmak için popüler olmak yeterli değildir. Bir seçim yaparken, Türkiye’nin şu an içinde bulunduğu durumu en iyi ifade edebilecek filmi oraya göndermek istedik. Jüri seçim yaparken hiçbir çatlak ses çıkmadı. Oy birliğiyle seçim yaptık. "Vizontele" finale kalan ilk üç filmden biriydi. Diğerleri "Büyük Adam Küçük Aşk" ve "Balalayka"ydı. 
     



 GÜNCEL 














</TEXT>
</DOC>
