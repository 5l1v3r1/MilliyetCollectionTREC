<DOC>
<DOCNO> 30320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sonspo16.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan ve Tümer hülle için Belçika takımı ile imzaladı... 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, Fransa'nın Marsilya takımından transfer etmek istedikleri N'Gotty'i, Uluslararası Futbol Federasyonları Birliği'nin FIFA alacağı yeni kararların ardından renklerine bağlayacaklarını söyledi. 
     Düren, N'Gotty ile her konuda anlaştıklarını, ancak kulübü Marsilya'nın bu futbolcu için bonservis bedeli istediğini kaydederek, ''Biz N'Gotty için bonservis bedeli ödemek istemiyoruz. Bu nedenle de FIFA'nın yeni transfer yönetmeliğiyle ilgili alacağı kararı bekliyoruz. Bu karardan sonra N'Gotty resmen Beşiktaşlı olacak'' dedi. 
     İlhan ve Tümer tamam 
     Samsunspor'dan transfer etmek istedikleri, ancak bonservis bedelleri konusunda bir türlü anlaşmaya varamadıkları İlhan ve Tümer'e de değinen Düren, bu iki futbolcunun Belçika'nın Lommel takımıyla sözleşme imzaladıklarını ifade etti. 
     Düren, Tümer ve İlhan'ın FIFA'ya da başvurduklarını, ayrıca iki futbolcunun Belçika kulübüyle yaptıkları sözleşmelerin, FIFA kanalıyla Türkiye Futbol Federasyonu'na gönderileceğini de kaydetti. 
     Mete Düren, Arjantinli kaleci Roberto Oscar Bonano ile kesinlikle ilgilenmediklerini söyledi. 
     Bu kalecinin ismini basından öğrendiklerini belirten Düren, ''Daum'un bizden böyle bir isteği olmadı. Bu kaleci, transfer listemizde yok'' dedi. 
     Nouma'ya teklifler var 
     Düren, teknik direktör Christoph Daum'un istemediği Pascal Olivier Nouma için kendilerine birkaç Avrupa kulübünden teklif geldiğini ifade etti. 
     Yönetim kurulu olarak bu teklifleri değerlendirdiklerini vurgulayan Düren, kısa sürede bu futbolcuyu başka bir kulübe transfer edeceklerini belirtti. 
     Satış listesine koydukları Ali Eren'i takas yoluyla transfer etmek için bazı kulüplere önerdiklerini kaydeden Düren, ''Henüz Ali Eren konusunda bir aşama kaydedemedik. Bu konunun da önümüzdeki günlerde açıklık kazanacağını sanıyorum'' diyerek sözlerini tamamladı. 
     







</TEXT>
</DOC>
