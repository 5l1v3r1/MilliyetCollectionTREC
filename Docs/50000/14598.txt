<DOC>
<DOCNO> 14598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/soneko13.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, baba Bush'u ağırlıyor, ilk anlaşma internet yatırımında 
</HEADLINE>
<TEXT>

     Koç Holding Yönetim Kurulu Başkanı Rahmi Koç, ABD eski Başkanı George Bush ve The Carlyle Group temsilcileri onuruna bu akşam Rahmi M. Koç Müzesi'nde bir yemek verecek. 
     Koç Holding'den yapılan açıklamaya göre, basına kapalı olarak düzenlenecek davete Koç Topluluğu üst düzey yöneticileri, Türk iş dünyasının önde gelen temsilcileri ve bazı sivil toplum örgütleri başkanları katılacak. Basına kapalı davetin fotoğrafları ve basın bülteni, yarın basın kuruluşlarına dağıtılacak. Türkiye'de 6 Nisan Cuma gününe kadar kalacak olan The Carlyle Group'un yönetiminde, ABD eski Dışişleri Bakanı James Baker ve eski Savunma Bakanı Frank Carlucci de bulunuyor. 
     The Carlyle Group, Türkiye'deki temasları sırasında Koç Topluluğu ile çeşitli işbirliği olanaklarını değerlendirecek. Carlyle ve Koç grupları arısındaki işbirliğinin uzun vadeli ve birçok sektörü içeren bir stratejik ortaklık olması planlandı. 
     Carlyle Group temsilcileri ve Koç Topluluğu'nun üst düzey yöneticileri, Koç Holding A.Ş'de yarın biraraya gelerek telekomünikasyon, enerji ve savunma sanayi konularında uzun vadeli işbirliği amaçlı çeşitli toplantılar yapacaklar. 
     Öte yandan, Carlyle-Koç işbirliğinin ilk adımı olarak iki grup internet üzerinden firmalararası ticaret konusunda yatırım yapmak üzere anlaşmaya vardı. Kurulacak internet sitesinin yalnızca Türkiye'ye değil aynı zamada çevre ülkelere de hizmet vermesi kararlaştırıldı. 




</TEXT>
</DOC>
