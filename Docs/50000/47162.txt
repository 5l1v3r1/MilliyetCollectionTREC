<DOC>
<DOCNO> 47162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko03.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sitebank için teklif verme süresi yarın doluyor 
</HEADLINE>
<TEXT>

     Tasarruf Mevduatı Sigorta Fonu TMSF 
     bünyesindeki Sitebank için Yunanistan sermayeli NovaBank'a tanınan teklif verme süresi yarın sona eriyor. Fon, 20 Eylül tarihinde yaptığı açıklamada, Sitebank'ın hisselerinin satışı için başvuruda bulunanlardan gerekli koşulları taşıyan NovaBank'ın teklif verme süresini 17 Ekim tarihine kadar uzatmıştı. TMSF daha önce belirlediği takvim uyarınca NovaBank'ın Sitebank'ta 7 Eylül tarihine kadar inceleme yapması ve teklifini 12 Eylül mesai bitimine kadar Fon'a vermeleri gerekiyordu. TMSF Yönetim Kurulu, 8 Ağustos tarihinde yönetim ve hisseleri Fon'da bulunan Sitebank için satış sürecinin başlatılmasını kararlaştırmıştı. Buna göre, Sitebank ile ilgilenen yatırımcılar 16 Ağustos tarihine kadar başvuracaklar ve bu şekilde belirlenen yatırımcılarla gizlilik anlaşmaları yapılarak 7 Eylül tarihine kadar inceleme yapmalarına izin verilecekti. Teklif vereceklerin söz konusu tekliflerini 12 Eylül tarihine kadar TMSF'ye iletecekti. Söz konusu teklifler 17 Eylül tarihi mesai bitimine kadar değerlendirilerek ihale sonuçlandırılacaktı. Bankacılık Düzenleme ve Denetleme Kurumu BBDK tarafından 22 Ağustos tarihinde yapılan açıklamasında, başvuran yatırımcıların değerlendirilmesi sonucunda halen Yunanistan'da bankacılık faaliyetlerini sürdürmekte olan NovaBank ile gizlilik anlaşması yapılarak Sitebank'ta gerekli inceleme yapılma ve teklifini hazırlaması konusunda gerekli izinin verilmesi kararlaştırılmıştı. BDDK, 10 Temmuz 2001 tarihinde Sitebank'ın TMSF'ye devredilmesine karar vermişti. 
     






</TEXT>
</DOC>
