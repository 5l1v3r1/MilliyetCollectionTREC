<DOC>
<DOCNO> 6300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/soneko14.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Yıldırım "Eylemlerimizi bundan sonra göreceksiniz" 
</HEADLINE>
<TEXT>

     Ankara'da dün yapılan hükümet-reel sektör zirvesine davet edilmeyen İstanbul Ticaret Odası Başkanı Mehmet Yıldırım, tepkilerini gazetelere ilan vererek göstermekten yana olmadığını bildirdi. 
     Mehmet Yıldırım, ''İlan niye vereyim ki, kimi kime şikayet edeceğim'' dedi. 
     Yıldırım, yaptığı açıklamada, dünkü Meclis toplantısında, İTO'nun zirveye çağrılmamasına tepki gösterilmesi konusunda Yönetim Kurulu'na verilen yetkiyi değerlendirdi. 
     Tepki olarak ilan verilmesinden yana olmadığını ifade eden Yıldırım, haklı oldukları konularda basının gereken duyarlılığı gösterdiğine işaret etti. 
     Hükümetten bir çıkar talebinin bulunmadığını vurgulayan Yıldırım, şunları söyledi 
     'Benim hükümetten çıkar talebim yok. Sadece küçük ve orta boy işletmelerin sesini duyurmak için o toplantıya katılmak isterdik. Krizde en büyük darbeyi, KOBİ'ler aldı. 300 bin üyeli İTO, 120 bin üyeli ATO, ekonominin yüzde 60-70'ini oluşturuyor. Toplantıda, temsilcileri olmadı. Bu dışlanma gibidir.'' 
     MGK çağrısı nedeniyle toplantıya çağrılmamış olabileceklerini vurgulayan Yıldırım, ''Belki MGK çağrısını içlerine sindirememiş olabilirler. Biz de bazı şeyleri içimize sindiremiyoruz'' diye konuştu. 
     Bugüne kadar sürekli tenkit yapmadıklarını, hep önerili gittiklerini anlatan Yıldırım, bundan sonraki girişimlerine ilişkin olarak şunları söyledi 
     'Sıkıntıları dile getireceğimiz zeminleri tabii ki bulacağız. O kadar rahat kimse kendini hissetmesin. Anadolu'daki odaları toplantılarımıza çağırmaya başlayacağız, dirsek temasına başlayacağız. Demokratik kurallar içinde, ne gerektiriyorsa yapacağız. Eylemlerimizi göreceksiniz bundan sonra.'' 




</TEXT>
</DOC>
