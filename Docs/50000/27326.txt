<DOC>
<DOCNO> 27326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sondun01.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Hatemi yanlılarına saldırı...30 kişi yaralandı 
</HEADLINE>
<TEXT>

     İran'ın Meşhed kentinde Cumhurbaşkanı Muhammed Hatemi'nin seçimleri 2. kez kazanmasını kutlamak için düzenlenen bir toplantıya saldıran kimliği belirsiz kişiler, 30 kişiyi yaraladı. 
     Hembestegi gazetesinin bugünkü haberine göre, Hatemi'nin kardeşi Meclis 2. Başkanı Muhammed Rıza Hatemi'nin konuşma yaptığı İslami İran Katılım Cephesi tarafından düzenlenen toplantıda, Cumhurbaşkanı lehine sloganlar atılmaya başlanması üzerine 40 kadar kimliği belirsiz kişi, toplantıya katılanlara bıçak ve demir muştalarla saldırdı. 
     Saldırının olduğu binaya yakın sokaklarda oturanların yaralıları daha fazla saldırıdan korumak için evlerinde sakladıkları belirtilirken, saldırganların polis müdahalesi olmadan olay yerini terkettiği kaydedildi. 
     Bir parti yetkilisi ise, iki taraf arasındaki çatışmanın yarım saat kadar sürdüğünü, ancak polisin hiçbir müdahalede bulunmadığını söyledi. 
     Konuşmasında, ''seçimlere katılmayan yüzde 33'ün mesajının da dinlenmesini gerekir'' diyen İslami İran Katılım Cephesi'nin Genel Sekreteri Muhammed Rıza Hatemi, küçük bir grubunun yabancıların etkisiyle, diğerlerinin ise reformcuların ülkenin ekonomik sorunlarını çözme gücüne sahip olmadığını düşünerek seçimlere katılmadığını söyledi. Bu grupların da reform sürecine katılmasını sağlamak gerektiğini belirten Rıza Hatemi, Cumhurbaşkanı Hatemi'nin 8 Haziran'da yeniden seçilmesinin ''herkes için bir zafer olduğunu, hiçbir grubun bu zaferin kendisine ait olduğunu iddia edemeyeceğini'' belirterek, ''Bugün İran halkı reform, demokrasi ve kanun hakimiyeti yolunda ilerliyor'' dedi. 
     Meşhed'deki saldırı, Hatemi'nin yeniden seçildiği 8 Haziran'dan bu yana yaşanan en büyük şiddet olayı oldu. Seçim sonuçlarının ilan edildiği 9 Haziran günü de gece geç saatlerde başkent Tahran'da bazı sokaklarda kutlama yapan çoğunluğu genç reform taraftarları ile muhafazakar gruplar arasında kısa süren küçük çatışmalar olmuştu. 






</TEXT>
</DOC>
