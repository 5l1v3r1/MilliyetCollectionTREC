<DOC>
<DOCNO> 14294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/ekonomi/eko05.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mal devrine bürokrat engeli 
</HEADLINE>
<TEXT>

Bankaların içini boşaltanların mal varlıklarının Fon’a devrini öngören düzenleme, Merkez Bankası ve Bankalar Birliği’nin itarzı üzerine BDDK’ya geri gönderdi 
     HARUN GÜREK Ankara 

     El konan bankaların içini boşaltanlardan devletin 12 katrilyon liralık alacağının hızla tahsil edilmesini öngören tasarıyı engelleyenlerin, Merkez Bankası ve Bankalar Birliği bürokratları olduğu ortaya çıktı. Bankacılık Düzenleme ve Denetleme Kurulu BDDK tasarıyı değiştirmeden tekrar hükümete gönderiyor. 
     Başbakanlık tarafından imzalar tamamlanmadığı için geri gönderilen tasarı, yeni Başkan Engin Akçakoca başkanlığında toplanan BDDK’da tekrar değerlendirildi. 
     BDDK’nın geçen hafta yaptığı toplantıda, tasarıda ısrar edilmesi kararlaştırıldı. 
     BDDK kaynakları, Avrupa ve Amerika’da banka batıranlara karşı çok sert yaptırımların uygulandığını, bu tür kişilerin bütün malvarlıklarına el konduğunu anımsatarak, "Deyim yerindeyse banka batıranların ocaklarına incir ağacı dikilir. Bu düzenlemede, mülkiyet hakkının ihlali söz konusu değil" değerlendirmesini yaptı. 
     
     İtiraz bürokratlardan geldi 
     Zekeriya Temizel döneminde hazırlanan, el konan bankaların alacaklarının vergi alacağı gibi tahsil edilmesini, bankaların içini boşaltanların bu yolla elde ettikleri mal varlıklarının devletin alacağına karşılık devir alınmasını öngören tasarı, hükümete sunulduktan sonra görüş için Merkez Bankası ile Bankalar Birliği’ne gönderildi. 
     Merkez Bankası eski Başkanı Gazi Erçel, Başkan Yardımcısı Aydın Esen ve Ziraat Bankası Genel Müdürü, Bankalar Birliği Başkanı Osman Tunaboylu imzasıyla gelen yazıda tasarının Anayasa’ya aykırı olduğu savunuldu. 
     
     Mülkiyet hakkı ihlali’ 
     Erçel, Esen ve Tunaboylu görüş yazılarında, el konan bankaların sahiplerinin bankaların içini boşaltarak edindikleri mal varlığının, Tasarruf Mevduatı Sigorta Fonu TMSF tarafından devletin alacağına karşı devralınmasının mülkiyet hakkının ihlali olduğunu ileri sürdü. 
     Söz konusu üç bürokrat görüş yazılarında, el konan bankaların zararlarının devlet tarafından ödenmesine karşın, alacaklarının özel hukuk sözleşmesinden doğan alacaklar olduğunu da savunarak, bu alacakların tahsilinde Amme Alacakları Yasası’nın hükümlerinin uygulanamayacağını da iddia etti. Bazı bakanların, bu görüş yazıları üzerine tasarıyı imzalamamakta direndiği bildirilidi. 
     


 EKONOMİ 






















</TEXT>
</DOC>
