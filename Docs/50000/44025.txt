<DOC>
<DOCNO> 44025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/gun01.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cani korumalar 
</HEADLINE>
<TEXT>

Ermenistan Cumhurbaşkanı ile şarkıcı Charles Aznavour’un gittiği gece kulübünde korumalar, masaya yaklaşmak isteyen Gürcü’yü öldürdü... 
     DIŞ HABERLER SERVİSİ 

     Ermenistan Cumhurbaşkanı Robert Koçaryan’ın, bir cinayete karışan korumalarını, olayla ilgili sürdürülen soruşturma nedeniyle geçici olarak görevden aldığı bildirildi. 
     Merkezi Erivan’da bulunan Mediamax’ın haberine göre, 24 Eylül akşamı Fransız sanatçı Charles Aznavour ile ünlü Aragast Caz Kulübü’ne giden Koçaryan’ın kulüpten ayrılmasından kısa bir süre sonra Gürcü uyruklu Pogos Pogosyan 43 kulüp tuvaletinde ölü bulundu. Yapılan ilk incelemelerde Pogosyan’ın vücudunda çok sayıda darp izine rastlandı. 
     
     Hakaret etti 
     Ermeni gazetelerinde yer alan habere göre, "Kulüpte Koçaryan’ın masasına yaklaşarak Koçaryan’a çıkışan ve hakaret eden Pogosyan, korumalarca zor kullanılarak uzaklaştırıldı." Bazı gazeteler de görgü tanıklarına dayanarak, Pogosyan’ın öldürülmeden önce Aznavour’a yaklaşıp bir şeyler söylemek istediğini, bu sırada Koçaryan’ın korumalarınca durdurulunca Koçaryan’a hakaret ettiğini yazdılar. 
     
     Korumalar görevden alındı 
     Ermenistan Cumhurbaşkanlığı Basın Merkezi’nden yapılan açıklamada da, Koçaryan’ın İçişleri Bakanı ve başsavcıya bizzat emir vererek, Pogosyan’ın ölümünden sorumlu olanların bulunmasını istediği belirtildi. Açıklamada, soruşturma çerçevesinde adı geçen korumaların da geçici olarak görevden alındığı kaydedildi. 
     Fransız şarkıcı Aznavour, Papa 2. John Paul’a Ermenistan ziyaretinde eşlik etti. 
     



 GÜNCEL 
























</TEXT>
</DOC>
