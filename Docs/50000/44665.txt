<DOC>
<DOCNO> 44665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun04.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Bin Ladin Pamir dağlarında... 
</HEADLINE>
<TEXT>

     Pakistan'da yayınlanan The News Gazetesi, ABD'nin 11 Eylül'deki saldırılardan sorumlu tuttuğu Suudi asıllı terörist Usame bin Ladin'in, Tacikistan, Çin ve Pakistan sınırlarındaki ulaşılması zor Pamir Dağları'nda bulunduğuna inandığını yazdı. 
     The News Gazetesi'ndeki haberde, geçen haftaya dek herkesin Bin Ladin'in Afganistan'ın güneyindeki Kandahar bölgesini terk ettiğini ve Uruzgan'daki mağaralardan birinde saklandığını düşündüğü belirtildi. 
     Haberde, Bin Ladin'in kuzeydeki Pamir Dağları'nda olduğu yönündeki ilk bilgileri Rusların verdiği ve Rus istihbarat servislerinin Amerikalılara bu ''geçit vermez'' dağlardaki yolları belirten haritalar sağladıkları kaydedildi. 
     Büyük bölümü Tacikistan sınırlarında kalan ve en yüksek tepesi 7 bin 500 metreye ulaşan Pamir Dağları, büyük stratejik öneme sahip bulunuyor. 
     Tacikistan, Pakistan ve Çin arasında bulunan ve ''Vakhan Koridoru'' olarak adlandırılan bu dünyadan uzak bölgede yalnızca Kırgız göçerler ve Müslüman İsmaililer yaşıyor. Eski SSCB'nin 1979-1989 yılları arasındaki Afganistan işgali sırasında Pamir Dağları'na üsler kurduğu biliniyor. The News'a göre, Bin Ladin eski SSCB'nin bu terk edilmiş üslerinden birine sahiplenmiş durumda bulunuyor. 
     






</TEXT>
</DOC>
