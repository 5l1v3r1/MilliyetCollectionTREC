<DOC>
<DOCNO> 34122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sondun06.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Prensi Philip'ten bir gaf daha... 
</HEADLINE>
<TEXT>

     İngiltere Kraliçesi Elizabeth'in eşi Prens Philip, bir çocuğa ''astronot olabilmek için çok şişmansın'' diyerek gaflarına bir yenisini ekledi. 
     İngiliz gazetelerinde çıkan haberlere göre 80 yaşındaki Prens Philip, hedefinin uzaya gitmek olduğunu söyleyen 13 yaşındaki Andrew Adams adlı çocuğa, ''Bu amacına ulaşmak istiyorsan kilo vermek zorundasın'' dedi. 
     İngiliz bulvar gazetesi Mirror'ın haberine göre Andrew Adams, ''Prens Philip'in söylediği söz duygularımı incitti, ancak şaka yaptığını farzederek olayı gülerek geçiştirmeye çalıştım'' diye konuştu. 
     Andrew'un annesi Jacqueline de gazetelere verdiği demeçte, Prens Philip'in söyledikleri hakkında büyük öfke duyduğunu belirterek, ''Bu kalitedeki bir insanın, niçin böylesine hoş olmayan bir sözü söylemesi gerektiğini anlayamadım'' dedi. 
     Philip bu sözlerini, İngiltere'nin kuzeyinde bulunan Salford Üniversitesi'ndeki bir roket projesini incelemek amacıyla düzenlediği ziyaret sırasında söyledi. 
     İncitici gaflarıyla ünlü Prens Philip, 1986 yılında Çin'e düzenlediği bir gezi sırasında, başkent Pekin'i ''korkunç'' olarak nitelendirmiş ve oradaki İngiliz öğrencilere, ''Burada çok kalırsanız, hepiniz çekik gözlü olursunuz'' demişti. 
     Prens Philip, 1981'de İngiltere'de ekonomik durgunluğun olduğu bir zamanda da, ''Herkes daha çok boş vakitleri olmasını istiyordu. Şimdi de işsiz olduklarından şikayet ediyorlar'' demişti. 






</TEXT>
</DOC>
