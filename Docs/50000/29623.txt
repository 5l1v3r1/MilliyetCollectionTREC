<DOC>
<DOCNO> 29623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/yasam/yas03.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın Şef'e yargı desteği 
</HEADLINE>
<TEXT>

Dünyanın altıncı kadın Senfoni Orkestrası Şefi İnci Özdil'i 'danışma memuru' yapan zihniyete, yargıdan hak ettiği tokat geldi 
     ÖMER ERBİL İstanbul 

     Antalya 2. İdare Mahkemesi, Türkiye'nin tek, dünyanın altıncı kadın orkestra şefi İnci Özdil'in açtığı davada hukuk dersi verdi. 
     Şef Özdil'in başı, geçen aralık ayında, Antalya Kültür Merkezi'nde düzenlenen 'İnönü'yü Anma Konseri'nin tanıtımı için bastırdığı afişler yüzünden derde girmişti. Olayı soruşturan bakanlık müfettişi, konserin tanıtımı için topu topu 15 afiş ve 200 el broşürünü 'izinsiz' bastırdığı gerekçesiyle, Şef Özdil'in görev yerinin değiştirilmesini istedi. Ve Şef Özdil, geçici görevle Güzel Sanatlar Genel Müdürlüğü'ne 'danışman memur' olarak gönderildi. 
     
     Amaç hukuka aykırı 
     Bunun üzerine Özdil, Antalya 2.İdare Mahkemesi'ne dava açarak yürütmenin durdurulmasını istedi. 
     Bu davayı sonuçlandıran mahkeme, geçici görevlendirmenin bir kamu görevlisini görevinden uzaklaştırmak için kullanılmamasını amaç yönünden hukuka aykırı buldu. Oybirliğiyle yürütmenin durdurulmasına karar verdi. Orkestra şefimiz İnci Özdil, şimdi, iki ay aradan sonra tekrar orkestrasına kavuşmayı bekliyor. 
     
     Hayatı başarı 
     1983 yılında Ankara Konservatuvarı Piyano Bölümü'nü bitiren İnci Özdil, devlet bursu ile İngiltere'ye gitti. Guidhall School of Music ile Royal Academy of Music'i bitirdi. İtalyan şef Carlo Maria Glulini'den ders aldı. 1988’de Kraliyet Akademisi Orkestra Şefliği bölümünü birinci bitirdi. 1992 - 94 arası İstanbul Devlet Senfoni Orkestrası'nda şeflik yaptı. 1999’da Antalya'da Devlet Senfoni’yi kurdu. İnci Özdil'in yurt içinde ve dışında yüzlerce ödülü bulunuyor. 
     



 YAŞAM 





















</TEXT>
</DOC>
