<DOC>
<DOCNO> 26458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/soneko22.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB yarın Başkan Miras'ın istifa dilekçesini görüşmek için toplanacak 
</HEADLINE>
<TEXT>

     Türkiye Odalar ve Borsalar Birliği TOBB Genel Sekreteri Şefik Tokat, 7 Yönetim Kurulu üyesinin istemi üzerine, Odalar Birliği Başkanı Fuat Miras'ın 8 Haziran Cuma günü verdiği istifa dilekçesini görüşmek üzere, yarın, Yönetim Kurulu'nu olağanüstü toplantıya davet etti. 
     TOBB Genel Sekreteri Şefik Tokat Yönetim Kurulu üyelerine gönderdiği yazıda şöyle dedi 
     ''Birliğimiz Yönetim Kurulu Başkanı Sayın Fuat Miras'ın Yönetim Kurulu'ndan istifası ile ilgili 8.06.2001 tarihli dilekçesinin görüşülüp değerlendirilmesi için 7 yönetim kurulu üyemizin, Yönetim Kurulu Başkan Vekili Sayın Rifat Hisarcılıoğlu'na müştereken vermiş oldukları yazı üzerine Yönetim Kurulumuz'un 13.06.2001 Çarşamba günü saat 12.00'de birlik merkezinde olağanüstü tolantıya davet edilmesi derkenar talimatla Genel Sekreterliğe bildirilmiştir. Gereğini bilgilerine arz ederim.'' 
     Öte yandan, TOBB Başkanı Fuat Miras ''Pazartesi günü uygulanmaya konulmak üzere böyle bir dilekçe verdim'' dedi. Yarın Yönetim Kurulu'nun toplantıya çağrılmasıyla ilgili kendisine elen bir yazı olmadığını söyleyen Miras, istifa dilekçesinde sağlık nedenlerini gösterdiğini bildirdi. Miras, ''Bu konuda fazla konuşmak istemiyorum'' dedi. 
     

</TEXT>
</DOC>
