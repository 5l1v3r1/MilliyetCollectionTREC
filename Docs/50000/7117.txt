<DOC>
<DOCNO> 7117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/guncel/gun05.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Artçının böylesi 
</HEADLINE>
<TEXT>
Dünya sallandı 237 ölü 
El Salvador’daki 7.6’nın ardından Yunanistan, Çin ve Endonezya’da depremler dünyayı beşik gibi salladı 
     DIŞ HABERLER SERVİSİ 

     El Salvador'u geçen ay vuran 7.6'lık depremin ardından dünya beşik gibi sallanmaya başladı. Aynı ülke, önceki gün 6.6 büyüklüğünde en az 274 kişinin öldüğü bir depremle ikinci kez sarsılırken, Yunanistan, Çin ve Endonezya'da da irili ufaklı depremler meydana geldi. 
     El Salvador'u bir ay içinde ikinci kez vuran şiddetli depremde ölenlerin sayısı 274'e yükselirken, 2 bin 432 kişinin yaralandığı ve 2 bin 200 evin de tahrip olduğu bildirildi. 
     Richter ölçeğine göre 6.6 büyüklüğündeki depremden hemen sonra başlatılan çalışmalar, kapanan yollar ve elektrik hatlarının çökmesi nedeniyle güçlükle sürdürülüyor. 
     La Paz, San Vicente ve Cuscatlan bölgelerinde ölü sayısının artmasından korkuluyor. Ülkeyi 13 Ocak'ta vuran 7.6'lık ilk depremde 827 kişi ölmüş, 4 bin 500'den fazla kişi yaralanmış, 2 bin kişi kaybolmuştu. 
     
ENDONEZYA      Sumatra Adası’nda önceki gece meydana gelen depremin aletsel büyüklüğünün 5 olduğu ve halk arasında paniğe yol açtığı bildirildi. Avustralya Jeoloji Gözlem Kurumu tarafından 7.3 olarak ölçülen depremin Bengkulu Bölgesi ve başkent Cakarta'da hissedildiği, can ve mal kaybına ilişkin herhangi bir bilgi bulunmadığı belirtildi. Bengkulu bölgesinde geçen haziranda meydana gelen 7.9 büyüklüğündeki depremde 120 kişi ölmüştü. 
     
YUNANİSTAN      Ülkenin çeşitli bölgelerinde hafif ve orta şiddette depremler meydana geldi. İyon Denizi'nde Paksos Adası yakınları dün sabah 08.36'da Richter ölçeğine göre 5 büyüklüğünde bir depremle sallandı. Aynı bölgede saat 00.26'da da 4.2 büyüklüğünde bir deprem oldu. Atina'da da dün saat 06.04'ten itibaren 10 dakika arayla hafif sarsıntılar yaşandı. Yetkililer, merkez üssü Atina'ya 20 kilometre uzaklıktaki Parnita olan sarsıntıların, 3.5, 3.8 ve 3.4’lik olduğunu duyururken, mal ve can kaybı olmadığı kaydedildi. 
     
ÇİN      Güneybatıdaki Sichuan eyaletinin Yajiang ilçesinde dün yerel saatle 15.27'de 5.0 büyüklüğünde bir deprem oldu. Yeni Çin haber ajansının bildirdiğine göre, Yajiang ve Jiolong ilçelerinde hissedilen depremin yol açtığı hasar konusunda bilgi alınamadı. 
     


 GÜNCEL 






















</TEXT>
</DOC>
