<DOC>
<DOCNO> 39299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/guncel/gun00.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
25’i geçen kadın zor evlenir 
</HEADLINE>
<TEXT>

Uzmanlar "30’una gelmiş kadın için 35 yaşında bir eş uygundur. Ancak bu yaştaki erkekler genelde evli olduğu için kadının işi zorlaşır" diyor 
     Evlilikte Mutluluğun Sırları - 2 
Semra Kardeşoğlu 

     Evlilik Enstitüsü’nde çiftlere danışmanlık yapan Psikiyatr Doç. Dr. Armağan Samancı’nın 16 ila 22 yıllık evli çiftler üzerinde yaptığı bir araştırmaya göre, her yüz çiftten 16’sının evliliği boşanmayı düşündürecek kadar kötü. Geriye kalanların yüzde 36’sının evliliği ise orta düzeyde... Yüzde 48’i de evliliklerini iyi buluyor... Samancı, eski Roma’dan bu yana en sağlam kalan kurumun evlilik olduğunu söylüyor ama son yıllarda en çok sorun yaşayan kurum olduğunu da kabul ediyor. Samancı evlilik sorunlarıyla ilgili sorularımızı yanıtladı. 
     
     DOKTORLAR TEHLİKEDE 
     "Evlilikte sorunum var" diyerek size başvuranlara nasıl yaklaşıyorsunuz 
     Bireysel özelliklerini, sonra çift olarak bütün alanlarını değerlendirip hangi alanlarda problem yaşandığını buluyoruz. Ardından terapiye geçiyoruz. 
     
     Sorunlar bazı mesleklerde daha mı fazla 
     Profesyonel grup riskli. Özellikle son ekonomik krizle birlikte yönetici, işadamı, bankacılar da sorun yaşanıyor. Kimi meslekler de yoğun stres, uzun süreli çalışma saatleri nedeniyle risk taşıyor. Doktorlar ve özellikle gazeteciler bu gruba giriyor. 
     
     FLÖRT FAZLA UZARSA...’ 
     Evlilik için ideal bir yaş var mı 
     İdeal evlilik yaşı 20’li yaşların ortaları. Kadının yaşının erkekten büyük olması evlilikte bir risk faktörü, toplumda kabul görmüyor. Erkeğin beş altı yaş büyük olması ise iyi bir fark. 
     
     Geç evlenmek riskli mi 
     Kadında evlenme olasılığı 25 yaşından sonra hızla düşüyor. 30 yaşına gelmiş bir kadına 35 yaş civarındaki erkekler uygun. Ancak o yaştakilerin çoğu evli, bek r olanlar da 25 yaş civarı kadınlara ilgi duyuyor. Bu durumda kadının alanı daralıyor. Bunun yanında yaşla birlikte kadında hırpalanma artıyor. 20’li yaşların ortasında bir kadın ilişkisini kaybederse evlenmesi daha da zorlaşıyor. Flört ilişkisinin de en fazla 3 yıl içinde evliliğe yönelmesi gerekir. 
     
     İLK BEŞ YILI BİR GEÇİN... 
     Sorunlar kaçıncı yılda başlıyor 
     İlk 10 yıl önemli bir dönem. Beş yıl da bir sınır. Boşanmaların yüzde 46.2’si ilk beş yılda oluyor. 
     
     Sorunlar nasıl ortaya çıkıyor, nasıl önlenebilir 
     Evliliğin ilk yıllarında duygusal bağımlılık devam eder. Sonra iki kişiden biri bireyselliğini yaşamayı ister. Duygusal olarak uzaklaşmıyorsanız bu tehdit olmaz. Evliliğinizin en az ilk iki yılı çocuk yapmayın, ilişkinizin gelişmesine izin verin. 
     

</TEXT>
</DOC>
