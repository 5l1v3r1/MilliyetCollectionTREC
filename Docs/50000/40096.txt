<DOC>
<DOCNO> 40096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/yasam/yas03.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay tekstilci aşırı hız kurbanı oldu 
</HEADLINE>
<TEXT>

Eşiyle, jigololuk yapan mankenin ilişkisini videoya kaydeden Necip Uz, trafik kazasında öldü 
     ŞAKİR AYDIN İstanbul 

     Tekstilci iş adamı Necip Uz'un adı ilk kez 2000 yılının Nisan ayında gündeme geldi. Uz, eşi Nurten'le para karşılığı anlaştıkları eski manken Gürcan Şen'in sevişmelerini video kasete çekmiş, bu kaset daha sonra şantaj amacıyla kullanılınca da 'sosyetede jigola skandalı' patlak vermişti. 
     Olayla ilgili Uz'un, Bakırköy Cumhuriyet Başsavcılığı'na yaptığı suç duyurusunun ardından Şen'in de aralarında bulunduğu üç kişi hakkında dava açılmıştı. Gıyabi tutuklu aranan Şen'in dosyası ayrılırken, iki arkadaşı 16 yıl 8'er ay ağır hapis cezasına çarptırılmıştı. 
     İş adamı Uz'un bu skandaldan beri duyulmayan adı, dün korkunç bir trafik kazası ile 'son kez' gündeme geldi. 
     
Yine kadın’ var      Florya yönüne giden Uz'un kullandığı 34 NCP 52 plakalı lüks cip, dün sabaha karşı saat 02.30 sıralarında Yeşilköy İstasyon Caddesi üzerinde aşırı hız ve dikkatsizlik sonucu kontrolden çıktı. 
     Necip Uz'un arkadaşları Bülent Gözen ve Zindan Altan adlı kadının da bulunduğu cip, önce yol kenarındaki reklam panosuna ardından da park halindeki 34 HOB 07 plakalı otomobile çarptıktan sonra takla atarak durdu. Cipten yaralı çıkarılan Uz, Gözen ve Altan hastaneye kaldırıldı ancak Uz, tüm müdahalelere rağmen kurtarılamadı. Bu arada, bazı görgü tanıkları, kazadan hemen sonra bir kadının araçtan çıkarak kaçtığını öne sürdü. 
     



 YAŞAM 



















</TEXT>
</DOC>
