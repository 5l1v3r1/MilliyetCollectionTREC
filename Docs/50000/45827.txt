<DOC>
<DOCNO> 45827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/dunya/dun02.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AMERİKALILAR OPERASYONU SEVİNÇLE KARŞILARKEN, YENİ İNTİKAM BEKLENTİSİ ENDİŞE YARATTI 
</HEADLINE>
<TEXT>
Ya yine saldırırsa 
El Kaide'nin misilleme olasılığı, ABD'yi alarma geçirdi Beyaz Saray çevresi trafiğe kapatıldı. Cami ve sinagoglar için ek polis birlikleri görevlendirildi 
     DIŞ HABERLER SERVİSİ 

     Afganistan'a önceki gün hava saldırısının başladığı saatlerde Amerika'nın büyük kentlerindeki güvenlik önlemlerinin önemli ölçüde artırıldığı gözlendi. Usame bin Ladin'e bağlı militanların operasyona misillemede bulunmasından endişe edilirken, Utah'tan New York'a birçok kentin sokaklarında 11 Eylül sonrasında alınan tedbirlere ek olarak yeni önlemler alındığı görüldü. 
     Washington'da Beyaz Saray çevresindeki birçok cadde, ile Dışişleri Bakanlığı'nın bulunduğu cadde trafiğe kapatılırken Pennsylvania'da tren istasyonları, bomba uzmanları ve köpeklerce arandı. 
     
     Limanlarda 24 saat devriye 
     Hükümet binalarının önüne park yasaklandı. Önemli binalara girişlerde aramalar artırıldı. Baltimore'da cami ve sinagogların yanı sıra önemli binaların çevresinde ek polis birimleri görevlendirildi. Sahil devriye botları, 300 ABD limanının çevresinde 24 saat devriyeye başladı. 
     Operasyonun başlamasının hemen ardından Missouri'deki yerel senato binası ziyarete kapatıldı. Personelin işinin başında kalması sağlanırken, binanın dış cephesindeki ışıklar söndürüldü. Utah'ta ilan edilen güvenlik alarmı sonrasında Ulusal Muhafızlar otoyollarda denetime başladı. Chicago, Detroit, Kansas City ve Florida havaalanlarındaki güvenlik birimleri alarma geçirildi. 
     Maryland'de düzenlenen futbol karşılaşmasında ulusal muhafız birlikleri görevlendirildi. 
     
     Beyazıt Camii’nde protesto 
     DİNÇER ŞEREF 

     Beyazıt Camii’nde ikindi namazının ardından toplanan 300 kişi, Afganistan’daki saldırıda yaşamını yitirenler için dua edip operasyonu lanetledi. "Kahrolsun Amerika, siyonizme karşı omuz omuza" şeklinde slogan atan topluluk sessizce dağılırken, şüpheli görülen 3 kişi gözaltına alındı. 
     
     ABD’de şarbon paniği başladı 
     ABD’nin Florida eyaletinde şarbondan ölen Bob Stevens’tan sonra aynı binadaki Thu Sun gazetesinin ofisinde çalışan bir kişinin de burnunda şarbon bakterisi tespit edildi. Şarbon bakterisini taşıdığı belirlenen bir kişinin de Miami - Dade’de hastanede tedaviye alındığı belirtildi. ABD’de 25 yıl sonra 3 kişide şarbon hastalığının görülmesi teröristlerin biyolojik saldırı gerçekleştirdiği endişesini yarattı. FBI da operasyon başlattı. 
     
     Biyolojik savunma kitabı yok’ sattı 
     Acil servis doktoru Paul Rega'nın yazdığı ve 2000 Mayıs'ında yayımlanan "BioTerry" isimli kitap ülkenin en çok satan kitapları arasına girdi. Biyolojik saldırıdan korunma ve acil müdahale yöntemlerinin anlatıldığı kitap üçüncü baskısını yaparken, kitaba Kanada ve Meksika'dan da yoğun ilgi olduğu bildirildi. Rena, "Umarım, insanlar bu kitaba hiç ihtiyaç duymaz" dedi. 
     
BRAVO’      Operasyonu televizyondan izleyen ABD'liler, 'Adalet yerini buldu' diye birbirlerine sarıldılar 
     SEMA EMİROĞLU - New York 

     Amerikan yönetiminin 11 Eylül saldırılarından yaklaşık bir ay sonra Afganistan'daki Bin Ladin hedeflerine yönelttiği askeri operasyon, New Yorkluları rahatlattı. Queens'in Corona hastanesinde tedavi görmekte olan yaralılar, operasyonun başladığını gösteren CNN görüntülerine alkışlarla karşılık verdiler. Futbol izlemek için barlarda toplananlar, hava vuruşlarına ilişkin haberi "bravo" sözleriyle desteklerken, Times Square'deki dev ekranda Cruise füzelerini izleyenler sevinç çığlıkları atarak, birbirlerine sarıldı. Meydanda bayraklar sallandı. Araçların kornaları susmadı 
     
     "Ödeme zamanı" 
     Dünya Ticaret Merkezi'nin yıkıntılarını görmeye gelenler, haberi "Hak yerini buldu. Teröristlerin yaptıklarını ödeme zamanı" sözleriyle yorumladılar. 
     



 DÜNYA 















</TEXT>
</DOC>
