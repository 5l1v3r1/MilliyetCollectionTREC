<DOC>
<DOCNO> 46517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/soneko10.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlara "enflasyon artı 2 puanlık" zamma devam edilecek 
</HEADLINE>
<TEXT>

     Devlet memurları yeni yılda da enflasyon artı 2 puanlık refah zammını almaya devam edecek. Memurların Ocak ayı zammı da liderler zirvesinde belirlenecek. 
     2000 ve 2001 yıllarında 
     uygulanan maaş zammı politikası, yeni yılda da aynen devam edecek. Bu çerçevede, memurlara yapılan zam, tüketici fiyat artışlarının altında kaldığı ay, aradaki fark, 2 puanlık refah zammıyla birlikte maaşlara yansıtılacak. Devlet memurlarının yanısıra memur emeklileri ve kamudaki sözleşmelileri de doğrudan ilgilendiren maaş zammında yeni katsayılar ise hükümeti oluşturan partilerin liderlerinin yapacağı toplantıda belirlenecek. Ekonomi bürokratları, 2002 bütçe çalışmalarında Ocak'ta yüzde 10, Temmuz'da yüzde 5, Ocak'ta yüzde 15, Temmuz'da yüzde 10 ve Ocak'ta yüzde 25, Temmuz'da yüzde 10 zammın da aralarında bulunduğu çok sayıda alternatif hazırladılar. Bu alternatifler bütçeye getirecekleri yükler de tek tek hesaplanarak liderler zirvesinde ele alınacak ve burada bir karara varılacak. Ekonomi bürokratları, enflasyona bağlı zam politikasının yeni yılda da aynen devam etmesi nedeniyle Ocak veya Temmuz'daki genel zammın oranının çok fazla bir şey ifade etmediğini belirterek, ''Maaş zammı enflasyonun altında bırakılmayacağı için, Ocak zammının yüzde kaç olacağı önemli değil. Memur, oran düşük kaldığı an aradaki farkı zaten alacak. Önemli olan maaşların reel olarak düşmemesi'' dediler. 
     
     Garantili borçlar sorun oldu... 
     Bu arada garantili borçlar, 2002 yılı bütçe çalışmalarında tartışma yarattı. 
     KİT'ler, üniversiteler ve belediyelere ait Hazine garantili 2 katrilyon 240 trilyon lira borcun bütçe içinde yeralıp yeralmaması, ekonomi yönetiminde görüş ayrılığına neden oldu. Bu görüş ayrılıkları dünkü Yüksek Planlama Kurulu toplantısında da giderilemedi. 
     Bugün ve yarın da kurmayların üzerinde çalışacağı garantili borç olayında Uluslararası Para Fonu IMF ve Hazine, söz konusu 2.2 katrilyon lira borcun bütçe içerisinde yeralmasını istiyor. ''100 katrilyon bütçe için psikolojik sınır'' görüşünde olan Maliye Bakanlığı ise söz konusu tutarın bütçeye konulmamasını, bu şekilde bütçe büyüklüğünün arttırılmaması görüşünü savunuyor. 
     
     Memur da alnacak 
     Bu arada Maliye Bakanlığı yetkilileri, 2002'de memur alımının tamamen durdurulmasının söz konusu olmadığını belirttiler. 
     Maliyeciler, yeni yılda da öğretmen, sağlık elemanı gibi branşlar başta olmak üzere çeşitli ünvanlar için memur alımının süreceğini ifade ettiler. 
     Yetkililer, IMF'nin de bütçede eğitim ve sağlığa ayrılan kaynaklar ile diğer sosyal harcamaların reel olarak düşmemesi görüşünde olduğunu bildirdiler. 
     






</TEXT>
</DOC>
