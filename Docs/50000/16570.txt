<DOC>
<DOCNO> 16570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo03.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda gözler Avrupa kupalarına çevrildi 
</HEADLINE>
<TEXT>

     Futbolda Avrupa Şampiyonlar Ligi'nde çeyrek final, UEFA Kupası'nda da yarı final rövanş maçları, yarından itibaren yapılacak. 
     Türkiye'yi Avrupa Şampiyonlar Ligi'nde temsil eden Galatasaray, çeyrek finaldeki rakibi, geçen kupanın şampiyonu İspanya'nın Real Madrid takımıyla rövanş maçını, 18 Nisan Çarşamba günü başkent Madrid'deki Santiago Bernabeu Stadı'nda yapacak. Karşılaşma, Star TV tarafından naklen yayınlanacak. Galatasaray, İstanbul'daki ilk maçı 3-2 kazanmıştı. 
     Günün diğer çeyrek final mücadelesinde ise Almanya'nın FC Bayern Münih ile İngiltere'nin Manchester United takımları, Münih Olimpiyat Stadı'nda karşı karşıya gelecekler. İlk maçı deplasmanda 1-0 kazanan FC Bayern Münih'in avantajlı çıkacağı maç, Teleon'dan canlı olarak ekrana gelecek. 
     Ligde yarın yapılacak diğer çeyrek final rövanş maçlarında ise Deportivo La Coruna İspanya -AFC Leeds United İngiltere 0-3 ve Valencia CF İspanya -Arsenal İngiltere 1-2 mücadele edecek. Bu maçlardan La Coruna'daki karşılaşma Teleon, Valencia'daki ise Star TV'de naklen verilecek. 
     Ligdeki tüm karşılaşmalar, TSİ 21.45'de başlayacak. Ligin 2-3 ve 9-10 Mayıs günlerinde yapılacak yarı finallerinde, yarınki maçların galipleri ile 18 Nisan Çarşamba gününün galipleri, kendi aralarında eşleşecekler. 
     
     UEFA kupası 
     Öte yandan UEFA Kupası'nda da yarı final rövanş maçları, 19 Nisan Perşembe günü Almanya ile İngiltere'de yapılacak ve finalist 2 takım belli olacak. 
     Almanya'daki maçta, ilk karşılaşmayı deplasmanda 5-1'lik skorla yitiren FC Kaiserslautern, İspanyol rakibi CD Alaves Vitoria'yı TSİ 21.30'da ağırlarken, ilk maçta golsüz berabere kalan FC Liverpool İngiltere ile FC Barcelona İspanya takımları, Liverpool kentindeki Anfield Road Stadı'nda TSİ 22.00'de karşı karşıya gelecekler. 
     UEFA Kupası'nda final maçı ise 16 Mayıs Çarşamba günü Almanya'nın Dortmund kentinde yapılacak. 



</TEXT>
</DOC>
