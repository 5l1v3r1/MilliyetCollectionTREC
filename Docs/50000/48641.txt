<DOC>
<DOCNO> 48641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur13.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den Ecevit'e "Bize olan borcunuzu ödeyin" 
</HEADLINE>
<TEXT>

     DYP Genel Başkanı Tansu Çiller, iktidara talip olduklarını belirterek, ''Bize olan borcunuzu ödeyin. 
     Biz sizi azınlık hükümetiyle demokrasinin önünü açmak için, sandığa gitmek için iktidara getirdik Sayın Ecevit, sıra sizdedir'' dedi. 
     Çiller, azınlık hükümeti olarak işbaşına geldiklerinde bir yıl içinde büyümenin en az yüzde 7-8 olacağını söyledi. 
     Çiller, partisinin TBMM Grup Toplantısı'nda yaptığı konuşmada, hiç kimsenin bu iktidarı sırtında taşımaya mahkum olmadığını belirterek, ''Bütün bunlardan çıkmanın bir tek yolu vardır, o da bir an önce sandığa gitmenin konsensüsünü, uzlaşmasını oluşturabilmektir'' dedi. 
     Milletin çektiği sıkıntının görmezlikten gelinemeyeceğini ifade eden Çiller, ''Bugünkü gazetede var. Başbakanlığa her türlü barikat konulmuş, bütün yollar kapalı. Oraya giden yollar simitçilere, esnafa, şoföre kapalı ama buna rağmen millet gidiyor, kendini oraya zincirliyor. Üstüne benzin döküp yakıyor. Gencecik insanlar ölümün soğukluğundan korkmayıp bahçede, parklarda kendilerini asıyorlar. 
     Böyle bir ortamda daha ne bekliyorsunuz '' diye konuştu. 
     Çiller, ''Ateşten gömleğe talip olduklarını'' da ifade ederek, özetle şunları söyledi 
     ''Yapılacak şey Siyasi Partiler ve Seçim Yasası'nı hemen değiştirip, milletle Meclis'i yeniden bütünleştirecek tercih sistemine geçmek ve işin üstesinden gelebilecek bir dış politika ile bir takım aksiyonları ilk günden itibaren alarak Türkiye'yi seçime götürebilmektir. Türkiye'nin kaybedecek bir tek günü yoktur. Hemen Siyasi Partiler ve Seçim Yasası değişikliği ve hemen sandık, hemen millet ve hemen demokrasi.'' 
     






</TEXT>
</DOC>
