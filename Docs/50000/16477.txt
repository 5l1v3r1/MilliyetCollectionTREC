<DOC>
<DOCNO> 16477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/spor/aspo.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz bitti 
</HEADLINE>
<TEXT>

Kupayı finalde kaybeden Fenerbahçe, üç gün sonra ligde de yara aldı. Ankaragücü'ne yenilen Sarı - Lacivertli takım, avantajını yitirdi, takipçisi Galatasaray'la puan puana geldi 
     YUSUF KOBAL 

     Kimine göre "dediğim dedik", kimine göre "şansına güvenen" birisi Denizli. Fenerbahçe'ye imza attığı andan beri tartışılan deneyimli çalıştırıcı bu gidişle daha çok gündemde kalacak. İddiası, şaşırtan uygulamaları, olağanın tersine oyuncu seçimi, büyük konuşması ile bu sezon Fenerbahçe'yi istikrardan, istikrarsızlığa götürdü, getirdi. 
     Ankaragücü'nün karşısına forvetsiz çıkma cesareti bile Denizli'nin özgün karakterini gözler önüne serdi. 
     Fenerbahçe özellikle oyunun ilk yarısında kanatlarını çalıştırdı. Ama Ankaragücü ceza sahasına gelen bu ortalar santrfor yokluğundan birer korku gösterisi olmaktan ileriye gidemedi. Fenerbahçe bu sezon bir türlü üzerinden atamadığı dış saha baskısına son günlerde eklediği savunma zaafını da katınca bin bir emekle oluşturduğu liderlik avantajını eritti. Fenerbahçe'de savunmanın deprem gibi ne zaman geleceği belli olmayan hataları bir facia şeklinde dünkü maçta da takımın belini kırdı. 
     Fenerbahçe kupada elenmenin de katılacağı bu haftada müthiş bir düşüş gösterdi ve ligde de sadece averaj üstünlüğü ile baş başa kaldı. 
     45. dakikada Fenerbahçe savunmasında Mustafa ile Mirkoviç bir topa birlikte yükselme gafletini gösterince Hakan Keleş topla buluştu ve sağdan ortaladı. Ceza sahası içinde yapayalnız bekleyen Cafer adeta uçtu, kafayı vurdu ve mükemmel bir golle takımını öne geçirdi 1 - 0 
     57. dakikada orta sahadan gelen topla buluşan Cafer bu kez Fenerbahçe ceza alanının sağ çaprazında önündeki Mustafa'ya rağmen topu düzeltti ve yine mükemmel bir vuruş yaparak Rüştü'yü avladı 2 - 0 
     73. dakikada Ankaragücü savunması ileri çıkınca Ogün topu bir anda önünde buldu. Ceza yayının çevresinden düzgün bir vuruşla takımını umutlandıran golü attı 2 - 1 
     85. dakikada Ogün'ün kullandığı taç atışı Andersson'un kafasından sekip Mustafa'nın önüne düştü. Altı pasın üzerinden Mustafa kafayla inanılmaz bir golü kaçırdı. 
     
İSTATİSTİK A.GÜCÜ  F.BAHÇE 7 Kaleye atılan şut 19 3 Kaleyi bulan şut 8 28 Faul 22 3 Ofsayt 6 2 Korner 11      
18 yıl sonra hüsran      ANKARAGÜCÜ, Fenerbahçe'yi sahasında yenerek, tam 18 yıl aradan sonra rakibini mağlup etmeyi başardı. Başkent ekibi, güçlü rakibine karşı son galibiyetini ise 1992 yılında İstanbul'da almıştı. İki ekip ligde 76. kez karşılaşırken, Ankaragücü aldığı üç puanla galibiyet sayısını beşe çıkardı. Fenerbahçe'nin ise 48 galibiyeti bulunuyor. 
     
Mustafa Doğan cezalı      FENERBAHÇE, Ankaragücü'ne yenilerek, zirvede avantaj kaybederken, bir de kayıp verdi. Dünkü karşılaşmada sarı kart gören Mustafa Doğan, böylece cezalı duruma düştü. Dört sarı kartı bulunan Sarı - Lacivertli futbolcu, takımının önümüzdeki hafta Gaziantepspor ile yapacağı zorlu karşılaşmada forma giyemeyecek. 
     
A.Gücü’nde süper prim      ANKARAGÜCÜ’nde Fenerbahçe galibiyeti büyük sevinç yaratırken, futbolculara süper prim verileceği belirtildi. Başkan Cemal Aydın, maçtan sonra, "Her maça olduğu gibi buna da 800’er milyon vereceğiz" dedi. Yönetici Mümtaz Karakaya ise yönetim olarak primi ikiye katlayacaklarını ve 1 milyar 800’er milyon dağıtacaklarını açıkladı. 
     
Andersson şaşırdı      FENERBAHÇE’nin İsveçli golcüsü Kennet Andersson, tribünleri tamamen Sarı - Lacivert görünce şaşırdı. Andersson, yedek kulübesinde yanında oturan Balic’e Ankaragücü taraftarlarını göstererek, "Bunlar bizimkiler mi " diye sordu. Balic ise seyircilerin Ankaragüclü olduğunu söyledi. 
     
Olağanüstü gün      ANKARA’da dün olağanüstü günlerden biri yaşandı. 19 Mayıs Stadı’nın şeref tribünü milletvekilleri, bürokratlar ve onların yakınları tarafından tıka basa dolduruldu. İzdiham nedeniyle şeref tribünün girişinde atlı polisler görev yaptı. Biletsiz olanlar stadyum etrafından uzaklaştırıldı. 
     
İlk onbir sürprizi      FENERBAHÇE Teknik Direktörü Mustafa Denizli yine herkesi şaşırtan bir kadro ile oyuna başladı. Andersson ile Balic’i yedek soyunduran Denizli Celil ile Serhat’ı kadroya almadı. Serhat’ın sakat olduğu için son anda kadrodan çıkarıldığı belirtildi. 
     
Yöneticilere mont      KARŞILAŞMAYI Sarı - Lacivertli yöneticiler de izledi. Şeref tribünündeki yöneticiler, ilk yarı sonunda üşüdüklerini söyleyince Fenerbahçe soyunma odasından herkese mont getirildi. 
     
Yıldırım’lar tribünde      ANKARAGÜCÜ maçında Fenerbahçe Başkanı Aziz Yıldırım’ı kardeşleri yalnız bırakmadı. Acar Yıldırım ve Ali Yıldırım da Aziz Yıldırım’la birlikte karşılaşmayı izlediler. 
     
Rüştü iğne ile      SARI - Lacivertli takımın kalecisi Rüştü, ayağındaki sakatlık nedeniyle iğne olduktan sonra görev yapabildi. Milli kaleci ilk yarıda bir ara sakatlık geçirince Denizli, Oğuz’u ısındırdı. Ancak Rüştü oyuna devam edebildi. Ankaragücü’nün kalecisi Da Silva da maç boyunca sık sık sakatlık geçirdi. 
     
Özürlüler sahada      KARŞILAŞMAYA Altı Nokta Körler Derneği’nden çok sayıda görme engelli üye de geldi ve saha içine alındı. Gaziler de maçı saha kenarından izledi. Bu arada Fenerbahçe tribünlerinde forma giydirilmiş bir maymun dikkat çekti. 
     


 SPOR 





























</TEXT>
</DOC>
