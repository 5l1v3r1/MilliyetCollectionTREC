<DOC>
<DOCNO> 11978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/sontur07.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın kartı alma süresi 6 ay kısalıyor 
</HEADLINE>
<TEXT>

     Başbakanlık Basın Yayın ve Enformasyon Genel Müdürlüğü'nce hazırlanan yeni Basın Kartı Yönetmeliği, Devlet Bakanı Rüştü Kazım Yücelen tarafından onaylanarak, yayımlanmak üzere Başbakanlığa gönderildi. 
     Yeni yönetmelik, basın kartı almak için bekleme sürelerini ortalama 6 ay kısaltırken, radyo ve televizyon kuruluşlarında çalışan gazetecilerin de basın kartı alabilmelerine olanak tanıyor. Yönetmelikle, sürekli basın kartı alma süresi de bir yıl kısaltılıyor. 
     Edinilen bilgiye göre, 9 Ağustos 1998'te yürürlüğe giren eski Basın Kartları Yönetmeliği, basın meslek kuruluşlarının da görüşleri alınmak suretiyle dil ve üslup açısından yeniden gözden geçirildi. Hukuki mevzuat sistematiğine kavuşturulan yönetmelik, günün koşullarına uyarlandı. 
     Yabancı uyruklu gazeteciler için düzenlenen ''mavi basın kartı'' uygulamasından, yeni yönetmelikle vazgeçilerek, yerli ve yabancı gazeteciler için tek tip ''sarı basın kartı'' düzenlenmesi öngörülüyor. Böylece, gerek idari merciler gerekse kamuoyu tarafından daha çok tanınan ve kabul gören sarı basın kartı uygulamasından yabancı gazetecilerin de yararlanması ve Türkiye'deki meslek çalışmalarını daha rahat yapabilmeleri amaçlanıyor. Yeni yönetmelikle, yabancı uyruklu gazetecilerin basın kartı müracaatında ibraz etmesi gereken belgeler de günün koşulları doğrultusunda sadeleştiriliyor. Yeni yönetmelikte, sarı basın kartının resmi kimlik belgesi niteliği, daha açık ve net bir şekilde vurgulanıyor. 
     Basın kartı alacak kişilerde aranan nitelikler arasında yer alan ''belirli suçlardan hüküm giymemiş olmak'' şartı, 5680 Sayılı Basın Kanunu'nun ilgili hükmüne paralel hale getiriliyor. Daha önce, affa uğramış olsalar dahi belirli suçlardan hüküm giymiş gazeteciler basın kartı taşıyamazken, yeni yönetmelikle bu daraltıcı hüküm yumuşatılıyor ve hüküm giymiş gazetecilerin, affedilmeleri halinde basın kartı alabilmelerine olanak sağlanıyor. 



</TEXT>
</DOC>
