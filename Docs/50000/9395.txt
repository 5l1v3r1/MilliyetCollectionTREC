<DOC>
<DOCNO> 9395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sonspo07.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevio Scala Beşiktaş'ı bıraktı... 
</HEADLINE>
<TEXT>

     Fenerbahçe yenilgisiyle ligde liderin 8 puan gerisine düşen Beşiktaş'ta bu kez de Nevio Scala şoku yaşandı. 
     Beşiktaş Kulübü Sağlık Komitesi Başkanı Mete Düren, Teknik Direktör Nevio Scala ile birlikte Fulya Tesisleri'nde bir basın toplantısı düzenle yerek, İtalyan teknik adamın sağlık sorununu basın mensuplarına açıkladı. 
     Düren, Scala'nın 1991 yılında Almanya'da, beyin içinde yer alan hipofiz bezinde büyüme hormonu salgılayan bir tümör bulunduğu gerekçesiyle ameliyat olduğunu belirterek, ''Geçen hafta yaptığımız kontrolde kan değerinde yükselme gördük. Kendisini ameliyat eden doktorla görüştük ve Ankaragücü maçı sonrasında Almanya'ya gidip, kontrolden geçmesine karar verildi'' dedi. 
     Düren, İtalyan teknik adamın 1991'de geçirdiği ameliyat sonrası antrenörlük görevine devam ettiğini, Parma ve Borussia Dortmund'u çalıştırdığını anımsatarak, şöyle konuştu 
     'Bizle yaptığı sözleşme öncesi de bu hastalığından söz etti ve yılda 2 kez kontrolden geçmesi gerektiğini söyledi. Zaman zaman bu kontrolleri biz de yapıyorduk. Nitekim geçen hafta yaptığımız kontrolde kan değeri yüksek çıktı. Biz burada her türlü tıbbi desteği veririz, ancak kendisi ilk ameliyat olduğu doktora kontrol olmak istiyor. Ankaragücü maçından hemen sonra 5 Şubat Pazartesi günü Almanya'ya gidecek. 6 Şubat Salı gününden 8 Şubat Perşembe gününe kadar orada kalacak ve başarabilirse de 9 Şubat Cuma günü Gaziantepspor maçına yetişecek. Ancak beklenmeyen bir durum olursa, bu maça gelemeyecek.'' 
     Teknik Direktör Scala ise önemli bir rahatsızlığının olmadığını, sadece tıbbi açıdan kontrolden geçmek için Almanya'ya gideceğini ifade etti. İşini bıraktırabilecek bir hastalığa sahip olmadığını vurgulayan İtalyan teknik adam, ''Ben bu basın toplantısını rahatsızlığımı basın mensuplarıyla paylaşmak ve taraftarlarımıza gerekli bilgiyi vermek için düzenledim. Ümit ediyorum ki Gaziantepspor maçına yetişirim'' diye konuştu. Scala, dinlenmeye ve tatile ihtiyacı olmadığını ve Beşiktaş Kulübü'nden istifa etmeyi düşünmediğini de belirterek, ''Bu kontrol sonrası eğer uçaklarda da bir sorun yaşamazsam Gaziantepspor maçında takımımın başında sahaya çıkmak istiyorum'' dedi. 




</TEXT>
</DOC>
