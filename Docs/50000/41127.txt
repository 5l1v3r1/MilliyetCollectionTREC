<DOC>
<DOCNO> 41127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/soneko01.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz 'Kadın bakımı'nı da vurdu 
</HEADLINE>
<TEXT>

     Türkiye'de yaşanan ekonomik kriz, kadınların kozmetik ürünlere olan talebini azalttı. 
     İstanbul Ticaret Odası İTO Kozmetik Ürünleri Meslek Komitesi Başkanı Dinçer Baykul, ekonomik kriz nedeniyle ''en son ihtiyaç'' olarak görülen kozmetik ürünlerin satışında önemli oranda düşüşler yaşandığını söyledi. 
     Baykul, ''Kozmetik ürünlerin satışında yüzde 30-40'lara varan bir azalma oldu. Özellikle yazın kullanılan güneş yağlarının satışı, İstanbul ve çevresinde bu yıl yüzde 50 civarında azaldı. Tatil bölgeleri olan Ege ve Akdeniz'de bile satışlar düştü'' diye konuştu. 
     Oje, far ve allık gibi daha çok kullanılan makyaj malzemelerinin satışında bile yüzde 30'lara varan azalmalar meydana geldiğini anlatan Baykul, perakendeci firmaların promosyon yerine fiyat düşürmeye gitmelerinin tüketiciyi daha fazla çekeceğini kaydetti. 
     Bakırköy Çarşı Mağazası Kozmetik Sorumlusu Burcu Kızıltaş da, ekonomik krizden dolayı kozmetik ürünlerin satışında ciddi oranda düşüşler olduğunu belirterek, ''Geçen yıl bu dönemlerde böyle bir durgunluk yaşamamıştık. Bazı ürünlerimizin satışında yüzde 50'lere varan oranlarda azalma gerçekleşti'' dedi. 
     
     Eczacıbaşı da etkilendi 
     Eczacıbaşı AVON Pazarlama Müdürü Binnaz Dinçer de, krizin ilk dönemlerinde kozmetik ürünlerin ''küçük bir lüks, morali yükselten bir unsur'' olarak görüldüğünü, bu nedenle de satışlarının fazla etkilenmediğini bildirdi. 
     Dinçer, ''Fakat kriz derinleştikçe ve insanların alım gücü düştükçe satışlarımızda azalma oldu. Türk kadını makyaja meraklı olmasına rağmen, krizde makyaj ürünleri ile bazı bütçeler için artık lüks tüketim haline gelen parfüm satışlarında düşüş yaşandı'' diye konuştu. 
     Firma olarak, krizin başlangıcından itibaren promosyonlarla ürünlerini destekleyerek müşterileri alıma teşvik etmeye çalıştıklarını ifade eden Dinçer, ''Promosyonlu ürünlere talep her zamankinden fazla. Özellikle fiyat indirimleri tüketicilere çok cazip geliyor'' dedi. 






</TEXT>
</DOC>
