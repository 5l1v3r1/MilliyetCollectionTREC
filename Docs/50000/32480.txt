<DOC>
<DOCNO> 32480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/yazar/sazak.html </URL>
<DATE> 2001/07/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ANAP'ın geleceği 
</HEADLINE>
<TEXT>

     Koalisyon partilerinde kongre sırası ANAP'a geldi. MHP ve DSP'den sonra ANAP da 4 - 5 Ağustos tarihlerinde "seçimli" kongreye gidiyor. 
     Mesut Yılmaz'ın karşısında şu anda 3 aday gözüküyor. 
     Lütfullah Kayalar, Vehbi Dinçerler ve Eyüp Aşık. 
     3 aday da ANAP'ta "değişim" iddiasıyla yola çıkıyor. 
     İlk turda seçilemezse Yılmaz'ın işi zorlaşacak. ANAP'ın Özal misyonundan ve "kuruluş felsefesi"nden uzaklaştıkça kaybettiğini düşünen adaylar, en çok oy alan isimde birleşecekler. Kongre öncesi son MKYK toplantısı dün yapıldı. Kulisler giderek hareketleniyor. 81 il başkanının "lidere destek" bildirisine - Yozgat imzalamamış - rağmen Anadolu teşkilatlarında "adam adama markaj" devam ediyor. Bakanlar devrede... Eyüp Aşık, bu imzaların zorla alındığını belirtiyor. Muhalefet "Yılmaz'dan kongre alınmaz" yargısını kırmak için yoğun uğraş veriyor. 
     Lütfullah Kayalar'ın Samsun ve Bursa turuna katılım büyük olmuş. Adana, Kayseri, Edirne gezileriyle başlayan "kongre maratonu" ağustosa kadar sürecek. Kayalar gittiği yerlerde, ANAP'ın oy kaybetmekle kalmayıp, misyonunu da yitirdiğini anlatıyor. Halen barajın altında gözüken parti bu gidişi durduramazsa, gelecek seçimde Meclis dışında kalabilir. Lütfullah Kayalar bu riski teşkilatlarla paylaşıp, kongreyi "değişim"e yönlendirmek istiyor. 
     Vehbi Dinçerler de "Mesut Bey'le ANAP biter" düşüncesinde. Dinçerler'e göre Tayyip ve Derviş "Özalvari" imajla kamuoyunun önüne çıkarken ANAP'ın 28 Şubat sürecinden itibaren "devlet partisi" görünümüne girmesi partinin baş aşağıya gitmesinde en önemli etken. 
     Ekonomik krizden ve halkın yoksullaşmasından hükümet ortağı olarak ANAP'ın da kendine düşen payı aldığı bir başka gerçek. Ancak ANAP'ı asıl aşındıran ve halkın gözünden düşmesine yol açan faktör, yolsuzluk olayları ve skandallardır. 
     Yılmaz kongrede en çok, DGM takibindeki eski bakanları nedeniyle sıkıntı çekecek. 
     Ancak genel merkezin teşkilatlar ve delegasyon üzerindeki gücü ve etkinliği de gözardı edilemez. 1230 delegeyle toplanacak kongrede 700'e yakın üye, il ve ilçe yöneticileriyle, belediye başkanlarından oluşuyormuş. Bu da genel başkanı "değişmez kılmaya" yeter bir sayı. Mesut Bey, genel başkan olmanın ötesinde "ANAP AŞ"nin patronu Ancak bu nedenle Yılmaz'a haksızlık etmeyelim, Ecevit'ten Bahçeli'ye, Çiller'den Baykal'a siyasi liderler aynı zamanda "seçilmiş kral" unvanı taşıyorlar. 
     ANAP'ta buna aykırı tek örnek Akbulut'tur. 
     Başbakan ve parti genel başkanı olarak, kongre kaybederek tarihe geçmişti 
     
     







Ara dönem ve MHP 


Tezek terazi 


'Karıştırmak istiyorlar' 


Hayata Dönüş Operasyonu'nun hesabını vermek zorunda devlet 


Psikiyatr... Psikolog... 


İffet Bey 


Ecevit'e teşekkür erken mi oldu 


Konuşmak daha iyi... 


Siyaset ve ekonomi 


Dünya Bankası ile BDDK nasıl ortak oldu 


ANAP'ın geleceği 


Çağlar ve Hacı Ali Demirel'in Malki'leri 


Yargıtay'ın anlattığı şey farklı 2 


Döviz 100 lira artınca fiyatlar 57 lira artıyor 


Bayındır'ın gelirine el kondu 


</TEXT>
</DOC>
