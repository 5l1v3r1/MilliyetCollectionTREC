<DOC>
<DOCNO> 34780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo19.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Berlusconi ile ilk kez görüştü 
</HEADLINE>
<TEXT>

     Milan takımının teknik direktörü Fatih Terim, kulübün başkanı ve İtalya Başbakanı Silvio Berlusconi ile ilk kez görüştü. 
     Milano kenti yakınlarıdaki Arcone'de, San Martone adlı bir villası bulunan Berlusconi, burada teknik direktör Terim ile öğle yemeği yedi. Yemeğe Berlusconi ve Terim'in dışında Milan Kulübü Başkan Yardımcısı Adriano Galliani ve Spor Direktörü Ariedo Braida'nın da katıldığı belirtildi. 
     Bu sabah yeni transfer edilen defans oyuncusu Danimarkalı Martin Laursen'in basına tanıtımında gazetecilerin sorularını yanıtlayan Galliani, ''Başkanımız her zaman koyu bir taraftar ve futbola tutkulu. Herşeyi izliyor. Milan'ın yaptığı hazırlık maçlarını Milan Chanel'den gece izlediği zaman büyük keyif aldığını beni arayarak söylüyor. Ajax'a karşı oynanan maçın ilk yarısında ne kadar heyecanlı olduğunu duydum. Milan yendiği zaman memnun'' dedi. Galliani, 18 Ağustos tarihinde Berlusconi Turnuvası'nda San Siro Stadı'nda Juventus'a karşı oynayacakları maça Başbakan Berlusconi'nin geleceğini de söyledi. Öte yandan, Parma'dan transfer edilen Laursen basın toplantısında yaptığı konuşmada, ''Terim ile önceden konuştum. Bana güveni olduğunu ve transferden memnun olduğunu söyledi. Herkes Terim konusunda iyi konuşuyor. Onunla beraber çalışmak için sabırsızlanıyorum. Eğer cumartesi günü İstanbul'da oynanacak maçta bana şans verirse hazırım. 9 Temmuz'dan beri antreman yapıyorum'' dedi. 
     24 yaşındaki defans oyuncusu, Milan ile büyük başarılar yakalayacağına inandığını ifade etti. Danirmarkalı Laursen'in basına tanıtımında konuşan Galliani de Milan kulübünün bir daha asla Güney Amerikalı futbolcu almayacağını belirtti. Galliani, Güney Amerika'da bitmek bilmeyen kupaların olduğunu ve bu yüzden futbolcularının sürekli gitmek zorunda kaldıklarını kaydederek, ''Milan sadece Avrupalı ve İtalyan futbolcular arayacak. Güney Amerika'dan asla futbolcu almayacağız. Nasıl olsa yeni Peleler de doğmuyor'' dedi. Milan'da Güney Amerika'dan Brezilyalı Roque Junior ve kaleci Dida bulunuyor. Galliani, Chelseali yöneticiler ile bugün görüşerek Dalla Bona'nın transferi konusunda anlaşma ortamı bulmaya çalışacaklarını da söyledi. 







</TEXT>
</DOC>
