<DOC>
<DOCNO> 22655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur26.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel, hakkında verilen soruşturma iznine itiraz etti 
</HEADLINE>
<TEXT>

     Eski Merkez Bankası Başkanı Gazi Erçel, Başbakan Bülent Ecevit'in verdiği soruşturma iznine itiraz etti. 
     Gazi Erçel'in itiraz başvurusu bugün Danıştay 2. Dairesi'ne ulaştı. Daire, 4483 sayılı Memurlar ve Diğer Kamu Görevlilerinin Yargılanmasına İlişkin Yasa uyarınca bu başvuruyu 3 ay içinde karara bağlayacak. 
     Daire, Erçel'in itirazını reddederse soruşturmayı Yargıtay Cumhuriyet Başsavcılığı yapacak. Başsavcılık, Erçel hakkında takipsizlik kararı verebileceği gibi davada açabilecek. Başsavcılık Erçel hakkında dava açarsa iddianamedeki suç vasfına göre Yargıtay'ın ilgili ceza dairesinde yargılanacak. 
     Yargıtay Cumhuriyet Başsavcısı Sabih Kanadoğlu, 12 Nisan'da Başbakanlığa bir yazı yazarak, eski Merkez Bankası Başkanı Gazi Erçel'e yönelik iddialar hakkında ne yapıldığını sormuştu. 
     Kanadoğlu, yazısında, edinilen bilgi ve ihbara göre 24 Şubat 2001'de görevinden ayrılan eski Merkez Bankası Başkanı Gazi Erçel'in görevi başında iken 22 Şubat 2001'de dövizde dalgalı kura geçiş uygulamasına başlandığı tarihten önce, yani 20-21 Şubat 2001 tarihlerinde daha önceden talepte bulunan bankalara yaklaşık 4 milyar doları eski kur üzerinden sattığının belirlendiğini bildirmişti. 
     Kanadoğlu, Erçel'in, 19 Şubat 2001'de Halk Bankası'ndaki şahsi birikimi olan 52 milyar Türk Lirası'nı dolara çevirttiği, yakınlarını da bilgilendirmiş olduğu, gizli devlet bilgilerini açıklayarak kendi menfaaatine kullandığı, böylece görevini suiistimal ettiğinin öğrenildiğini kaydetmişti. 
     Başbakan Bülent Ecevit, bu yazı üzerine Erçel hakkında ön inceleme yapılması talimatını vermişti. 







</TEXT>
</DOC>
