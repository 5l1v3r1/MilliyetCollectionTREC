<DOC>
<DOCNO> 9761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sontur19.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem davasında "zaman aşımından" beraat 
</HEADLINE>
<TEXT>

     İzmit'te, Marmara depreminde yıkılan ve 36 kişinin öldüğü kooperatif binalarının sorumluları, ''zaman aşımı'' gerekçesiyle beraat etti. 
     Kocaeli 2. Ağır Ceza Mahkemesi'nde görülen davanın bugünkü duruşmasında, Bahçecik beldesinde çöken 3 bloktan oluşan 5 katlı Kervan 2 Sitesi'nin proje mimarı Sinan Gül ile Müteahhit Ayhan Taşpınar hazır bulundu. Diğer müteahhit Dursun Binboğa ile kooperatif yöneticileri Mustafa Dursun, Sıddık Yıldırım ve Mehmet Bayhan ise duruşmaya katılmadı. 
     Müteahhit Ayhan Taşpınar, 36 kişinin ölümüne neden olan kooperatif binalarını kendisinin değil, duruşmaya katılmayan Müteahhit Dursun Binboğa'nın yaptığını belirterek, ''Bu olayla benim ilgim yok. Yanlışlıkla burada bulunuyorum'' dedi. 
     Mimar Sinan Gül de, depremde çöken kooperatif binalarının projelerini kendisinin yaptığını belirterek, ''1991 yılında inşaatına başlanılan 3 bloktan oluşan 55 daireli konutlar, 1993 yılında bitirildi. Projeye uygun yapılan binalar depremin şiddetinden dolayı yıkıldı, suçsuzum'' diye konuştu. Sanıkların savunmasının ardından kararı açıklayan Mahkeme Başkanı Hakim Aydemir Turan, ceza sorumluluğunun, binanın yapım tarihinden itibaren 5 yıl olduğunu, binaların ise 1993 yılında teslim edildiğini belirterek, haklarında kamu davası açılan sanıkların cezalandırılmasına gerek görülmediğini bildirdi. Cumhuriyet Savcısı Şakir Göker de, ceza sorumluluğunun, bina yapım tarihinden itibaren 5 yıl olduğunu belirterek mahkemenin kararına katıldığını söyledi. 




</TEXT>
</DOC>
