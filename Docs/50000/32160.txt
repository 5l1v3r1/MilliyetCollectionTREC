<DOC>
<DOCNO> 32160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun01.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin füze denemesinde tam isabet 
</HEADLINE>
<TEXT>

     ABD Başkanı George W. Bush yönetiminin gerçekleştirmeye çalıştığı füze kalkanı projesi açısından büyük önem taşıyan füze denemesi, başarıyla sonuçlandı. 
     ABD'nin Pasifik Okyanusu kıyısındaki California eyaletinde bulunan Vandenberg üssünden, okyanusa doğru fırlatılan Minuteman-2 tipi deneme füzesi, 7 bin kilometre batıdaki Marshall adalarından atılan bir enterseptör vurucu füze tarafından havada vuruldu. 
     Deneyde önce TSİ 05.40'da, düşman balistik füzesini temsilen Minuteman füzesi, California'dan batı yönünde fırlatıldı. Bundan tam 21 dakika 34 saniye sonra ise savunma füzesi Marshall adalarındaki Kwajalein mercan adasından, Minuteman füzesini atmosferin üst katmanlarında vurması için atıldı. 
     Deneyi Pentagon'da izleyen gazeteciler, iki füzenin buluşma anında, ekranda şiddetli bir parlaklık gördüler. Pentagon yetkilileri, denemenin tamamen planlandığı şekilde gerçekleştiğini belirttiler. TSİ 06.09'da gerçekleşen denemede, füzelerin havada buluşması, deniz seviyesinin 250 kilometre yukarısında meydana geldi. 
     ABD Savunma Bakanlığı Pentagon yetkilileri, deneyin başarıyla sonuçlanmasını ''tam isabet'' sözüyle duyurdular. Deney ABD'ye 100 milyon dolara yaklaşık 135 trilyon TL maloldu. 
     ABD'de son iki yılda füze kalkanı projesine hazırlık çerçevesinde daha önceden yapılan üç denemenin ikisi başarısızlıkla sonuçlanmıştı. Bugün yapılan denemede ise başarı sağlanmasının ardından, Bush yönetiminin, ABD'ye yönelebilecek balistik füzelere karşı korunma amacıyla oluşturmayı planladığı füze kalkanı projesinin hız kazanması bekleniyor. 
     ABD, Rusya, Çin ve bazı Avrupalı müttefiklerinin itirazına rağmen, füze kalkanı projesini, İran, Irak ve Kuzey Kore gibi ülkelerden gelebilecek balistik füze tehdidine karşı gerçekleştirmeye hazırlanıyor. 
     
     






</TEXT>
</DOC>
