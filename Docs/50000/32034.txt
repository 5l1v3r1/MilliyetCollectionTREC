<DOC>
<DOCNO> 32034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/son/soneko06.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
EGS Holding "EGS Bank'ın Fon'a devri Ege ekonomisini çökertecek" 
</HEADLINE>
<TEXT>

     EGS Bank'ın Fon'a devredilmesi konusunda bir açıklama yapan EGS Holding, bu kararın, Ege Bölgesi ekonomisinin çökmesi sonucunu doğuracağını öne sürdü. 
     EGS Holding, Türkiye'nin, Cumhuriyet tarihinin en ağır ekonomik bunalımını yaşadığını belirterek, ''bugün ekonomimizi idare edenler, istihdam ve ihracatın önemini göz ardı etmekte, kamu finansman dengesinin oturtulmasının Türkiye'nin tüm sorunlarını çözeceği gibi yanlış bir saplantıya düşmektedir'' şeklinde açıklama yaptı. 
     EGS Holding Yönetim Kurulu, yaptığı yazılı açıklamada, Uluslararası Para Fonu IMF ve Dünya Bankası yönlendirmesiyle alınan tüm kararların, kamu finansman dengelerini, ''her ne pahasına olursa olsun'' sağlanmasına yönelik olduğunu ileri sürülerek, reel sektörün sorunları, üretim ve ihracatın artırılmasına yönelik, hiçbir gayretin gösterilmediği ifade edildi. 
     Açıklamada, şöyle denildi 
     ''Bankacılık Düzenleme ve Denetleme Kurulu'nun 10 Temmuz'da aldığı kararla 5 bankaya el konulması da aynen bu çerçevede gerçekleştirilmiştir. 
     Sektörel finansal krizlere dayanamayarak batan ve bankamıza borcunu ödeyemeyen firmalarda karşılaştığımız maddi kayıpları gidermek üzere, Grubumuz, EGS Bank A.Ş'ye 200 milyon dolar sermaye takviyesinde bulunmuştur. Kuruluştan günümüze grubumuzun, bankaya koyduğu sermaye miktarı, faizleriyle beraber 400 milyon dolara ulaşmaktadır. Bütün bu özveri, Türkiye'deki reel sektöre ve ihracatçı KOBİ'lere destek olmak gayretiyle gösterilmiştir. Konulan ilave sermayelerle banka, 2000 yılının son çeyreğine sağlıklı bir yapı ile girmiştir. 
     Ancak, 2000 Kasım ve 2001 Şubat krizleri bankamızda da büyük hasar yaratmıştır. Söz konusu krizi yaratan bizler olmadığımız halde, krizin bankaya verdiği hasarı gidermek amacı ile 2001 yılı sonuna kadar EGS Holding olarak, bankaya 40 trilyon lira ilave sermaye ve değerli aktiflerimizi koymayı BDDK'ya taahhüt ettik. Ayrıca, birleşme ve ortaklık konusunda sonuçlanma aşamasına gelen somut girişimlerimiz hakkında yine BDDK'yı bilgilendirdik.'' 
     Açıklamada, bu çabalara karşın, bankanın Fona devredildiği ve en fazla bir ay içinde sonuç alınabilecek birleşme ortaklık çabalarının beklenmeden devrinin, bankaya ve gruba büyük zarar getirdiği belirtildi. 
     Bu kararın, binlerce kişinin işsiz kalması, hazır giyim ihracatının düşmesi ve Ege Bölgesi ekonomisinin çökmesi sonucunu doğuracağı da öne sürülen açıklamada, ''EGS Bank, Fon'a devredilirken bir şahıs veya aile bankası gibi muameleye maruz bırakılarak ayrıca bir usul hatası da yapılmıştır'' denildi. 
     Açıklamada, bu uygulamaya karşı yasal haklarını kullanacaklarını da belirten EGS Holding Yönetim Kurulu, şunları kaydetti 
     ''EGS Grubu ortağı ve çalışanıyla, modele olan inancıyla ve tüm kararlılığıyla mücadelesini her platformda sürdürmek kararlılığındadır. Bütün zorluklara rağmen, Türkiye'nin içinde bulunduğu krizi aşacağını ve bu hususta kendimize düşen görevi sonuna kadar sürdüreceğimizi arz ederiz.'' 






</TEXT>
</DOC>
