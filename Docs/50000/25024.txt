<DOC>
<DOCNO> 25024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur23.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Başkanı ile sendikacı kavgası... 
</HEADLINE>
<TEXT>

     Türk-İş Genel Başkanı Bayram Meral ile Kamu İşveren Sendikası Türkiye Ağır Hizmet İşverenleri Sendikası TÜHİS Genel Sekreteri Ahmet Ateş arasında, kadroya alınan mevsimlik işçilerin kamu toplu iş sözleşmelerinden yararlandırılması konusunda sert tartışmaların yaşandığı bildirildi. 
     Bayram Meral, Tarım ve Köyişleri Bakanlığı, Orman Bakanlığı, Devlet Su İşleri Genel Müdürlüğü ve Köy Hizmetleri Genel Müdürlüğü işyerlerinde mevsimlik işçi statüsünde çalışırken kadroya alınan toplam 49 bin işçinin kamu toplu iş sözleşmelerinden yararlandırılması konusunda, Devlet Bakanı ve Başbakan Yardımcısı Hüsamettin Özkan, Devlet Bakanı Mehmet Keçeciler ve Maliye Bakanı Sümer Oral ile Başbakanlık'ta görüştü. 
     Görüşmenin ardından Bayram Meral ile görüşmeye katılan TÜHİS Genel Sekreteri Ateş arasında Başbakanlık koridorlarında konu üzerinde sert tartışmaların yaşandığı öğrenildi. 
     Ateş'in, kadroya alınan mevsimlik işçilerin daha önce Başbakanlık tarafından yayımlanan genelge uyarınca, kamu toplu iş sözleşmelerinden yararlanamayacağını Meral'e ilettiği, Meral'in de buna şiddetle karşı çıkarak bu işçilerin sözleşmelerden yararlanabileceğini söylediği kaydedildi. 
     Ateş ile Meral arasında ileri boyutlara varan tartışmanın, Başbakanlık'taki görevliler tarafından engellendiği ifade edildi. 
     







</TEXT>
</DOC>
