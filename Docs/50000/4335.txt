<DOC>
<DOCNO> 4335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/yazar/oral.html </URL>
<DATE> 2001/01/28/ </DATE>
<TIME>  </TIME>
<AUTHOR> Zeynep ORAL  </AUTHOR>
<HEADLINE>
Benim Lavinia’msın ’ 
</HEADLINE>
<TEXT>

     İkisi de çok gençti. Ya lise son, ya üniversitenin ilk sınıflarında olmalılar. Minicik masaya, çay bardaklarının yanına ders kitapları yığılıydı. Oğlan habire anlatıyor kız, gözleri yere kenetlenmiş dinliyordu. Ama gözlerini yerden her kaldırışında, savrulan saçları, büyüyen gülümsemesiyle ortalığı ışığa boğuyordu. O ışıkta daha da güzelleşiyordu. Güneş ha battı, ha batacaktı... Sevgiliydiler ya da sevgili olmak üzereydiler... 
     Yan masalardan birindeydim. Konuşmalarını duymadığımı sanıyordum. Ta ki bir cümleye takılıncaya kadar... "Sen benim Lavinia’msın" diyordu oğlan... "Sen benim Lavinia’msın " 
     O anda, keşke benim yerime Özdemir Asaf olsaydı yan masada oturan, diye geçti içimden. Olamazdı, çünkü hayatta değildi. Ama hiç kuşkum yok biliyordu, kim bilir kaç delikanlının sevdiği kıza "Lavinia" diye seslendiğini... 
     "Sana gitme demeyeceğim. Üşüyorsun ceketimi al. Günün en güzel saatleri bunlar. Yanımda kal. 
     Sana gitme demeyeceğim. Gene de sen bilirsin. Yalanlar istiyorsan yalanlar söyleyeyim, İncinirsin. 
     Sana gitme demeyeceğim, Ama gitme, Lavinia. Adını gizleyeceğim Sen de bilme, Lavinia." 
     Özdemir Asaf öleli tam 20 yıl oldu. 29 Ocak 1981’di. Şu tümceyi yazdım ve inanamadım Ne çabuk, ne çabuk geçiyor zaman Ne yavaş ve ne zor geçiyor zaman 
     Kocaman harflerle, müthiş fiyakalı bir yazıyla imzalamış "Yuvarlağın Köşeleri" adlı kitabını bana. İmzanın altındaki tarih 1980. Oysa 60’lı yıllarda almıştım o kitabı Rastgele açıyorum, bir satır "Yaşadığını gör, yaşarsın" diyor... Yine rastgele açıyorum, birkaç satır "Kadınları sevmek, bir kadına haksızlık etmek demektir. Bir kadını sevmek, kadınlara haksızlık etmek demektir." 
     Özdemir Asaf’ın şiiri bir bütündü. Kültür birikimi, duyarlılığı, düşüncesi, çağrıyla, toplumuyla ama en çok kendisiyle hesaplaşmalardan oluşan bir bütündü. Yani şuraya alacağım birkaç örnek o bütünlüğü yansıtmaya yetmez. En somuttan en soyuta uzanan çizgide, sözcükleri en aza indirgeyerek, ama her sözcüğe kattığı anlamı çoğaltarak, yoğunlaştırarak, bilgece yazılmış şiirdir onunki. 
     "Her seven Sevilenin boy aynasıdır. Sevmek, Sevilenin o aynaya bakmasıdır" der "Yalnızlık Paylaşılmaz" kitabındaki bir şiirinde... Ona göre "yalnızlık paylaşılmaz" çünkü paylaşınca, yalnızlık olmaktan çıkar. 
     "Jüri" adlı şiiri, "Dünya Kaçtı Gözüme" kitabındadır 1955 Ve sonraki taşlamalara işaret eder "Bütün renkler aynı hızla kirleniyordu, Birinciliği beyaza verdiler." 
     Ve bir tutam aşk şiiri "Altıncı Gün" başlıklı şiir "Benim söylemek için çırpındığım gecelerde, Siz yoktunuz." 
     "Ultra" adlı şiir "Bir kelimeye Bin anlam yüklediğim zaman Sana sesleneceğim." 
     Ve "Kıvılcım" - "Ama ben en çok şeyi En kısa zamanda sana söyledim... Yalnız sana" 
     29 Ocak bahane, bu yazı "Ne mutlu bize ki Özdemir Asaf’ımız var " diyebilmek içindi. 
     
     





Ah o kapılar... 


'Terör Avrupa'dan yönetiliyor' 


Genco Erkal’ın kibriti 


Nasıl bir Türkiye özlüyorum .. 


Genç galaksi 


Lalelerin isyanı 


YÖK Çankaya kavgasında son raund 


İşsizlik alarm veriyor 


Benim Lavinia’msın ’ 


Dilekçe pulu ve tuhafiyeci 


Yeni kuşak 


Güneş ufuktan belki doğar 


Öteki Davos 


"Delhi'de Bayram" derken... 


Başkan'ın "rahibi" Caldwell 


</TEXT>
</DOC>
