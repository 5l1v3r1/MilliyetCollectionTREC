<DOC>
<DOCNO> 40398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/yazar/bila.html </URL>
<DATE> 2001/09/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli'nin kişiliği 
</HEADLINE>
<TEXT>

     Bir yandan Bayındırlık Bakanlığı'ndaki Vurgun operasyonu, diğer yandan Bakan Koray Aydın'ın şirketleri, MHP lideri Bahçeli'yi ilk kez "akçalı" bir sorunla karşı karşıya bıraktı. 
     Siyaset tarafı bir yana Bahçeli'yi asıl üzenin işin etik yönü olduğu vurgulanıyor. 
     Bahçeli'yi yakından tanıyanların, MHP liderinin akçalı konularda en küçük bir esneklik gösterecek yapıda olmadığını belirtiyorlar. 
     Yakın çevresi şu örneği veriyor 
     "Konu para oldu mu Ecevit neyse Bahçeli de odur diyebilirsiniz. En sıkıntılı günlerinde bile kişisel olarak da, parti olarak da bir kuruş yardım kabul etmemiş, masraflarını cebinden karşılamış, hatta yardım etmiş birisidir. Parayla işi yoktur. Bu konuda en küçük bir hatayı affetmez. Para konusundaki hassasiyeti kişiliğinin en önemli özelliklerinden biridir." 
     Bahçeli'yi böyle tanımlayan yakınları bir de örnek veriyorlar 
     "Seçimlerden önce uçak paralarımızı bile ödemekte zorlanıyorduk. Seçim masraflarını karşılamak zordu. Partinin gücü yoktu. O günlerde partiye beş ünlü işadamı geldi. Bunlar hala iş dünyasının önde gelen isimleri olarak işlerini sürdürüyorlar. Sayın Bahçeli'ye partiye yardım etmeyi önerdiler. Bahçeli, çok sert bir şekilde işadamlarını reddetti ve odasından çıkardı." 
     Yakın çevresinin aktardığı bu bilgi ve izlenimler, MHP liderinin kamuoyundaki imajıyla da örtüşüyor. 
     Bahçeli'nin mütevazı yaşamı, yerli malı ağırlıklı tüketim kalıbı, lider olduktan sonra da yaşam tarzını değiştirmemiş olması, ortalama bir standart sürdürmesi anlatılanları doğruluyor. 
     Bu kişilik özelliklerine sahip bir liderin bugün karşılaştığı sorun bir anlamda sınav niteliği taşıyor. 
     Bayındırlık Bakanlığı'nda sürdürülen Vurgun Operasyonu'nun varacağı noktayı yargı ve siyaset gösterecek. 
     Ancak Bayındırlık Bakanı Koray Aydın'ın şirketleri sorunu her şeyden önce bir etik sorun. Yasalara aykırı bir durum olmasa da, Aydın'ın bakanlığını yaptığı bir alanda aktif şirketlere sahip olmasının, Bahçeli için çizilen anlayışla bağdaşması zor. 
     Bu nedenle Bahçeli'nin "ya ticaret ya siyaset" ilkesine uygun olarak ticari faaliyetleri olan milletvekillerini kabinede tutmayacağı yargısı, MHP cephesinde hakim görünüyor. 
     
     







Medya ve yolsuzluk 


Örnek Müftü 


Bahçeli'nin kişiliği 


Adana işsiz kaldı 


Ne olacak halimiz 


Duvardaki bakan posteri 


Çileyi çocuklar çekiyor 


Dış destek nasıl sağlanır 


Dolar ve kumpanya’ 


11 vahşi darbe 


Rantçı düzenin sonbaharı 


Hükümet itibar kazanmadan, TL itibar kazanmaz 


Sırada kim var 


Ecevit’in tedbirleri işe yaramaz’ 


Günde iki öğün yemek 


</TEXT>
</DOC>
