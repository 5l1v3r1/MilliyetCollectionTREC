<DOC>
<DOCNO> 22157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sontur12.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan'a cezaevi önünde pastalı doğum günü kutlaması 
</HEADLINE>
<TEXT>

     Esenyurt Belediyesi'ndeki imar yolsuzluğuna ilişkin tutuklanarak Kartal Özel Tip Cezaevi'ne konulan Belediye Başkanı Gürbüz Çapan'ın, doğum gününü kutlamak isteyen bir grup arkadaşı, getirdikleri pastanın içeri alınmaması üzerine kutlamayı cezaevi önünde yaptı. 
     Gürbüz Çapan'ın bugün 56. yaşgünü nedeniyle bir grup arkadaşı, sabah saatlerinde Kartal Özel Tip Cezaevi önüne geldi. Grup, jandarma görevlilerine, Çapan'a ulaştırılmak üzere bir pasta vermek istedi. Ancak jandarmanın izin vermemesi üzerine ''Başkanım, doğum günün kutlu olsun'' yazılı bir pankart açan grup, cezaevi önünde pastayı keserek, Çapan'ın doğum gününü gıyabında kutladı. Bu arada, pastayla birlikte Çapan'a gönderilmek istenen doğum günü mesajına da izin verilmedi. 







</TEXT>
</DOC>
