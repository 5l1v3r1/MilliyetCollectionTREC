<DOC>
<DOCNO> 29793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/soneko02.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Interbank ve Esbank yarından itibaren tarih olacak 
</HEADLINE>
<TEXT>

     Türk bankacılık sisteminde yarın 2 banka daha tarihe karışıyor. 
     Bankacılık Düzenleme ve Denetleme Kurulu BDDK kararıyla, Interbank ve Esbank'ın Etibank çatısı altında birleştirilmesi tamamlandı. Bu 2 bankanın 2 Temmuz itibariyle bankacılık işlemleri yapma ve mevduat kabul etme izinleri kaldırılacak. 
     Interbank ve ve Eskişehir Bankası'nın Etibank'a devriyle, Fon'daki bankalar arasında Sümerbank'dan sonra 2. çatı bankası, yarın faaliyete girmiş olacak. Birleşme ve devir işlemlerinin tamamlanmasıyla Interbank ve Esbank şubeleri, Pazartesi gününden itibaren Etibank olarak hizmet verecek. 
     İki bankayı tüm aktif ve pasifleriyle devralan Etibank'ın, devirden sonra aktif büyüklüğü 2.8 katrilyon lirayı, zarar toplamı da 1.7 katrilyon lirayı aştı. 
     Fon bünyesinde 2. çatı bankası olan Etibank, 14 Haziran 1935 tarih ve 2805 sayılı kanunla, Atatürk'ün talimatıyla kuruldu. 
     Etibank, kuruluşundan sonra, geçen 20 yıl içinde, maden kömürü ve linyit üretimi ile pazarlaması da dahil olmak üzere bütün madenlerin üretimi ve pazarlaması, termik ve hidrolik santrallerin inşa ve çalıştırılması, Türkiye çapında elektrik enerjisi dağıtımı ve pazarlanması ile bankacılık hizmetlerini birlikte kurup geliştirdi ve yürüttü. Özellikle 2. Dünya Savaşı süresince ağır sorumluluklar yüklendi. 
     Etibank'ın kuruluş kararnamesinde her türlü bankacılık etkinliklerinin de bulunmasına rağmen, ilk yıllarda sadece kendi kurduğu ve iştirak ettiği sanayi ve ticari kuruluşların finansmanına yönelik hizmetler ön plana çıktı. 
     Devlet tarafından 1989 tarihinde Etibank'ın bankacılık bölümünün işletmeler bölümünden ayrılarak anonim şirket haline dönüştürülmesi kararının 1993 yılında işlerlik kazanması sonrasında, Etibank Bankacılık A.O. ünvanı ile Etibank Genel Müdürlüğü'ne bağlı 1 trilyon lira nominal sermayeli bir ortaklık kuruldu. 
     Etibank, 2 Mart 1998 tarihinde Cavit Çağlar ve Dinç Bilgin'in ortak girişimcilik şirketi tarafından devralındı. Daha sonra tamamen Bilgin'e geçti. 
     27 Ekim 2000 tarihinde Fon'a devredilmeden önce Bankanın Yönetim Kurulu Başkanlığı'nı yapan Dinç Bilgin, bu bankayla ilgili soruşturma kapsamında bir süredir cezaevinde bulunuyor. 
     
     Interbank 
     Etibank çatısı altında birleşen bankalardan Interbank ise 1888 yılında Selanik Bankası ismiyle Osmanlı, Avusturya Macaristan ve Fransız sermayedarlar tarafından Selanik'te kuruldu. Banka'nın genel müdürlüğü 1930 yılında Selanik'ten İstanbul'a taşındı. 
     Bankanın sermayesi 1933 yılında Fransız Frangı'ndan Türk Lirası'na dönüştürüldü ve 1956 yılında hisseleri Yapı ve Kredi Bankası tarafından satın alındı. 
     Yapı ve Kredi Bankası'nın 1964'te, Çukurova Grubu'na satılmasıyla aynı grubun bünyesine geçen bankanın ismi, 1969 yılında Uluslararası Endüstri ve Ticaret Bankası olarak değiştirildi. 
     1991 yılından itibaren bankanın ismi Interbank olarak kullanılmaya başlandı. Son olarak Cavit Çağlar'ın sahibi olduğu banka, 7 Ocak 1999 tarihinde Fon'a devredildi. Bankanın eski sahibi olan Çağlar da cezaevinde bulunuyor. 
     Söz konusu bankalar içinde aktifleri ve zararı en büyük olan Interbank'ın 2000 yılı sonu itibariyle aktif büyüklüğü 1.1 katrilyon, mevduatları 1.3 katrilyon lira düzeyinde bulunuyor. Bankanın zararı ise 782.9 trilyon liraya ulaştı. 
     
     Esbank 
     Etibank bünyesine dahil olan Eskişehir Bankası ise Eskişehir'de 15 Eylül 1927'de bir grup işadamı tarafından 500 bin lira sermayeyle kuruldu. Banka, 1955 yılına kadar tek şubeyle hizmet verdi. 
     1970'li yıllarda bölgesel olarak faaliyet gösteren Esbank, sonraki dönemlerde ulusal bir banka olma yolunda önemli adımlar attı ve 1980'lere gelindiğinde ihtisas ve yatırım bankacılığı alanında hızlı bir dönüşüm yaşadı. 
     1990'lı yıllarda bireysel bankacılık alanında ilerleyen Esbank'ın tüm hisseleri 22 Aralık 1999 itibariyle Tasarruf Mevduatı Sigorta Fonu'na devredildi. Halka açık olan banka, son olarak Zeytinoğlu grubunun kontrolündeydi. 
     2000 yılı sonu itibariyle, Esbank'ın 91 şubesi, bir yurtdışı mali iştiraki, 1.898 personeli, Etibank'ın 151 şube, 2.035 personeli, Interbank'ın 41 şubesi, 1.320 personeli bulunuyor. 
     
     







</TEXT>
</DOC>
