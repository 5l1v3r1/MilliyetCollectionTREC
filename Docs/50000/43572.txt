<DOC>
<DOCNO> 43572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/yazar/temelkuran.html </URL>
<DATE> 2001/09/22/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kapılar kapanıyor Köpekler, sahipler ve halklar 
</HEADLINE>
<TEXT>

Halklar da tıpkı dövüştürülen köpekler gibi üzerlerine bir "kara örtü" kapatılarak vahşileştirilir. Savaş bu yüzden çıkacak işte. Vahşileştirilen halkların dönüp sahiplerini ısırmaması için... 
     UYGARLAR, BARBARLARI ÖLDÜRDÜ. DÜNYAYI TEMİZLEDİK. YAŞASIN BEYAZ DÜNYA 
     Savaştan sonra Ay’da yapılan İnsanlık Anıtı’nın üzerinde yazılı olan metin 
     
200 yıl sonra doğacak, "ehlileştirilmemiş" çocuğa mektup 

     Sevgili çocuk-insan, 
     Senin yaşadığın bu dünya bir günde kuruldu. O sabah, patlamalar başladığında keyif verici içecekleri ve yiyecekleri alıp uzun bir filmi izlemeye başlamıştık. İntikam için yükselen savaş çığlıklarını duyduğumuzda, hepimiz bilge insanların ortaya çıkıp işleri yoluna koyacağını sanıyorduk. İnsan aklının silah tacirlerinin hırslarını galebe çalacağını zannediyorduk. İnsanlığın ve aklın, bir muktedirin öfkesi karşısında bu kadar çabuk ve bu kadar korkakça geri çekileceğini hiçbirimiz tahmin edemezdik. Kocaman ülkelerin kocaman adamlarının patlamalarla ilgili bütün şüpheleri, bu kadar çelişki ve bu kadar yalanı yok sayıp savaşı başlatmak için bu denli gayretkeş davranacağını kimse tahmin edemezdi. Meğer ne basitmiş her şey İnsanlık tarihinin "Güçlü olanın yalanı gerçekten daha gerçektir" gibi akıl almaz bir denklem ile yön değiştirebileceğini anladığımızda artık çok geçti. 
     
Vahşi köpekler diyarı      Muhtemelen sen doğduğunda dünyanın güneyi ile kuzeyi arasında bir duvar örülmüş olacak. Sen okuyup yazabildiğine göre duvarın "bu" tarafında olacaksın. Duvarın öte yanıyla ilgili korkulu hikayeler ezberleyeceksin. Ortaçağ denizcileri gibi cahilleştirileceksin duvarın kenarından öte tarafına düşünce öleceğini sanacaksın sandırılacaksın Eğer genetik çalışmalar sonucu beyninin "emniyetsiz" meraklar üreten kısmı sen doğuncaya kadar yok edilmemiş olursa duvarın öte tarafını merak edeceksin. Tarihi, muzafferler yazar kitaplardan, bulunduğun tarafın tek dünya olduğunu okuyup duvarı ören atalarını yücelteceksin. Ama bir gün, aşkın, seksin, tehlikenin, heyecanın ve diğer bütün ilkel insan hislerin emniyetli bir biçimde yaşandığı mahall simülasyon merkezlerinden sıkılacaksın. Ehlileştirme ve Sağaltım Ünitesi’ne yapman gereken haftalık zorunlu ziyaretlerine gitmez olacaksın. Böyle zamanlarda Eğitim Merkezi’ndeki sağlık görevlilerin önerdiği "Mutluluk Aletini" takmak da içinden gelmeyecek. Duvardan başka hiçbir şey düşünemez hale geleceksin. Eski Çağ Kütüphanesi’nden çıkmaz olacaksın. 
     Ve bir gün mutlaka, yola çıkacaksın. Duvara yaklaştığında göreceğin Sis Muhafızları Birliği’nin robot askerlerini, giyilebilir bilgisayarından göndereceğin yanıltıcı ses dalgalarıyla saf dışı bırakıp güç bela duvara varacaksın. Hayatında ilk kez şaşıracaksın. Çünkü "öte" tarafın üzeri siyah bir bulut simülasyonuyla örtülmüş olacak. Kara bir örtü İnsanları, binaları, araçları, taşları, çocukları ve toprağı göremeyeceksin. Çünkü... 
     
Beyaz, renk değildir      "En kötü zamanlar, şu anda olduğu gibi, uygar dünyayı barbar dünyadan ayırır. Bu netleşme anıdır." 
Time dergisinin 11 Eylül sayılı özel baskısından... 

     İnsanoğlu, öteden beri dövüştüreceği köpekleri vahşileştirmek için aynı şeyi yapar. Onları bir kafese kapatıp üzerini siyah bir örtüyle örter. Gün ışığını göremeyen köpekler bir süre sonra aptallaşıp saldırganlaşır. İnsanlar ve halklar da böyle "vahşileştirilir". Gün ışığını ve insanlığın içindeki ışığı görmekten men edilen halklar, tıpkı vahşileştirilmiş köpekler gibi "kara örtünün" intikamı için yaşar. Onlar, kendine acı çektiren "sahibini" değil, hemcinslerinin etini parçalar. Sahip, onu kontrol altında tutmak için kara örtüyü hep üzerinde tutacaktır. 
     Çıkacak olan savaş, sahiplerin vahşileştirdiği köpeklerin dönüp sahiplerini ısırmasından korkulduğu için çıkacaktır. Sahip, bugüne dek kendisi için diğer köpekleri parçalayan köpeğinin bir gün dönüp çocuklarını parçalayacağından korkmaya başladığı için beynine bir kurşun sıkarak işini bitirecektir. Dünya temizlenecek,bembeyaz olacaktır. Beyaz, bir renk değildir oysa. Kör edici bir ışıktır sadece renksizliktir. 
     200 yıl sonra duvara çıkan çocuğun göreceği "kara örtü" bundan yıllar önce dokunmaya başlandı. Kuzey-Güney gerilimi sistemi tehdit edercesine yükselirken Kuzey, tüm ideolojik aygıtlarıyla Güney’den ekmek için gelen "insan atığına" bir çare aradı. Bulamadı. Kurdukları sistem "özgürlük ve eşitlik" dediği için bu insan atığını kendinden uzak tutmak için "uygar" ve hukuki bir yöntem bulamadı. Savaş, bu yüzden çıkacak. Dev bir kumpas bu. Önceden verilmiş bir karar. Kuzeyi, "Beyaz Dünyayı" korumak için bir yöntem. Ve bu günlerde uluslararası görüşmelerde belirlenmeye çalışılan nokta, kara örtünün nereden nereye gerileceği. Haritalar üzerinde, örtünün tutturulacağı noktalar belirleniyor. Verilen karar, duvarın "bu" tarafında kimlerin kalacağı, duvarın ötesine kimin atılacağına dair. Kapılar kapanıyor işte, yeni bir dünya kuruluyor 
     
     







Ecevitler 


Musevi bayramı.. 


Ecevit'in Bush'a önerisi 


Terör çağında terörist ve düşman devlet... 


İnsanlar ve çakallar 


New York'ta bir pazar 


Bülent Tanör vakası 


Türkiye birinci raundu atladı... 


Hakem kararıyla mağlup sayılmak 


Demirbank’ta yeni dönem ’ 


Biraz da biz aynaya bakalım... 


Doğu'da organize sanayi 3 


Kapılar kapanıyor Köpekler, sahipler ve halklar 


Çağdaş değiliz 


Laiklik Amerikan usulü.. 


Her ilin derdi başka 


Canı yananlar feryat ettiler 


</TEXT>
</DOC>
