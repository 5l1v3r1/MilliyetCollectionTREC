<DOC>
<DOCNO> 39559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sonspo04.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncuları, Terim'e toz kondurmuyor... 
</HEADLINE>
<TEXT>

     Milanlı futbolcular teknik direktörleri Fatih Terim hakkında basında yer alan eleştirilere sert şekilde karşı çıktı. 
     İtalya milli takım kampında bulunan Milan kaptanı Paolo Maldini, gazetecilere suratı asık bir şekilde ''Bazı kişiler bana, Costacurta'ya ve özellikle Terim'e hakaret ediyorlar. Eğer Gazetta dello Sport'tan biri sabah kalkıp kendi varsayımlarını yazıyorsa, bana değil ona ne demek istediğini sormak gerekir'' dedi. 
     Maldini, Milan'ın zorda ve sinirli olduğunu konuşanların nasıl ligin birinci haftasında karara vardıklarını sordu. 
     Tecrübeli kaptan ''Ligin ilk haftasında büyüklerden hiçbiri deplasmanda galip gelmedi. Bizim içinse şimdiden suların kaynadığı konuşuluyor. İnanılmaz birşey'' diyerek, başka hiçbirşey söylemeye gerek duymadığını ifade etti. 
     Brecia maçında sakatlanan Rui Costa da hastaneden çıkışında yaptığı açıklamada, ''Terim'i iyi tanıyorum. Onun oyun sistemini çok hızlı bir şekilde oturtmak kolay değil. Terim'e zaman verin göreceksiniz. Umarım ki, Terim kısa zamanda sistemini oturtur. Bu onun ve dolayısıyla bizim şansımız olur'' dedi. 
     Terim'in hata yapması halinde yerine geçeceği iddia edilen teknik direktör Carlo Ancellotti ise Corriere dello Sport gazetesinde yayımlanan demecinde, İtalyan futbolunda artık bu tip söylentilerin çıkmasının normal olduğunu söyledi. 
     Ancelotti ''Bu söylentiler oyunun kuralı. Kabul edilmek zorunda. Burada hayaletler ile savaşılıyor. Milan yeni bir takım kurdu. Futbolcular ve sistem değişti. Birşeyler oluşturmak için zaman gerekiyor. Bu İnter ve diğerleri için de geçerli'' şeklinde konuştu. 






</TEXT>
</DOC>
