<DOC>
<DOCNO> 24974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/soneko23.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine borç takası için danışmanlık firmalarını belirledi 
</HEADLINE>
<TEXT>

     Hazine, Haziran ayı ihale programı çerçevesinde yapılacak borç takası için danışmanlık firmalarını belirledi. 
     Hazine Müsteşarlığı'ndan yapılan açıklamaya göre, Salomon Smith Barney ve Morgan Stanley firmaları, Tl cinsinden bir kısım iç borcun dövize dönüştürülmesini içeren borç takası işlemlerinde, Hazine'ye ücretsiz danışmanlık hizmeti verecek. 
     Açıklamada, kuruluş temsilcilerinin görüşmelerde bulunmak üzere bu akşam itibarıyla Türkiye'ye gelmesinin beklendiği ifade edildi. Açıklamada, 31 Mayıs tarihinde açıklanan Haziran ayı ihale programında, bu ay içerisinde borç takası işlemi yapılacağının vurgulandığı hatırlatılırken, bu çerçevede geçtiğimiz aylarda Hazine'nin uluslararası tecrübeye sahip ve Türkiye'nin daha önce hizmetlerinden yararlandığı çeşitli uluslararası finans kuruluşlarıyla temas kurulduğu ve konu hakkında ön rapor hazırlamalarının istendiği belirtildi. Hazine açıklamasında şöyle denildi 
     ''Hazırlanan ön raporlar üzerinde yapılan değerlendirmeler sonucunda, borç takası konusu ve mali piyasalarda gerçekleştirilen işlemlerle ilgili, yeterli bilgi birikimi ve deneyime sahip oldukları konusunda Müsteşarlığımızca uygun görülen Salomon Smith Barney ve Morgan Stanley isimli kuruluşlardan, ücretsiz danışmanlık hizmeti alınmasına karar verilmiş olup, söz konusu kuruluş temsilcilerinin görüşmelerde bulunmak üzere bu akşam itibarıyla ülkemize gelmesi beklenmektedir.'' 







</TEXT>
</DOC>
