<DOC>
<DOCNO> 43086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur26.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik zirvesi sona erdi... 
</HEADLINE>
<TEXT>

     Başbakan Bülent Ecevit, dış siyasal gelişmelerle ilgili olarak yarın Cumhurbaşkanı Ahmet Necdet Sezer ile bir değerlendirme toplantısı yapılacağını bildirdi. 
     Başbakan Ecevit, ''Güvenlik Zirvesi'' sonrası Başbakanlık'tan ayrılırken, toplantıya ilişkin açıklamalarda bulundu ve gazetecilerin sorularını yanıtladı. Ecevit, bir soru üzerine, Başbakanlık'ta bugün ''son derece önemli'' bir toplantı yaptıklarını, toplantıya Genelkurmay Başkanı Orgeneral Hüseyin Kıvrıkoğlu, Başbakan Yardımcıları Devlet Bahçeli, Mesut Yılmaz ve Hüsamettin Özkan ile Dışişleri Bakanı İsmail Cem ve MİT Müsteşarı Şenkal Atasagun'un katıldığını ifade etti. Toplantıda, son dış siyasal gelişmeleri, ABD'ye yapılan terörist eylemle ilgili gelişmeleri ele aldıklarını kaydeden Ecevit, ''Değerlendirme çalışmaları devam edecek. Yarın saat 15.00'te de hep birlikte Sayın Cumhurbaşkanı ile görüşeceğiz. 
     Yine bu konularla ilgili değerlendirmelerimiz sürecek'' dedi. Ecevit, bir gazetecinin, ABD'nin Türkiye'den herhangi bir talebi olup olmadığını sorması üzerine, ''Bu gelişmelerin, bu değerlendirmelerin olması çok önemli tabii ki, çok zorunlu. Sık sık biraraya geleceğiz önümüzdeki günlerde. Sayın Cumhurbaşkanı ile görüşmemizden sonra da açıklamalar yapabiliriz'' diye konuştu. Malatya ve Diyarbakır askeri üslerinin kullanılması için ABD'den bir talep gelip gelmediğine ilişkin bir soruya ise Ecevit, ''Hayır. Öyle bir mesaj gelmedi'' karşılığını verdi. Ecevit, ''Bush yönetimiyle bir temasınız oldu mu '' diye soran bir gazeteciye de ''Sayın Cumhurbaşkanı ile yarınki görüşmemizden sonra açıklamamız olabilir. Şimdilik bu kadar'' dedi. Ecevit, diğer soruları ise yanıtlamadı. 







</TEXT>
</DOC>
