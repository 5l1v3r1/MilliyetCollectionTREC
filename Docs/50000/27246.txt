<DOC>
<DOCNO> 27246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/eko10.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul programı anlamadı 
</HEADLINE>
<TEXT>

TOBB'un Türkiye genelinde gerçekleştirdiği ankette ekonomik programı anlamayanların oranı yüzde 38.9 olurken, bu oran İstanbul'da yüzde 70.4'e kadar çıktı 
     EKONOMİ SERVİSİ 

     Türkiye Odalar ve Borsalar Birliği'nin TOBB geçen hafta yayınladığı ekonomik krizin reel sektöre etkileri anketine göre, İstanbullu işadamlarının büyük çoğunluğu hükümetin açıkladığı ekonomik programı anlamadı. 'Programdan bir şey anlamadık' diyenlerin oranı Türkiye genelinde yüzde 38.9 olurken, İstanbul'da yüzde 70.4'e çıktı. 
     Anketin bir diğer çarpıcı sonucu ise İstanbullu işadamlarının daha iyimser olması. Türkiye genelinde işadamlarının yüzde 26.1'i 2001 yılının geri kalanında işlerin daha iyi olacağını belirtirken, İstanbul'da bu oran yüzde 36.7'yi buldu. 
     Türkiye genelindeki sanayi odalarının 3 bin 479 iş adamıyla yaptığı ve TOBB tarafından açıklanan ankete 600 üyesi ile katılan İstanbul Sanayi Odası'na göre iş adamlarının yüzde 34.7'si Türkiye'nin en büyük sorununu iç ve dış borçlar olarak görüyor. Bunları yüksek faiz oranları, siyasi faktörler, ihracat ve Avrupa Birliği konuları izliyor. 
     TOBB'un anketinin İstanbul'da yapılan araştırma bölümünde iyimser beklentiler yalnızca işlerin açılıp açılmayacağı ile sınırlı değil. Türkiye genelinde işadamlarının yüzde 40'ı istihdam azalacak derken, İstanbul'da bu oran yüzde 31 ile sınırlı kaldı. Yılın ilk çeyreğinde Türkiye genelinde istihdamdaki azalış yüzde 56 iken, İstanbul'da yüzde 52 oldu. 
     İşadamlarının yüzde 51.6'sı yılın ilk üç ayında kredi faizlerinin arttığını belirtirken, yüzde 13.9'u bir değişiklik olmadığını, yüzde 15.2'si de kredi faizlerinin değişmediğini söyledi. 
     



 EKONOMİ 



















</TEXT>
</DOC>
