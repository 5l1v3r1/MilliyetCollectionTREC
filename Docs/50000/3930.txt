<DOC>
<DOCNO> 3930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur12.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace eylemine halk müdahalesi 
</HEADLINE>
<TEXT>

     İzmit’teki katı atık yakma tesisini protesto için Büyükşehir Belediyesi binasına pankart asarak eylem yapmaya çalışan Greenpeace Yeşil Barış Örgütü üyeleri, çevredeki vatandaşların şiddetli tepkisiyle karşılaştı. Vatandaşların saldırısından polisin müdahalesiyle kurtarılan 21 kişi gözaltına alındı. 
     Büyükşehir Belediyesi binası önüne gelen Greenpeace üyelerinden 3’ü, 9 katlı binanın çatısına çıktıktan sonra kendilerini iple sarkıtarak, "Sefa Sirmen Atık Yakmak Öldürür" yazılı bir pankart açtılar. 
     Bu arada, belediye binası önüne yatmak isteyen eylemciler, bina önünde toplanan bir grup vatandaşın tepkisiyle karşılaştı. Bazı belediye görevlilerinin de aralarında bulunduğu grup, eylemcilere sözlü sataşmada bulunduktan sonra müdahale etmek istediler. 
     Polis ve zabıta ekipleri tarafından saldırıdan korunan eylemciler Zabıta Müdürlüğü’nün binasına sokulurken, bu sırada halkın arasında bulunan Greenpeace Akdeniz Bölge Sorumlusu Tolga Temuge de bir grup belediye çalışanının saldırısına uğradı. Temuge, polis tarafından güçlükle korunarak, minibüse bindirildi ve ardından gözaltına alındı 
     Eyleme öfkelenen ve olay yerinden ayrılmayan grup, itfaiye ekibi tarafından binadan indirilen 3 kişiye de saldırıda bulundu. Saldırganlar tarafından tartaklanan eylemciler de güçlükle korunarak polis minibüsüne bindirildiler. 
     Eylemcilerin gözaltına alınmasından sonra, saldırıda bulunan grup, Greenpeace üyelerini potesto etti. Gözaltına alınan 21 eylemcinin soruşturmasının sürdüğü bildirildi. 
     Olay sonrasında gazetecilere açıklama yapan İzmit Tehlikeli Atıkları Yakma ve Değerlendirme Tesisi Genel Müdürü Kenan Evin, atık yakma tesisinin çevreye zararlı olmadığını ifade etti. 
     Tesisin, Çevre Bakanlığı’nca onaylanan bir proje olduğunu belirten Evin, bugüne kadar 15 kez yakma testi yapıldını ve emisyon değerlerinin normal olduğunu kaydetti. 
     Tesis için 2 lisans alındığını, yakma lisansının da önümüzdeki ay alınacağını anlatan Evin, belediyenin bu tesisle Avrupa Birliği Çevre Ödülü aldığını sözlerine ekledi. 
     




</TEXT>
</DOC>
