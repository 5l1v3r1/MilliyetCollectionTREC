<DOC>
<DOCNO> 11578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/ekonomi/eko08.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yemekhane kuyruğundan bir bakan geçiyor... 
</HEADLINE>
<TEXT>

     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş, alışılmış "siyasetçi" tavırlarına getirdiği yeni tarzla dikkat çekiyor. 
     Randevularının elverdiği ölçüde, Hazine’deki çalışmaları sırasında, öğlen yemeklerini "makam katı" ya da üst düzey unvanlı personel için ayrılan "özel yemekhane - alakart restoran" yerine binanın zemin katındaki "personel yemekhanesinde" yemeyi tercih eden Derviş, dün de TÜSİAD heyetini kabulünden önce, 13.30’a doğru yemekhaneye indi. 
     Patates çorbası, zeytinyağlı kereviz ve zeytinyağlı barbunya seçeneklerinden oluşan mönüde, tavuk şiş ve tavuk döner vardı. Tatlı masasında ise profiterol ve şekerpare tabaklara dizilmiş duruyordu. 
     Derviş, yemeklerini tepsisine aldıktan sonra, kuyruğun sonundaki kasanın önüne gelerek parasını da ödedi. Derviş kuyrukta ilerledikçe, ahçılar, yamakları, kasiyerler hepsi ayakta esas duruşta bekliyorlardı. Ne de olsa karşılarındaki bir bakandı ancak "normal ve alışılmış" bakan gibi kuyrukları es geçip, tepsisini özel kalemine ya da korumasına taşıtmıyordu. Çıkarken de "makam asansörü" yerine, personel asansörünü kullanıp, herkesle birlikte asansöre bindi. 
     


 EKONOMİ 


















</TEXT>
</DOC>
