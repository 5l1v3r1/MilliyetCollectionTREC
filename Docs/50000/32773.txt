<DOC>
<DOCNO> 32773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/guncel/gun08.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrıntılı faturaya ücret, yasal mı 
</HEADLINE>
<TEXT>

ÇAPRAZ ATEŞ 
     ESRA KURT 

     Türk Telekom’un, ekim ayından itibaren göndereceği detaylı faturalarda, her sayfa için 10 kontör tutarında yaklaşık 428 bin lira ek ücret istemesi tartışma yarattı. Telekom yetkilileri, uygulamanın yalnızca Ankara, İstanbul, İzmir, Yozgat, Kırşehir ve Adana gibi zarfla fatura gönderilen yaklaşık 7 milyon aboneyi kapsayacağını savunurken, hukukçular ve tüketici dernekleri, uygulamanın yasal olmadığını ileri sürdü. Tarafların görüşleri şöyle 
     
     Fazlı Köksal Türk Telekom Pazarlama Dairesi Başkanı 
Dünyanın her yerinde var      Bu, dünyanın her yerinde var olan bir uygulama. Bu uygulama, zarfla fatura gönderilen aboneler için geçerli. Ankara, İstanbul, İzmir, Yozgat, Kırşehir ve Adana illerimizde 7 milyon civarında abone var. Belki 3 milyonu bu uygulamayı istemeyecek. Müşterilerimizin fatura itirazları çok artmıştı. Faturalarla ilgili teknik sorunları asgariye indirmek için bu yöntemi kullanmak durumundayız. Kesinlikle para kazanmaya yönelik değil. Ayrıntılı fatura dilekçesi için kurumumuza gelemeyenleri düşündük. Abone, 444 1 444 nolu telefonu arayacak, çıkan görevli talebinizi not alacak. Bu telefon da ücretli. Ancak, her şehrin kendine göre kontör ücreti var. Biz açıkhava ilanlarıyla aranacak numarayı açıklayınca, bu telefona yığılma oldu. O nedenle meşgul olabilir. Ancak bu sorun kısa sürede çözülecek. 
     
     Prof. Dr. İl Han Özay İ.Ü Hukuk Fakültesi 
Hukuka aykırı      Bana kalırsa, yapılan doğru değil. Türk Telekom, aslında kamu hizmeti yürüten bir şirket olduğu için, kamu hizmeti imtiyazına sahip. Ücret ve benzeri taleplerinin Ulaştırma Bakanlığı’nca onaylanması lazım. Yoksa, dilediğince "ben yaptım oldu" mantığıyla olmuyor. Mesela bakanlık, "sabit ücret ödemeyeceksiniz" diyor, ama buna karşılık herkes ödüyor. Aslında onu yapmaması lazım. Yapmaması gerektiği halde, yaptıkları diğer şey de şu Batı ülkelerinde telefon numarası sormak, yani 118’i aramak parasızdır. Bizde ise bu hizmet paralı veriliyor. Üstelik rehber de kalktı. Bu yüzden herkes 118’e sormaya mecbur kalıyor. Tabii 118’i düşürebilirsek... İdare mahkemesi yolu kapalı, ama bakanlığın onayından geçtiği takdirde, belki dava söz konusu olabilir. Bakanlığın onayı da bu uygulamayı yasallaştırmaz, yine hukuka aykırıdır. 
     
     Ergin Cinmen Avukat 
Bunu yapabilirler      Ayrıntılı fatura, isteme bağlı birşeydir. Cep telefonu şirketleri de isterseniz gönderiyor ve karşılığında ücret alıyor. Kabul etmeme yükümlülüğünü taraflara getirmişler. Bunu yapabilirler. Bu mümkündür. İsterseniz bunu ödemezsiniz. Bunu isteğe bağlı kılmış. Zorunlu olsaydı İdare Mahkemesi’ne gidilirdi. 
     
     Veysel Atasoy Ulaştırma eski Bakanı 
Ücretsiz olmalı      Bence tersine, talep edene detaylı fatura vermeleri gerekirdi. Madem hizmeti ücret karşılığı yapıyor, detaylı fatura da talep karşılığı verilmeliydi. Cep telefonu firmaları, bunu ücret karşılığı yapıyor. Ucuz da değil. Tersi bir uygulama, daha düzgün olurdu. Ücretsiz olabilirdi. 
     
     Tüketiciyi Koruma Derneği Başkanı Mehmet Sevim TÜKODER 
Mahkemeye gideceğiz      Bize daha önce gelen şikayetler vardı. Pendik bölgesinde ayda ortalama 15 - 20 milyon lira telefon faturası ödeyen bir vatandaşa, 823 milyon lira fatura gelmiş. Vatandaş Telekom’a başvurarak detaylı fatura bilgisi istemiş. Gelen yanıt, "Telefonunuzun bağlı bulunduğu santralın teknik imkansızlığı nedeniyle, nerelerle konuşma yapıldığına dair tarafınıza ayrıntı listesi düzenlenememektedir" şeklinde oldu. Bu ne perhiz, ne lahana turşusu Vatandaşların çoğu faturasına bile bakmıyor. "Ben bunu kabul etmiyorum" deyip, itiraz etmesi de mümkün değil. Yapılan, 500 bin lira fazladan para alma hesabıdır. Zaten detaylı fatura vermek Telekom’un görevi. Bunun için para istemesi doğru değildir. İdare mahkemelerine ve Rekabet Kurulu’na başvuracağız. Rekabet Yasası’nda, "hakim durumu kötüyü kullanmak" maddesi var. Telekom piyasada tekel komumunda olduğu için tek taraflı kararlar alıp uyguluyor. 
     



 GÜNCEL 
















</TEXT>
</DOC>
