<DOC>
<DOCNO> 43638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/ysenay.html </URL>
<DATE> 2001/09/23/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Hata yapan kaybetti 
</HEADLINE>
<TEXT>

     Ali Sami Yen’deki heyecan fırtınasında orta alanda geçen büyük bir mücadeleden önemli görüntüler vardı.Ama iki takım da kontrollü olmak zorunluluğu sebebiyle öyle kolay gol pozisyonlarını getiremiyorlardı oyunun seyir ekranlarına... 
     Mustafa Denizli, kendi orta alan anlayışında büyük pres ve çabukluk düşüncesini Ali Güneş, Johnson, Abdullah ve Lazetiç’in kafalarına iyice doldurmuş olacak ki, Galatasaray’ın tüm tehlikeli hücumları kurgulayıp, gol yaratmakla ünlü olduğu orta saha maharetlerini Sarı - Lacivertli ayaklar büyük pres ve fizik gücüyle bloke ediyorlardı... Ancak Yusuf’un topla çıkışları çok çabuk oynanan maçta sırıtıp duruyor, bu büyük yetenek Fenerbahçe’ye lazım olan futbol viteslerini her karşılaşmada olduğu gibi bir türlü yükseltemiyordu oyunun en hassas anlarında dahi... Bu arada Lazetiç de pas çıkışlarında asla bilinen temposunu aşamıyor, hatta serbest paslarda dahi topu rakibe teslim etme kabahatlerini peş peşe işliyordu dünkü gecede... Bize göre bu oyuncu Fenerbahçe - Galatasaray yarışmalarının ruhuna hiç vakıf değildi. 
     Galatasaray, "dar alanda paslaşmalar" özelliğini konuşturacak olan kısa mesafelerde sıkıştıkça, Fenerbahçe savunmasının üstüne açılıp, saçılamıyor tabii bu sıkışıklık da Sarı - Kırmızılılar’ın sahasında oynama avantajını dahi sıkıntıya sokuyordu zaman zaman... Galatasaray’da Perez her hareketiyle birinci sınıf oyuncu olduğunu tribünlere ispatlıyor, Hakan Ünsal, Hasan Şaş, Ergün ve Sergen gibi Cim - Bom’un asları ise her top buluşmalarına erken bindirme yapan Sarı - Lacivertli kramponlardan kurtulup, oynama alanı bulamadıkları için de bireysel başarılar doğmuyordu. 
     55 dakika böylesine kargaşalı trafikte yol alan oyunda ilk kademe ve alan boşaltma yanlışını yapan Fenerbahçe defansını usta ayak Perez asla affetmiyor, Bülent Akın’a çıkardığı kolay pastaki vuruşa ise Rüştü’nün çaresizlikten başka yapacağı bir şey kalmıyordu... Oyunun bundan sonraki anlarında Fenerbahçe beraberliği bulmak için biraz daha açık oynamaya gayret ediyor, Andersson ve Serhat’ı oyuna alıyor, ancak Avrupa deneyimlisi Galatasaray, Sarı - Lacivertliler’in bu parlayışına oyunu yavaşlatarak ve tek top çevirerek kolay çareler buluyordu... Sonrası bildiğiniz gibi... Maçtan önce herkesin kabul ettiği gerçek, sonuca imzasını atıyor oyunda hata yapan taraf Fenerbahçe olduğu için Galatasaray’a iki golle teslim olmak zorunda kalıyordu. 
     



 SPOR 

























</TEXT>
</DOC>
