<DOC>
<DOCNO> 47738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sonspo12.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Gol pozisyonunda Oktay'ı görmedim. Hatalıyım..." 
</HEADLINE>
<TEXT>

     Fenerbahçe'nin, Avrupa Şampiyonlar Ligi F Grubu 4. maçında Olympique Lyon'a 3-1 yenilerek, grup maçlarının bitimine 2 karşılaşma kala bu sezon Avrupa kupalarına veda etmesinin ardından en çok eleştirilen futbolculardan kaptan Ogün Temizkanoğlu, maçın ikinci yarısında girdiği gol pozisyonunda Oktay'ı görmediği için pas vermediğini ve hatalı olduğunu bildirdi. 
     
     Deneyimsizlik.. 
     Ogün başarısızlığın deneyimsizlikten kaynaklandığını savundu. 
     Ogün, ''www.oguntemizkanoglu.com'' adlı internet sitesinde yaptığı açıklamada, Avrupa Şampiyonlar Ligi'nin genelinde kötü oynadıklarını ifade ederek, deneyimsizliğin büyük sıkıntı yarattığını kaydetti. 
     Olympique Lyon maçında 1-0 öne geçtikten sonra bazı arkadaşlarının skoru nasıl koruyacaklarını düşündüğünü belirten Ogün, ''Devre arasında Mustafa hocamızın ne diyeceğini düşünen heyecanlı arkadaşlar vardı. Futbol hata affetmiyor. Bir anda beraberlik golü geldi. Tecrübe kazanmaya başladık. Ama bu başlangıcın geç olmasının bedelini de ağır ödedik ve hala ödüyoruz. Ben dün uyuyamadım'' dedi. 
     
     'Oktay'ı görmedim' 
     Ogün, Olympique Lyon maçının ikinci yarısında girdiği gol pozisyonunda Oktay'ı görmediği için pas vermediğini ve hatalı olduğunu bildirdi. 
     Bir gazetenin ''Tek Suçlu Ogün'' diye yazdığını anlatan milli futbolcu, ''İnsan tek başına nasıl bir takımı batırabilir ki Ne gol kaçıran ilk futbolcuyum, ne de son olacağım. Bazılarının dediği gibi takımı sabote etmeye kalksam, niye birşeyler yapmak için ileriye çıkayım'' diye konuştu. 
     Ogün, maç sırasında Ümit ile kavga ettiğinin yazıldığını da vurgulayarak, ''Biz elbette tartışırız. Birileri hata yapacak, birileri ona kızacaktır. Bunun adı kavga değil. Ama bu da takımın iyiliği içindir ve maç bitince biter. Beni uyaran hiç olmadı mı sanıyorsunuz '' diye konuştu. 
     
     Gelecek yıl farklı olacak' 
     Ogün, Olympique Lyon maçından sonra takımın, Mustafa Denizli'nin ve yönetimin eleştirileceğini, ancak kendilerinin birbirlerine sürekli destek olmayı öğrendiklerini söyledi. 
     Deneyimli futbolcu, sarı-lacivertli taraftarlara yönelik açıklamasında, ayrıca şu görüşlere yer verdi 
     ''Sezon başında Avrupa'da hedefimiz büyüktü. Ancak Şampiyonlar Ligi'nde istediğimiz sonuçları alamadık ve iddiamız kalmadı. 
     Tecrübesizdik, hatalar yaptık, ama bedeli bu kadar ağır olmamalı. 
     Biz şimdi Avrupa'da yokuz. Ama önümüzde lig var, kupa var. 
     Önümüzdeki yıl yine Avrupa sahnesi alacağız. Belki gülenler olacak ama şunu yürekten söylüyorum, gelecek yıl çok daha farklı olacaktır Fenerbahçe için. Biz Avrupa için gerekli bedeli ödediğimize inanıyoruz. Bu günlerden sizlerin desteğiyle çıkacağımızı da biliyoruz. Hepinizi, Antalya maçına bekliyorum. Herkes görsün Fenerbahçe nedir, Fenerbahçeli kimdir.'' 
     






</TEXT>
</DOC>
