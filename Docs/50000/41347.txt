<DOC>
<DOCNO> 41347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/siyaset/siy01.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, üç başmüfettişin hazırladığı "gizli" raporu ele geçirdi 
</HEADLINE>
<TEXT>
Telekulak bürosu bakana takıldı 
Bakan Yücelen'in emriyle telekulak araştırması yapan müfettişler, Asayiş Şubesi'nde oluşturulan büronun, yasal izni olmadığı halde telefon dinlediğini saptadı 
     TOLGA ŞARDAN Ankara 

     İçişleri Bakanı Rüştü Kazım Yücelen'in emriyle, yasadışı telefon dinleme iddialarına yönelik olarak yurt çapında inceleme yapan üç müfettiş, İstanbul Emniyet Müdürlüğü'nde gizli telefon dinleme birimi buldu. İstihbarat Şubesi'nde cep telefonlarının dinlenmesinde kullanılan özel bir cihaz kurulduğunu saptayan üç polis başmüfettişinin hazırladığı gizli "Telekulak Araşatırma Raporu"nu Milliyet ele geçirdi. 
     
     BEŞ BİRİM İNCELENDİ 
     Müfettişler, 3 - 4 Temmuz'da İstanbul Emniyet Müdürlüğü'nde dinleme yapmakla görevli beş ayrı birimde ayrıntılı incelemede bulundu. Nihat Önder, Mustafa Kartal ve M. Doğan Kılıç adlı müfettişler, Mali Şube, Narkotik Şube ve Organize Suçlarla Mücadele Şube Müdürlüğü'ne ait Teknik Takip büro amirliklerindeki bilgisayar sistemleri, kayıt ve evrak üzerinde yaptıkları incelemede, tüm işlemlerin yasal olduğunu saptadı. 
     
     32 MAHKEME KARARI 
     Ancak Asayiş Şubesi'ndeki incelemelerde Teşkilat Malzeme Kadro Yasası'nda TMK şubeye bağlı "Teknik Takip Büro Amirliği" kuruluşu bulunmamasına karşın bu amirlik aracılığıyla telefon dinlemesi yapıldığı tespit edildi. Bir başkomiser ve beş memurun görevli olduğu büroda yapılan telefon dinlemelerine ait 32 mahkeme kararını bulan müfettişler, buna karşın 200 telefon dinleme kapasitesi bulunan büronun TMK'ya göre yasal olmadığını saptadı. 
     
     YASAL İZNİ YOK 
     Telekulak müfettişleri, beraberindeki iki bilirkişi ile birlikte telefon dinleme olayları nedeniyle hedef haline gelen İstihbarat Şube Müdürlüğü'ne bağlı Teknik Takip Büro Amirliği'nde de inceleme yaptı. Teknik sistemler üzerinde ayrıntılı çalışma yapan müfettişler, 3'ü başkomiser, 4'ü komiser, 3'ü komiser yardımcısı ve 30 polis memuru olmak üzere toplam 40 personelin görev yaptığı büroda GSM telefon hatlarını dinlemek amacıyla kurulan cihaz için onay emrinin bulunmadığını saptadı. 
     
     CİHAZI SÖKTÜLER 
     İstanbul Emniyet Müdürlüğü İstihbarat Şube Müdürlüğü'nde izin alınmadan kurulan GSM telefon dinleme sisteminde kullanılan cihazın müfettiş denetiminden sekiz gün önce İstihbarat Daire Başkanlığı'nın talimatıyla sökülerek Ankara'ya getirildiği belirlendi. Yetkililer, bundan sonra yurt düzeyinde GSM sistemlerine yönelik yapılacak teknik dinlemelerin tamamıyla İstihbarat Daire Başkanlığı'nca yapılacağını kaydettiler. 
     



 SİYASET 











</TEXT>
</DOC>
