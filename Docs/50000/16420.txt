<DOC>
<DOCNO> 16420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sonspo02.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Real'e hazırlanıyor 
</HEADLINE>
<TEXT>

     Ligde Antalyaspor'u 2-0 yenerek moral bulan Galatasaray, 18 Nisan Çarşamba günü Real Madrid ile deplasmanda yapacağı Avrupa Şampiyonlar Ligi çeyrek final rövanş maçının hazırlıklarına ara vermeden başladı. 
     Teknik direktör Mircea Lucescu, Antalyaspor maçında forma giyen futbolculara izin verirken, diğer futbolcular tek pas ve ikili mücadele çalışmasının ardından dar alanda çift kale maç yaptılar. Antalyaspor maçında oyundan çıkan Bülent Korkmaz ile kaleci Taffarel idmanda yer alırken, Suat'ın sağ dizinde, Vedat'ın topuğunda ağrısının bulunduğu belirtildi. Antrenmanda, tek pas çalışması sırasında kasık ve karın kaslarında ağrı hisseden Jardel, çift kale maça katılmayarak koşu yapmakla yetindi. 
     Galatasaray, Real Madrid maçı için yarın uçakla İspanya'ya gidecek. Sarı-kırmızılılar, basına kapalı olarak yapacakları idmanın ardından Florya Metin Oktay Tesisleri'nden hareket edecekler. Teknik direktör Lucescu, yapılacak idmanın ardından İspanya'ya götürülecek futbolcu kadrosunu belirlenecek. 
     Jardel, Capone ve Kingston'un çocukları Ferio, Dodo ve Stefan, antrenman sırasında sahada oynarken, özellikle Lucescu'nun dikkatini çektiler. Lucescu, Kingston'un çocuğu Stefan'ı severken, uzun süre kendisiyle ilgilendi. Çocuklar, Florya Metin Oktay Tesisleri'nin neşe kaynağı oldu. 




</TEXT>
</DOC>
