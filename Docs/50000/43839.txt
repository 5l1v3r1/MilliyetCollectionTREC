<DOC>
<DOCNO> 43839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/guncel/gun01.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika’nın Sesi’ kısıldı 
</HEADLINE>
<TEXT>

Bakan Yardımcısı Richard Armitage "Amerika’nın Sesi Radyosu"na giderek Taliban lideri Molla Ömer’le yapılan röportajın yayınlanmamasını istedi... 
     WASHINGTON Milliyet 

     Amerikan hükümetinin finansmanını sağladığı Amerika'nın Sesi VOA Voice of America radyosunun, Afganistan'daki Taliban lideri Molla Muhammed Ömer ile yaptığı bir röportaj, ABD Dışişleri Bakanlığı'nın müdahalesiyle yayından çıkarıldı. 
     Dünyanın pek çok bölgesinde, çeşitli dillerde yayın yapan VOA'nın röportajının yayınlanmaması için Amerikan Dışişleri Bakanlığı'nın iki numarası konumundaki, Bakan Yardımcısı Richard Armitage, bizzat VOA'ye giderek, yönetim kuruluna talepte bulundu. ABD Dışişleri Bakanlığı sözcüsü Richard Boucher, 11 Eylül'deki terörist saldırıların bir numaralı şüphelisi terörist Usame bin Ladin'i vermemekte ısrar eden Taliban yönetiminin lideriyle yapılan bu röportajın, Amerikan hükümetinin fon sağladığı VOA tarafından yayınlanmasının doğru olmadığını düşündüklerini bildirdi. 
     
     Taliban’ın sesi duyulmasın 
     Boucher, yaptığı açıklamada, "Biz, Amerikan halkının verdiği vergilerle, VOA'in Taliban'ın sesini duyurmasının doğru olmadığını düşünüyoruz" dedi. Boucher, VOA'in bağımsız haberciliğini tanıdıklarını ancak Molla Ömer ile röportajın yayınlanmasının sorumlu bir davranış olmayacağını kaydetti. 
     
     "Bu kötülük kaybolmayacak" 
     Amerikan basınındaki haberlere göre, röportaj, Taliban lideri Ömer tarafından talep edildi. 12 dakikalık röportaj, Peştun dilinde telefonla gerçekleştirildi. The Washington Post’a göre, Ömer, röportajda, "Amerika, kendisine saldıran kötülüğü kendi yarattı. Eğer ben ölürsem, Usame ölürse veya başkaları, bu kötülük kaybolmayacak" dedi. 
     VOA çalışanları ise Dışişleri Bakanlığı'ndan gelen talebe tepki gösterdiler " Bu sansür güvenilirliğimizi emsalsiz şekilde zedelemektedir." 
     



 GÜNCEL 






















</TEXT>
</DOC>
