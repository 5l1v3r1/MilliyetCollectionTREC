<DOC>
<DOCNO> 31349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo05.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Milan'ımı yenmek zor olacak" 
</HEADLINE>
<TEXT>

     AC Milan takımının yeni teknik direktörü Fatih Terim, gelecek sezon için oldukça iddialı konuştu. 
     La Gazzetta dello Sport gazetesinin manşetten verdiği Fatih Terim ile yapılan söyleşide, Türk teknik adam ''Milan'ımı yenmek zor olacak. Futbolcularım çok güçlü ve benim onlara tam güvenim var'' dedi. 
     Terim, rekabetin her zaman iyi sonuçlar verdiğini ve futbolcularının da bu bilinçle daha fazla çalışacaklarına inandığını kaydetti. Milan takımının yeni teknik direktörü, ''Çok fazla hedefimiz var ve çok çalışmak zorundayız. Çok büyük bir sezon olacak. Futbolcularıma güveniyorum ve bu Milan'ın büyük bir takım olacağına ikna oldum. Biz hiç olmazsa bunun için çalışacağız'' diye konuştu. Juventus'tan transfer edilen İnzaghi ile konuştuğunu söyleyen Terim, İnzaghi'nin çok büyük bir atak oyuncusu olduğunu ve kendisi ile yıldız oyuncu arasında problem olmayacağını dile getirdi. Roma Teknik Direktörü Fabio Capello'nun ''Roma'yı yenmek çok zor olacak'' sözünü, ''Ben de Capello gibi düşünüyorum. Bizi yenmenin çok zor olacağını sanıyorum'' diyen Terim, büyük bir Milan meydana getirmek için elinde tüm imkanların bulunduğunu ifade etti. 
     Türk teknik adam son olarak, 19 Temmuz'da Milano'da futbolcu ve teknik kadronun toplanacağı Hotel Gallia önünde taraftarın bir organizasyon hazırladığından basın aracılığıyla haberi olduğunu kaydederek, ''Milan'ın etrafında şu anda çok fazla heyecan olduğunu biliyorum. Taraftarı selamlamak güzel olacak. Onların desteğine ihtiyacımız var. Halkın güvenini hissetmek önemli'' diye konuştu. Öte yandan, La Gazzetta dello Sport'da yapılan yorumda ise, ''Türk teknik adam her zaman çalışma safhasında. Ama anlaşılıyor ki, kafasında şimdiden atak oynayan bir takım var'' denildi. Gazetede ayrıca, Terim'in Bodrum'daki yazlığında Türk gazeteciler ile yaşadığı olaylarla ilgili yapılan haberde, ''Türk teknik adam, Bodrum Türkbükü'nde 2 milyon dolara aldığı villasının fotoğrafını çekmek isteyen teknedeki 3 gazeteciye vurdu ve gazeteciler fotoğraf makinalarıyla birlikte denize düştü. Daha sonra Terim'in adamları onu sakinleştirdi. Olay herhangi bir yaralanma olmadan sona erdi'' diye yazıldı. 







</TEXT>
</DOC>
