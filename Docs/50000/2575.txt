<DOC>
<DOCNO> 2575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/yazar/cemal.html </URL>
<DATE> 2001/01/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yılmaz'ın çıkışı, sivil siyaset ve asker... 
</HEADLINE>
<TEXT>

     Başbakan Yardımcısı Mesut Yılmaz'ın dün partisinin Meclis Grubu'ndaki çıkışı ilginçti, önemliydi. Avrupa Birliği ve demokrasi konusundaki - bir bölümü askere yönelik - mesajları yerindeydi. Demokrasi tarihimizdeki sivil - asker ilişkileriyle ilgili bazı değerlendirmelerinde gerçek payı büyüktü. 
     Ne dedi ANAP lideri 
     Türkiye - AB konusunda 
     "Avrupalılar bizi istemiyor, bu işten vazgeçelim mantığıyla bir yere varmamız mümkün değildir. Artık her şeyi siyah beyaz olarak gören, her şeyi mutlak doğru veya mutlak yanlış olarak değerlendiren anlayışı terk etmeliyiz. Avrupa Birliği'nin kriterlerini yerine getirmek için çabalamayan bir Türkiye'nin 10 yıl da, 40 yıl da geçse, birliğe üye olması mümkün olmaz." 
     "Avrupa Birliği'ne üyelik sürecinde önemli olan, üyelik sürecini kendimizin yönetmesidir. Bu süreci eğer biz yönetemezsek, başkaları yönetecektir. Bu durumda sonumuz, Avrupa Birliği üyesi güçlü bir Türkiye yerine, Baas tipi demokrasiyle yönetilen bir Ortadoğu cumhuriyeti olmaktır." 
     Sivil siyaset ve asker 
     "Gelecek yönetimi ve Avrupa Birliği'ne üyelik hedefimizin bir başka önemli kesişim noktası, demokratik kurumların, özellikle sivil siyasetin güçlü olması gereğidir. Sivil siyaset diye özellikle belirtmek ihtiyacını duyuyorum. Çünkü ülkemizde siyaset, sadece siyasetçilerin işi olmaktan çıkmış gözükmektedir." 
     Askeri yönetimler 
     "Türkiye 1950'li yıllarda da, 1970'li yıllarda da benzer süreçleri yaşamıştır. Ancak, 1960'lı ve 1980'li yılların tecrübeleri bize göstermektedir ki, yıpratılarak etkisizleştirilen siyaset kurumunun yerine, halkın gönülden benimsediği ve kalıcı olabilecek bir alternatif ikame edilememektedir. Toplum, iradesi serbest bırakıldığında yeniden siyaset kurumuna destek ve güç vermektedir. Hem de bir önceki dönemin siyasetçilerine iade - i itibarlarını en üst düzeyde vererek, onları bağırlarına basarak yapmaktadır bunu." 
     Demokrasi kriterleri ve AB 
     "Yapmaya çalıştığımız, Türkiye'de siyasi alanın siyaset dışından dizayn edilme çabalarına işaret etmektir. Sağduyu sahiplerine bu konuda ikazda bulunmaktır. Biz siyasetin tabii akışı içerisinde kendi kendini dizayn etmesinden yanayız. Siyasete milletin hür iradesiyle şekil verilmesinden yanayız. Bunun demokrasinin bir ön şartı olduğuna inanıyoruz." 
     "Bu ölçülere uymayan bir rejime dünyada hiç kimse demokrasi demiyor. Birilerinin kalkıp gerekli ölçülere uymasa bile bu yine de demokrasidir dese, hiçbir anlamı yoktur." 
     "Bizim şartlarımıza göre ancak bu kadar demokrasi olur derseniz, ancak kendi kendinizi kandırmış olursunuz. Aynı şey hukuk devleti ölçüleri için de geçerlidir. Serbest piyasa ekonomisi ölçüleri için de geçerlidir. 
     Dünyada kendi başımıza yaşasak, herhangi bir platformda yer almaya kalkışmasak belki pek fark etmezdi. Ancak Avrupa Birliği içinde yer almaya çalışan bir ülkeyiz. Birliğin bütün ülkeler için getirmiş olduğu kriterlere uymamız gerekiyor. Bu noktada demokrasinin, hukukun ve ekonominin evrensel kurallarına uymanın tartışılmazlığını da görmek ve kabul etmek mecburiyetindeyiz." 
     Demokrasi ve askeri vesayet 
     "Eğer bir rejimin adı demokrasiyse, tek bir icazet mercii vardır, o da millettir. Yine bir rejimin adı demokrasiyse, tek bir vesayet makamı vardır. O da yine millettir. Eğer siyasete millet makamı dışında herhangi bir icazet ve vesayet makamı oluşturulursa, o rejime demokrasi isminin verilmesi mümkün değildir." 
     Yanlışla doğru 
     "Daha önemlisi, yanlışa yanlış dedikten sonra yanlışa doğru dememektir. Neticesi ne olursa olsun, bundan da korkmamak lazımdır. Yanlışı kim yaparsa yapsın, yanlış yanlıştır." 
     
     
     
     Bugün köşem ANAP liderinin. 
     Uzun zamandır ilk kez böyle. 
     Çünkü sözlerindeki gerçek payı ve doğruluk oranı yüksek. 
     Bu ülkede demokrasi ve hukuk devletinin yerleşmesini ve Türkiye'nin AB'ye katılmasını içtenlikle arzu eden sivil - asker herkesin üzerinde düşünmesi gereken bir konuşma... 
     ANAP liderini çok eleştirdim. 
     Bugün de eleştirilecek yanları elbet var. Ancak yukarıdaki teşhislerini de önemsiyor, bir kısmına da özellikle katılıyorum. 
     
     





Askerin gücü siyasetin zaafı 


Bir Kış Öyküsü 


Ecevit Üzülüyorum 


Kedi olalı... 


Yılmaz'ın çıkışı, sivil siyaset ve asker... 


"G" planı 


"Şark Ekspresi'nde Cinayet" .. 


AB işi bitti gibi 


Ermeni yalanı 


Lafı bırakın ülkeye bakın 


Beyaz, mavi, mor derken... 


Evdeyseniz babamlar size darbe yapmaya gelecek... 


Kulaklarınızı tıkayın... 


"İkinci Bahar" ve jandarma 


Siyasetin yapamadığı 


Bıktık vallahi 


Yılmaz'ın başı kel mi 


Sizin işiniz değil 


Diken Üstünde bir "Silahlı Kuvvetler" 


Her yüz Amerikalının ellisi "hisse senedi" sahibi 


Irak ile ikinci bahar 


</TEXT>
</DOC>
