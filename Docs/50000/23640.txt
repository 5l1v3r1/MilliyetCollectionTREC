<DOC>
<DOCNO> 23640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/yazar/sazak.html </URL>
<DATE> 2001/05/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
RTÜK yasası 
</HEADLINE>
<TEXT>

     Meclis'in gündeminde bu hafta Radyo Televizyon Üst Kurulu RTÜK yasa değişikliği var. 
     Televizyon rejimi yeniden düzenlenirken medyadaki tartışmalar üç temel noktada yoğunlaşıyor 
     Ekran karartma uygulamasına son verilmesi, paravan şirketler yerine "şeffaflık" sağlanarak gerçek sahipliğe geçilmesi, medya sermayesine yönelik ihale yasağına son verilmesi. 
     RTÜK ne zaman gündeme gelse, medyadaki "tekelleşme" olgusu kamuoyunu bölmektedir. Tasarı bu sakıncayı, yüzde 25'lik "izlenme payı" sınırlamasıyla aşmaya çalışıyor. 
     Tekelleşme bize özgü tartışma değil küresel ekonomide medya şirketleri güçlerini birleştiriyor, Time dergisini CNN'in, onu da internet devi AOL'un alması gibi milyarlarca dolarlık dev ortaklıklar kuruluyor. ABD medyası da sonuçta bu büyüklüğün "güvenilir" ve "bağımsız" yayıncılığa etkilerini sorguluyor. 
     Cumhuriyet'te geçen pazar Leyla Tavşanoğlu'nun The Washington Post gazetesinin önde gelen editörlerinden Stephen Rosenfeld'le yaptığı söyleşi çok çarpıcıydı. 1930'lu yıllarda Post'u zirveye çıkaran işadamı Eugene Meyer gazeteyi satın aldıktan 20 yıl sonra kara geçirebiliyor 
     "Washington Post gazetesi iki şeye çok güzel örnek oldu. Birincisi medyada sermaye birikimi, ikincisi de topluma karşı sorumluluk duygusu. Bir sanayici topluma karşı sorumsuz da sorumlu da davranabilir. Post, ikincisine örnek oldu. Hep toplum çıkarına yayın yaptı. Gazetecilik sadece para kazanmak için yapılmaz." 
     Harvard mezunu, Washington Post'un Moskova Büro kurucusu, meslekte 40 yılını dolduran ve halen gazetenin köşe yazıları editörlüğünü sürdüren Stephen Rosenfeld şunu söylüyor 
     "Hiçbir ülke ekonomide ve siyasette özgürlük sorununu çözebilmiş değil. ABD'de, Türkiye'de, dünyanın bütün ülkelerinde hem namusu korumak, hem de para kazanmanın düzgün yolları araştırılıyor. Basın özgürlüğü bir noktada, yeterli kar etmeyen, dolayısıyla da kepenklerini indirmek zorunda kalan bir basın anlamına da gelebilir. İşin bu yüzü de var... Burada önemli olan toplumda etkili olanların dürüst gazetecilik için baskı yapmalarıdır. Kamuoyu baskısı çok önemlidir" 
     Tekelleşmeye gelince... Post'un editörü kimi kaygıları yanı sıra ABD'deki şu gerçeği de vurguluyor 
     "Bir basın ve medya şirketi sınırsız büyük olabilir. Buna yasal hiçbir sınırlama getirilmemiştir... İki nokta sorumluluk açısından önemlidir. Birincisi gazete patronunun toplum çıkarını gözeten, dürüst bir kişi olması... İkincisi de dürüst rekabettir." 
     Banka hortumlamak elbette bu kategoriye girmiyor 
     RTÜK yasası "medyada şeffaflığı" sağlayacağı için Meclis'ten geçmelidir. 
     
     







Derviş'in konumu 


Eylemler renklendi 


Lidersizliğin bedeli 


Şıllık 


Efsanenin tekrarı... 


RTÜK yasası 


"Her hangi bir parti gibi.." 


Buğday "pahalı" ekmek "ucuz" olamaz 


</TEXT>
</DOC>
