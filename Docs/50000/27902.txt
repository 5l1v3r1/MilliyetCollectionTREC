<DOC>
<DOCNO> 27902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo01.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı Kıyat "Hakan Bayraktar'da ısrarcıyız" 
</HEADLINE>
<TEXT>

     Fenerbahçe Kulübü Asbaşkanı ve Basın Sözcüsü Atilla Kıyat, kulüp başkanı Aziz Yıldırım'ın göreve devam edip etmeyeceğini çok yakında açıklayacağını söyledi. 
     Kıyat, ikinci başkan Uğur Dündar başkanlığında Fenerbahçe Burnu'ndaki kulüp binasında yapılan yönetim kurulu toplantısından sonraki açıklamasında, Aziz Yıldırım'ın, özel işleri nedeniyle yönetim kurulu toplantısına katılamadığını söyledi. 
     Fenerbahçe'de olağanüstü genel kurula çok az bir zaman kaldığını belirten Kıyat, ''Tahmin ediyorum, Yıldırım çok yakında göreve devam edip etmeyeceğini açıklayacaktır. Biz, yönetim kurulu olarak kalmasından yanayız. Ancak sağlığı izin vermiyorsa, o zaman diyecek bir şeyimiz olmaz'' diye konuştu. 
     Başkan Yıldırım'ın kararını açıklamasının ardından, yönetim kurulu olarak olağanüstü genel kurul öncesi istifa edeceklerini ifade eden Kıyat, şunları söyledi 
     ''Biz, Aziz Yıldırım devam etse de, etmese de yeni başkan adayının ya da Yıldırım'ın daha rahat çalışıp yönetim kurulunu belirlemesi için istifa edeceğiz. Ancak öncelikle durumun netleşmesini bekliyoruz.'' 
     Atilla Kıyat, Gaziantepsporlu Hakan Bayraktar'ı transfer etmek için ısrarcı olduklarını belirterek, ''Hakan, gelecek sezon Fenerbahçe formasını giyecektir'' dedi. 
     İç transferde anlaşamadıkları Celil'le yeniden masaya oturmayacaklarını vurgulayan Kıyat, ''Bizim de kendi prensiplerimiz var. Bunlara razı olmayanlarla bir daha masaya oturamayız. Ancak Celil, döner ve bizim teklifimizi kabul ederse, o zaman anlaşabiliriz'' ifadesini kullandı. 
     







</TEXT>
</DOC>
