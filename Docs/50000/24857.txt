<DOC>
<DOCNO> 24857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/ekonomi/eko02.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hız kesti 
</HEADLINE>
<TEXT>

Devalüasyonun etkisiyle mart ve nisanda yüksek çıkan enflasyon mayısta hız kesti. Aylık enflasyon toptan eşyada yüzde 6.3, tüketici fiyatlarında yüzde 5.1 oldu 
     ANKARA Milliyet 

     Şubattaki devaülasyonun ardından yükselişe geçen enflasyon, mayısta hız keserek aylık bazda toptan eşya fiyatlarında TEFE yüzde 6.3, tüketici fiyatlarında TÜFE yüzde 5.1 oldu. Bu rakamlar beklentilerin altında kaldı. Reuters’in yaptığı araştırmaya göre uzmanlar, mayısta TÜFE’yi yüzde 6.1, TEFE’yi ise yüzde 7.3 olarak tahmin ediyordu. 
     Aylık bazda enflasyon rakamlarında nisan ayına göre toptan eşya fiyatlarında 4.0 puan, tüketici fiyatlarında 9.3 puan gerileme yaşandı. Enflasyon rakamları mayıs ayında toptan eşya fiyatlarında yüzde 10.3, tüketici fiyatlarında ise yüzde 14.4 oranlarında artmıştı. 
     
     Özel sektör önde 
     Devlet İstatistik Enstitüsü’nden DİE yapılan açıklamaya göre, mayıs ayı itibarıyla beş aylık enflasyon oranları toptan eşyada yüzde 40.5, tüketici fiyatlarında yüzde 28.3 oldu. Yıllık enflasyon da toptan eşyada yüzde 57.7, tüketici fiyatlarında yüzde 52.4 olarak belirlendi. Buna göre yıllık enflasyon mayıs ayında, önceki yılın toptan eşya fiyatının 1.5 puan, tüketici fiyatında da 10.3 puan altında gerçekleşti. Mayıs ayı itibarıyla 12 aylık ortalamalara göre yıllık enflasyon ise toptan eşyada yüzde 42.3, tüketici fiyatlarında yüzde 45.3 olarak hesaplandı. 
     Toptan eşya fiyatlarında mayısta görülen yüzde 6.3’lük artışta, devletin payı 1.6, özel sektörün payı da 4.7 puan oldu. Fiyat artışları devlet sektöründe yüzde 6.9, özel sektörde yüzde 6.1 olarak gerçekleşti. Mayısta, sektörel bazda en yüksek fiyat artışı yüzde 10.7 ile madencilik ve taşocakçılığı sektöründe gerçekleşti. 
     Fiyatlar, tarım, avcılık, ormancılık ve balıkçılık sektöründe yüzde 4.1, imalat sanayinde yüzde 6.8, elektrik, gaz ve su sektöründe yüzde 7.6 oranında arttı. 
     
     Çekirdek yüzde 7.1 
     Fiyatı en fazla artan alt sektör ise yüzde 28.3 ile ulaşım araçları imalatı, yüzde 26.7 ile doğalgaz ve hampetrol çıkarımı oldu. Çekirdek enflasyon olarak nitelenen imalat sanayinde özel sektördeki fiyat artışı yüzde 7.1 olarak hesaplandı. 
     
Memura yüzde 5 zam      Memur ve memur emeklisi aylıklarına bu ay enflasyon farkı dolayısıyla yüzde 5, işçi emeklilerine yüzde 5.1 zam yapılacak. TÜFE’deki beş aylık artış yüzde 28.3’e ulaştı. Yılbaşındaki yüzde 10’luk maaş zammının ardından nisanda yüzde 2.5 ve geçen ay verilen yüzde 10.1’lik enflasyon farkı ile memur maaşlarında şu ana kadarki artış yüzde 24.1 oldu. Artış gerçekleşen enflasyonun 4.2 puan altında kaldı. 2 puanlık refah payı ile birlikte toplam 6.2 puanlık artış gere-kiyor. Bu da maaşların yüzde 5 artırılmasını zorunlu kılıyor. 
     
Mayıs şampiyonu tişört      Toptan fiyatı bir ayda yüzde 36.1 artan tişört, mayıs ayının zam şampiyonu oldu. Tüketici fiyat endeksi kapsamındaki en yüksek artış ise yüzde 11.3’le giyim ve ayakkabıda yaşandı. Konut harcama grubunun alt kalemi olan kiralardaki artış yüzde 2.6 oldu. Ev eşyası fiyatları yüzde 6.8, ulaştırma harcamaları yüzde 5.8, eğlence ve kültür harcamaları yüzde 4.9, lokanta, pastane ve otel ücretleri yüzde 2.8, sağlık harcamaları yüzde 1.1 ve çeşitli mal ve hizmetlerle ilgili harcamalar da yüzde 6.1 oranında büyüdü. 
     



 EKONOMİ 





















</TEXT>
</DOC>
