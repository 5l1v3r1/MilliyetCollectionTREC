<DOC>
<DOCNO> 3538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sondun14.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diri diri gömüldü, üç gün sonra mezardan çıktı 
</HEADLINE>
<TEXT>

     Hindistan'da Hindu törenleri sırasında kendisini diri diri mezara gömdüren Japon kadını, üç gün sonra ''hortladı.'' 
     51 yaşındaki Keiko Aikawa adlı Japon kadını, dünyanın en büyük dini töreni olan Kumb Mela'nın yapıldığı Ganj nehri kıyısına üç gün önce 3 metre derinliğinde 3 metre genişliğinde çukur kazdırıp içine kendini gömdürdü. Bayan Aikawa, bugün yüzlerce Hindunun gözü önünde mezardan çıktı. ''Hortlağı'' görmek isteyen Hindular, Japon kadına dokunabilmek için birbirlerini ezdi. İzdihamda yaralananlar oldu. Mezardan çıktıktan sonra ''Bunu dünya barışı için, insanlığın sağlığı için yaptım. Reklam peşinde değilim'' diyen Japon, yoganın solunum teknikleri sayesinde mezardan sağ çıkabildiğini anlattı. 
     Hindu müridlerinin Yog Mata Yoganın Anası adını verdikleri Japon kadını, çevresini saran binlerce kişiye yüksek platformdan seslenirken ''Yoga geleceğin bilimidir, çünkü o insanın bilimidir. Bilim maddeyi fethetti artık insanın yogayla kendisini fethetmesinin vakti gelmiştir'' diye konuştu. 




</TEXT>
</DOC>
