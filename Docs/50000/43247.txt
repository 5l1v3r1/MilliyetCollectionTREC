<DOC>
<DOCNO> 43247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo10.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Fenerbahçe derbisi için sıkı güvenlik tedbirleri alınıyor 
</HEADLINE>
<TEXT>

     Birinci Süper Lig'de 22 Eylül Cumartesi günü yapılacak Galatasaray-Fenerbahçe karşılaşması öncesi, İstanbul Emniyet Müdürlüğü'nce kulüp yöneticilerinin de katıldığı bir toplantı yapıldı. 
     İstanbul Emniyet Müdürlüğü'nün Gayrettepe'deki binasında düzenlenen toplantıya, asayişten sorumlu emniyet müdür yardımcısı Gündüz Memişoğlu, Şişli İlçe Emniyet Müdürü Yaşar Güngör Şahin ile Galatasaray Kulübü yöneticileri Osman Güneri ve Yeşim Toroslu, Fenerbahçe Kulübü yöneticisi Rahmi Eyüboğlu ile Ali Sami Yen Stadı Müdürü Hamit Kaşeli katıldı. 
     Toplantıda, karşılaşma öncesi alınacak güvenlik önlemlerine ilişkin konuların ele alındığı belirtildi. 
     Toplantı sonrası basın mensuplarının sorularını yanıtlayan Osman Güneri, konuk takım Fenerbahçe taraftarına Ali Sami Yen Stadı'ndan bin 100 kişilik yer ayrıldığını söyledi. 
     Güneri, bu taraftarların maç günü stada saat 17.00 sıralarında getirileceğini ve güvenli bir biçimde stattaki yerlerine oturtulacaklarını bildirdi. 
     Bu arada Spor Asayiş Büro Amirliği'nden yapılan yazılı açıklamada da toplantıda Galatasaray-Fenerbahçe Birinci Süper Lig karşılaşmasında konuk takıma tahsis edilen bilet sayısı, hangi tribünün tahsis edileceği ve kapasitesinin ne olduğunun ele alındığı kaydedildi. 
     Açıklamada ayrıca, çeşitli ilçelerden gelecek bin kadar Fenerbahçeli taraftarın, Beşiktaş Fulya Parkı'nda daha önceki yıllarda olduğu gibi saat 14.00'de toplanacağının öğrenildiği ifade edilerek, söz konusu parkta ve diğer muhtelif toplanma yerlerinde alınacak önlemlerin de görüşüldüğü kaydedildi. 
     Her 2 kulübün daha önceki yıllarda kendi sahalarında yapmış oldukları müsabakalarda, konuk taraftar tribününde tuvalet sularının kesilmesi, tribünde yiyecek-içecek maddelerin satıldığı büfelerin açılmaması, tribünlere yabancı maddeler atılarak kirletilmesi gibi olayların görüldüğü ifade edilen açıklamada, toplantıda bundan sonra aynı tatsız olayların yaşanmaması için alınacak önlemlerin de gündeme geldiği ifade edildi. 
     Aynı açıklamada, 23 Eylül Pazar günü saat 19.00'da İnönü Stadı'nda yapılacak İstanbulspor-Trabzonspor karşılaşmasına ilişkin alınacak önlemlerin de gözden geçirildiği bildirildi. 







</TEXT>
</DOC>
