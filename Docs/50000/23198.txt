<DOC>
<DOCNO> 23198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo14.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Teknik Direktörü "Onurumuz için oynayacağız" 
</HEADLINE>
<TEXT>

     Birinci Futbol Ligi'nde 2000-2001 sezonunun şampiyonunu belirlemesi açısından büyük önem taşıyan maçta yarın Galatasaray ile karşılaşacak olan Trabzonspor kafilesi, İstanbul'a geldi. 
     Bordo-mavili kafile, havalimanından otele geçerek, kampa girdi. 
     Trabzonspor Kulübü İkinci Başkanı Ahmet Ağaoğlu, Atatürk Havalimanı'nda yaptığı açıklamada, Fenerbahçe ile Galatasaray arasındaki şampiyonluk yarışınının kendilerini ilgilendirmediğini vurgulayarak, ''Bu onların sorunu. Biz her maça olduğu gibi, Galatasaray karşısına da kazanmak için çıkacağız'' dedi. 
     Ağaoğlu, ''Bunlar bizi pek fazla ilgilendiren olaylar değil. Fenerbahçe ile Galatasaray'ın sorunu. Biz her maçı kazanmak istiyoruz. Avni Aker Stadı'nda Fenerbahçe'yi nasıl yendiysek, yarın da Ali Sami Yen Stadı'nda Galatasaray'a karşı inşallah kazanacağız'' diye konuştu. 
     Şampiyonluk yarışında 2 ekipten birinin kendilerinin favori göstermesinin yanlış anlaşılmalara neden olabileceğini kaydeden Ağaoğlu, ''Ancak bana göre şampiyonluk düğümünü Kadıköy'deki maçta kendi aralarında çözdüler. Galatasaray'ın, Trabzonspor karşısında galibiyet şansı pek fazla değil'' dedi. 
     Trabzonspor Teknik Direktörü Sadi Tekelioğlu ise Galatasaray karşısında onurları için oynayacaklarını söyledi. 
     Şampiyonluk yarışında kendilerinin de olmasını çok istediklerini, ancak bunu bu sezon başaramadıklarını anlatan Tekelioğlu, ''Bizim için maçın çok fazla önemi yok. Sadece onurumuz için, geçmişimiz için oynayacağız. Fenerbahçe ve Gaziantepspor maçlarında bunu kanıtladık, yarın da aynı şekilde mücade edeceğiz. Trabzonspor olmadığı zaman, şampiyon kim olursa olsun, bizi ilgilendirmez. Biz Galatasaray'ı yenecek güçteyiz. Bizi ilgilendiren konu, onurumuzla çıkıp mücadele etmektir'' dedi. 
     
     Oktay 'Şaibelere meydan yok' 
     Trabzonspor'un golcü oyuncusu Oktay Derelioğlu da Galatasaray karşısında ellerinden gelen en iyi mücadeleyi sergileyerek, şaibelere meydan vermeyeceklerini söyledi. 
     Ligi iyi bir biçimde bitirmek istediklernini, bu nedenle İstanbul'da galibiyeti hedeflediklerini anlatan Oktay, ''Kimsenin durumu bize ilgilendirmiyor. Elimizden gelinin en iyisini yapmaya çalışacağız'' dedi. 






</TEXT>
</DOC>
