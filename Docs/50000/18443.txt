<DOC>
<DOCNO> 18443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/ekonomi/eko01.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Honda da Türkiye’yi ihracat üssü seçti 
</HEADLINE>
<TEXT>

Japon otomotiv devi Honda, Türkiye’deki fabrikasını global ihracat üssü olarak belirledi. Firma, 2003’ten itibaren yeni bir modelini Gebze’de üretip buradan dünyaya satacak 
     ŞULE YÜCEBIYIK 

     Türkiye, dünya otomotiv sanayiinin cazip bir yatırım ve ihracat merkezi haline geliyor. Fransız Renault, Fiat, Ford Motor Company’den sonra Japonya’nın en büyük ikinci otomotiv üreticisi Honda da Türkiye’yi yeni üretim ve ihracat üssü olarak belirledi. 
     
     Küçük otomobil üretecek 
     Anadolu Grubu ile ortak yatırımı olan Gebze fabrikasında halen Civic modelinin üretimini sürdüren Honda, asıl patlamayı 2003 yılında yapacak. 
     Anadolu Honda Satış ve Pazarlama Müdürü Ümit Karaarslan, Honda’nın sadece Japonya ve Türkiye’de üretilecek yeni bir model projesi üzerinde çalıştığını söyledi. 
     
     Krizi umursamadılar 
     Modelin çizgilerinin henüz belli olmamakla birlikte, Opel Corsa, VW Polo gibi orta düzeyde gelir grubuna hitap eden, küçük, B sınıfı bir otomobil olacağını anlatan Karaarslan, 2003 yılından itibaren yeni modelin üretimine başlanacağını açıkladı. 
     Honda’nın içinde bulunduğu kriz ortamına rağmen Türkiye’yi desteklediğine ve fabrikanın geleceğinden endişe duymadığına dikkat çeken Karaarslan, bu otomobilin üretimi için fabrikaya önemli ölçüde yatırım yapılacağını, kapasitenin 30 binden 100 bin adete çıkarılacağını ifade etti. 
     Karaarslan, bu aracın, öncelikle Balkan ve Doğu Avrupa ülkelerine, Kuzey Afrika ve Ortadoğu’ya ihraç edileceğini belirterek piyasanın reaksiyonuna bağlı olarak Avrupa’ya da ihracatın planlandığını belirtti. 
     



 EKONOMİ 



















</TEXT>
</DOC>
