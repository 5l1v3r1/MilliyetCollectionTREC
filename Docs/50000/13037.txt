<DOC>
<DOCNO> 13037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur05.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT alanında tünel bulundu 
</HEADLINE>
<TEXT>

     Aydın'da, SİT alanında tarihi eser kaçakçıları tarafından kazıldığı tahmin edilen bir tünel bulundu. 
     Alınan bilgiye göre, Mimar Sinan Mahallesi Dedekuyu mevkiinde bulunan ve 1. derece SİT bölgesi olan Höyük yakınında, arazi denetimi yapan Çiftçi Malları Koruma Başkanlığı bekçileri, kendilerini görerek kaçan 3 kişiden şüphelenerek, çevrede arama yaptı. 
     Arama sonucunda, yarım metre derinliğinde ve 4 metre uzunluğunda tünel bulan bekçiler, söz konusu bölgede, daha önceki yıllarda da kaçak kazı çalışmaları yapıldığını ve tünelin altında kilise bulunduğunun tahmin edildiğini kaydettiler. 
     Durumun, Aydın Emniyet Müdürlüğü Kaçakçılık Şube Müdürlüğü ekiplerine bildirilmesi üzerine çevrede güvenlik önlemleri alındı. Tünel içinde inceleme yapan yetkililer, şantiye görünümü alan tünelin içinde havalandırma sistemi ile çok sayıda su şişesi bulduklarını belirttiler. Yetkililer, olayla ilgili 3 kişinin yakalanmasına çalışıldığını, soruşturmanın sürdürüldüğünü bildirdiler. 




</TEXT>
</DOC>
