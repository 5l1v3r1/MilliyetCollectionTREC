<DOC>
<DOCNO> 22672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/ekonomi/eko06.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yüksek faize razı olmadı 
</HEADLINE>
<TEXT>

İki ihalede toplam 3.1 katrilyon lira net satış hedefleyen Hazine, faizi düşürmek için satışı 2.2 katrilyon lirada kesti 
     EKONOMİ SERVİSİ 

     Hazine, 3.4 katrilyon liralık kritik ödeme öncesinde yaptığı 6 ve 10 ay vadeli bono ihalelerinde 2 katrilyon liralık borçlanma yaptı. Geçen haftaki ihalede yüzde 89.78’le borçlanan Hazine, altı ay vadeli ihalede faizi yüzde 75’e, on aylık ihalede ise yüzde 73.37’ye düşürdü. Hazine, faizi düşürmek için hedeflediğinin çok altında satış yapmak zorunda kaldı. 
     Hazine, dün açtığı 6 ay vadeli bono ihalesine 2.3 katrilyon lira teklif geldi. Gelen teklifin 1 katrilyon 791 trilyonunu karşılayan Hazine’nin net satışı 1 katrilyon 354 trilyon oldu. 
     Toplam 1 katrilyon 582.7 trilyonluk teklif gelen 10 ay vadeli ihaleye ise Hazine gelen teklifin net 673.8 trilyonunu karşıladı. 
     Hazine, ayrıca iki bonodan kamuya 134 trilyonluk satış yaptı. 
     Programda iki ihalede en az 3.1 katrilyon liralık net satış yapacağını duyurmasına karşın Hazine kamuya satış da dahil dün toplam 2 katrilyon 162 trilyonluk net satış gerçekleştirdi. İhaleye bankalardan da yeterli teklif gelmemesi de dikkat çekti. 
     
     Hazine’den açık mesaj 
     Hazine hedeflediği minimum satıştan daha az satmaya razı olması piyasalarda, "Hazine faizi yükseltmemek için gerekirse daha az satış yapabilir" şeklinde açık bir mesaj olarak algılandı. 
     Benzer uygulamayı önceki hafta açtığı 10 ay vadeli ihalede de yapan Hazine, bu ihalede faizi yüzde 89.91’de tutmak için 600 trilyon yerine 410.5 trilyon satış gerçekleştirmişti. Hazine bu ihalede 600 trilyonluk satışta ısrar etseydi faiz yüzde 124 olacaktı. 
     
     



 EKONOMİ 






















</TEXT>
</DOC>
