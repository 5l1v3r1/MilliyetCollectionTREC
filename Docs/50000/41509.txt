<DOC>
<DOCNO> 41509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/spor/spo02.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"MAÇA ASILMADILAR" 
</HEADLINE>
<TEXT>

İsrailli futbolcu, Koç Müzesi’nde takım arkadaşlarını Başkan Aziz Yıldırım’a şikayet etti, Kocaeli’de gol attığına sevinemediğini söyledi 
     YUSUF KOBAL 

     İlginç sohbet 
     FENERBAHÇE Başkanı Aziz Yıldırım’ın Koç Müzesi’ni gezerken, moralsiz olduğunu görerek yanına çağırdığı ikinci kaptan Revivo ile yaptığı sohbetten ilginç notlar çıktı. Murat Özaydınlı’nın da katıldığı üçlü sohbette İsrailli futbolcu, "Gol attım ama sevincim kursağımda kaldı. Çünkü takım maça asılmadı" sözleriyle arkadaşlarından şikayetçi oldu. Bu durum karşısında donup kalan Yıldırım’ın, Mustafa Denizli’ye duyumlarını ilettiği öğrenildi. 
     
     Gruplar uçakta 
     SON günlerde hızlanan kongre kulisleri, Fenerbahçe kafilesine de yansıdı. Sarı -Lacivertliler’i Köln’e taşıyan özel uçakta, Başkan Aziz Yıldırım’ın davetlisi olarak Birleşik Fenerbahçeliler Vakfı Başkanı Aziz Yılmaz ile Kadıköy Grubu lideri Kazım Bayülken’in yer alması dikkati çekti. Kadıköy Belediye Başkanı Selami Özdemir ile birlikte Tahir Perek, Melih Ilgaz ve Fikret Kırcan’ın da misafirler arasında olduğu gözlendi. 
     
Yıldıray’dan itiraf      FENERBAHÇE’nin, Şampiyonlar Ligi’nde yarın karşılaşacağı Bayer Leverkusen’in Türk yıldızı Yıldıray Baştürk, koyu bir Beşiktaş taraftarı olduğunu söyledi. Milli oyuncu, Kicker dergisine yaptığı açıklamada, "Çocukluğumdan beri Beşiktaş’ın hayranıyım. Bu nedenle Fenerbahçe’yi yenersek sevincim ikiye katlanacak" diye konuştu. 
     
DENİZLİ yine iddialı      FENERBAHÇE Teknik Direktörü Mustafa Denizli, Şampiyonlar Ligi’ne iyi bir başlangıç yapacaklarını söyledi. Tecrübeli hoca, Leverkusen’in eski çalıştırıcısı Daum’un "Bizi Almanya’da bir tek Real Madrid yenebilmişti" sözlerine, "İkinci yenilgilerini de Fenerbahçe’den alacaklar" yanıtını verdi. 
     
Futbolcularla toplantı      FENERBAHÇE Leverkusen ile oynayacağı karşılaşma için gittiği Köln’de bir antrenman yapıp günü tamamladı. Mustafa Denizli idmandan önce futbolcuları ile bir toplantı yapıp maçın ciddiyetini anlattı. Başkan Aziz Yıldırım da Türkiye’den getirdiği misafirleriyle birlikte çalışmaları izledi. Yıldırım’ın eski muhalifi Aziz Yılmaz ile hiç ayrılmayışı dikkat çekti. Çalışmaya sakat olan Revivo ile hasta olan Uche katılmadı. Gurbetçiler kendilerine çalışmayı izlettirmeyen Denizli’yi protesto etti. 
     
Tecrübeli üç isim      BU sezon ikinci kez Avrupa Şampiyonlar Ligi’nde mücadele edecek olan Fenerbahçe’de bu kulvarın en tecrübelileri Rüştü, Uche ve Oktay. Sarı - Lacivertliler’in file bekçisi ile Nijerya asıllı futbolcusu, 1996 - 97 sezonunda Fenerbahçe’nin katıldığı Avrupa Şampiyonlar Ligi’nde altı maçta forma giyerken, Oktay da bu deneyimi Beşiktaş’ta yaşadı. 
     



 SPOR 


























</TEXT>
</DOC>
