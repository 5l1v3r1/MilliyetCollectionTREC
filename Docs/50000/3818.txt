<DOC>
<DOCNO> 3818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/spor/spo01.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
HAVAMIZ DAĞILDI’ 
</HEADLINE>
<TEXT>

Beşiktaş’ın hocası Scala, ertelemenin kendilerini olumsuz etkilediğini söyledi 
     KARTAL YİĞİT 

     SCALA, liglerin ertelenmesinin kendilerini olumsuz etkilediğini söyledi. İtalyan hoca, "Ben hayatımda ilk kez naklen yayın nedeniyle ligin ertelendiğini gördüm. Kendimizi lige konsantre etmiştik, ama havamız dağıldı. Şimdi oyuncularımı, İstanbulspor maçına yeniden motive ediyorum. Maçların ne zaman başlayacağı yolundaki kararsızlık futbolcularımda belirsizlik yaratıyor. Bu da bizi olumsuz etkileyecek" diye konuştu. 
     İTALYAN hoca, sistem değişikliği ile sorulara da yanıt vererek, "Sistemimizde sorun yok" dedi. Scala, "Futbol değişik faktörlerden meydana gelir. Milan, Galatasaray, Barcelona gibi takımların da kendilerine ait sistemleri var. Takım iyi oynadığı zaman maç kaybedilmez. Primlerin ödenmesi futbolcuları mutlu etti. Ekonomik olaylar bizi değil yönetimi ilgilendirir. Transfer konusunda da sonuna kadar arayıştayım" ifadesini kullandı. 
     BEŞİKTAŞ’IN teknik patronu, başarıya ulaşmak için çok çalışmaya, inanca ve şansa ihtiyaçları olduğunu da vurguladı. "Şampiyonluğun en güçlü adaylarından biriyiz" diyen Scala şöyle devam etti "Halilagiç’i uzun zamandır kaybetmiştik. Onun için sonuna kadar mücadele edeceğiz. Halilagiç de kendini bırakmış değil. Hırsı nedeniyle gerekirse bütün dünyadan kendisine çare arayacak bir insan." 
     
Nouma’dan sulu şaka      BEŞİKTAŞ’TA idmanlara katılmayan Nouma yine boş durmadı. Fransız futbolcu, şapkasını ve montunu, odasının penceresine asarak antrenmanı seyrediyormuş izlenimi bıraktı ve basını atlattı. Ancak Fransız oyuncunun idman bitiminde gazetecilerin üzerine su atması tepkiyle karşılandı. Nouma daha sonra özür diledi. 
     
Basına sınır      Siyah - Beyazlı takım, lig hazırlıklarını dünkü idmanla sürdürdü. Bu arada medya, yönetim ve Scala’nın kararıyla belirlenen sınırdan antrenmanı görüntüleyebildiler. 
     
Şimdi de Bermudez      BOCA Juniors, Kolombiyalı Jorge Bermudez’in transferi konusunda Beşiktaş ile prensipte anlaştıklarını açıkladı. Başkan yardımcısı Roberto Dijon, yönetici Eduardo Caffaro’nun, İstanbul’a gelip transfere kesinlik kazandıracağını bildirdi. Dijon, Kolombiyalı futbolcunun üç yıllık sözleşme karşılığında 3.5 milyon dolar alacağını da açıkladı. Kolombiya Milli Takımı’nın kaptanlığını yapan Jorge Bermudez, 30 yaşında ve orta sahada savunmaya dönük görev yapıyor. 
     
Engin’e teşekkür      BEŞİKTAŞLI futbolcular dört aylık aradan sonra aldıkları primleri nakit olarak dağıttıran Menajer Sinan Engin’e teşekkür ettiler. Siyah - Beyazlılar, dünkü çalışma öncesi Engin ile görüşerek, "Bu jestiniz bizi daha da motive etti" diye konuştular. Şampiyonlar Ligi ve maç paraları ise daha sonra dağıtılacak. 
     


 SPOR 


































</TEXT>
</DOC>
