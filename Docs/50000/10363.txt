<DOC>
<DOCNO> 10363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo12.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Beşiktaş'ta işe koyuldu, futbolcularla tanıştı 
</HEADLINE>
<TEXT>

     Beşiktaş'ın bu sabah sözleşme imzaladığı yeni teknik direktörü Christoph Daum, görevine resmen başladı. 
     Yöneticiler İbrahim Altınsay ve Mete Düren ile Fulya Tesisleri'ne gelen Alman teknik adam, daha sonra futbolcularla tanıştı. Kalabalık bir medya grubu tarafından takip edilen Daum'a, Fulya Tesisleri'ne gelişinde bir grup taraftar, tezarühatlarla sevgi gösterilerinde bulundu. 
     Bu arada, basın mensuplarının fazlalığı nedeniyle Daum'un futbolcularla tanışması sırasında medya çalışanları tesislere alınmadı. Yönetici İbrahim Altınsay, Daum'un tesislere girişinden sonra yaptığı açıklamada, Alman teknik adamın görevine resmen başladığını söyledi. 
     Altınsay, Daum ile birlikte Gaziantepspor maçından sonra 10 Mart Cumartesi günü bir basın toplantısı düzenleyerek, geniş açıklamalarda bulunacaklarını ifade ederken, basın mensuplarının diğer sorularına ise yanıt vermekten kaçındı. 
     Beşiktaş'ın emektar kaptanı Mehmet Özdilek ise eski teknik direktör Nevio Scala'nın sağlık problemi yaşamasının kendisini üzdüğünü belirterek, ''Ancak biz profesyoneliz. Şimdi Daum ile yeni bir sayfa açacağız'' dedi. 
     Daum ile daha önce de çalıştığını anımsatan Mehmet, ''Ben Daum ile birlikte şampiyonluk yaşadım. Çok iyi bir teknik adam ve Beşiktaş'a da yararlı olacağına inanıyorum'' diye konuştu. Futbolu sezon sonunda bırakma kararında hala ısrarcı olduğunu ifade eden Mehmet, basın mensuplarının, ''Daum isterse futbolu bırakmayabilir misin'' sorusuna ise ''Eğer Daum bu konuda ısrarcı davranırsa o zaman oturup görüşürüz. Ancak şu an için bırakma kararım devam ediyor'' karşılığını verdi. 
     Öte yandan, Beşiktaş'ın yeni teknik direktörü Christoph Daum, ayağının tozuyla Fulya Tesisleri'ndeki antrenman sahalarında basın mensupları için kısıtlamalar getirdi. 
     Alman teknik adamın isteğiyle 2 çim sahaya da emniyet şeritleri çekilerek, basın mensuplarının çalışacağı yerler belirlendi. Daum, yöneticiler ve basın mensuplarına bir mesaj göndererek, gazetecilerden belirlediği yerler dışından çekim yapmamalarını istedi. 
     Bu arada, Türk basın mensuplarının yanı sıra Alman ZDF ve RTL kanalları da Fulya Tesisleri'nde Daum'un görüntülerini aldı. 




</TEXT>
</DOC>
