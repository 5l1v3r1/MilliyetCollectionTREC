<DOC>
<DOCNO> 24261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun02.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Beyaz Saray'dan ayrıldıktan sonra ilk kez Arkansas'a döndü 
</HEADLINE>
<TEXT>

     Eski ABD başkanı Bill Clinton, Beyaz Saray'dan ayrıldıktan sonra dün ilk kez, yakın bir dostunun kızının cenaze törenine katılmak üzere Arkansas'a döndü. 
     Clinton'ın Hot Springs kentinden çocukluk arkadaşı Paul David Leopoulos'un 17 yaşındaki kızı Thea'nın bir trafik kazasında hayatını kaybettiği bildirildi. Polis, otomobili takla atan genç kızın olay sırasında emniyet kemeri takmadığının anlaşıldığını belirtti. Beraberinde senatör eşi Hillary olduğu halde Arkansas'a gelen Clinton, Leopoulos ile 9 yaşından beri arkadaş olduklarını ve yakın teması hiçbir zaman kesmediklerini söyledi. Clinton, ''Thea'yı doğduğu günden beri tanırım. Harika bir çocuktu'' diye konuştu. Genç kızın cenaze töreninin bugün yapılacağı bildiriliyor. Clinton, Londra'da bulunduğu sırada öğrendiği ölüm haberi üzerine,Japonya'ya yapacağı ziyareti iptal etti. 







</TEXT>
</DOC>
