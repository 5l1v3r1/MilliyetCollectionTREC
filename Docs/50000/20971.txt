<DOC>
<DOCNO> 20971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/spor/spo03.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Para... Para... Para... 
</HEADLINE>
<TEXT>

Galatasaray’da maddi kriz doruğa çıktı. Yaklaşık 6 milyon dolar tutan alacakları ödenmeyen futbolcuların büyük sıkıntı çektikleri bildirildi 
     ERHAN TELLİ 

     SARI - Kırmızılı takımda mayıs yine kriz ayı oldu. Yöneticiler, ligin beşinci haftasından bu yana ödeyemedikleri maç başı ücretlerini, futbolculara söz vermelerine karşın, bu ayın başında da yatıramadılar. Haftalardır oyuncularına biriken primlerini de dağıtamayan yönetim, maddi sıkıntı nedeniyle sözleşmesi sezon sonunda sona eren futbolcularla da masaya oturamıyor. 
     VADESİ gelen borçlar nedeniyle İtalya’nın Inter kulübünden Hakan Şükür’ün bonservisi için gelecek paraya temlik koyulmasının ardından, naklen yayın gelirlerine de bankaların haciz uygulaması yönetime yeni bir darbe indirdi. Sarı - Kırmızılı futbolcuların yedi aydır biriken alacakları 6 milyon doları bulurken, yöneticilerin "mayısta ödenecek" sözü de suya düştü. 
     ALACAKLARI ödenmeyen oyuncuların, borçlandıkları, ev ve araba taksitlerini bile ödemekte güçlük çektikleri öğrenildi. Yönetim, transferi gelen futbolculara kesin bir ödeme takvimi veremeyince, henüz hiçbir oyuncuyla anlaşamadı. Futbolcuların moralsiz oldukları, sürekli kendilerinden fedakarlık beklenmesi nedeniyle sıkıntı duydukları bildirildi. 
     
UEFA’dan indirim      GALATASARAY’a ve PSG kulübüne verilen cezalarda UEFA indirim uyguladı. UEFA, Galatasaray’a, PSG ile oynadıkları Şampiyonlar Ligi maçında seyircilerin olaylara karıştığı gerekçesiyle verilen 200 bin İsviçre frangı cezayı 50 bin franga indirdi. Fransız kulübünün bir milyon franklık cezasını 200 bine düşürdü, üç maçlık saha kapama cezası da iki maça indirildi. 
     
Emre inadı      ZEYTİNBURNU, Galatasaray’ın, Emre’nin Inter’e transferinden yetiştirme ve geliştirme payı olarak 4.5 milyon dolar alacağının açıklanması üzerine harekete geçti. Başkan Mustafa Günaydın, Emre’nin yetişmesinde kendilerinin de payı olduğunu, UEFA’dan bilgi istediklerini açıkladı. 
     



 SPOR 
























</TEXT>
</DOC>
