<DOC>
<DOCNO> 27745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo20.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş transfer için bonservislerin düşmesini bekliyor 
</HEADLINE>
<TEXT>

     Dış transfer çalışmalarını sürdüren Beşiktaş, temasta olduğu futbolcuların bonservis bedellerinin düşmesini bekliyor. 
     Dış transferde şu ana kadar Alman Sixten Veit, Tunuslu Zoubaier aya ve gurbetçi oyuncu Necat Aygün ile sözleşme imzalayan Beşiktaşlı yöneticiler, anlaşmaya vardıkları diğer oyuncuları renklerine katabilmek için, kulüplerinin yöneticileriyle temaslarını sürdürüyor. Beşiktaş Futbol Takımı Menajeri Sinan Engin, birçok futbolcuyla görüştüklerini ve bonservis bedellerinin kulüp tarafından uygun bir rakama düşürülmesini beklediklerini söyledi. 
     Engin, Gaziantepsporlu Fatih Tekke'nin de, görüştükleri futbolculardan biri olduğunu ve bu oyuncunun Beşiktaş'a gelmeye hazır olduğunu kaydetti. Sinan Engin, 1 trilyon 750 milyar liraya satış listesine koydukları Ali Eren ile de şu ana kadar herhangi bir görüşme yapmadıklarını vurguladı. 
     100 milyar liraya satış listesine koydukları kaleci Ekrem Köse'ye Kocaelispor'un talip olduğunu belirten menajer Engin, ''Kulüp olarak Kocaelispor ile her konuda anlaştık. Şimdi Ekrem'in Kocaelispor ile anlaşmasını bekliyoruz'' dedi. 







</TEXT>
</DOC>
