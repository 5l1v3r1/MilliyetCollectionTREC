<DOC>
<DOCNO> 7098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/ekonomi/eko02a.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’da 51 sinyali 
</HEADLINE>
<TEXT>

IMF Türkiye Masası Şefi Cottarelli, Türk Telekom’da blok satılacak oranın yüzde 33.5’ten yüzde 51’e çıkarılması yönünde mesajlar verdi 
     EKONOMİ SERVİSİ 

     Türk Telekom’la ilgili birimlerle görüşen IMF Türkiye Masası Şefi Carlo Cottarelli, satılacak hisse oranını yüzde 51’e çıkarmanın önünde Anayasal bir engel olup olmayacağı yönünde bilgi aldı. Yapılan değerlendirme sonunda yüzde 34’ün üzerindeki satış için yasa değişikliğine gerek olduğu belirlenerek, bu yönde çalışmalar yapılması üzerinde duruldu. 
     Ekonomi yönetiminin de, IMF’nin ısrar etmesi halinde bu konuyu bir taahhüt olarak altıncı gözden geçirme sonrasındaki ek niyet mektubuna koyma eğiliminde olduğu belirtildi. Önceki gün IMF Avrupa Bölüm Başkanı Michael Deppler, "T. Telekom, daha cazip hale getirilmeli" demişti. 
     
     Gözden geçirilecek 
     Hazine Müsteşarı Selçuk Demiralp, T. Telekom’un özelleştirilmesi konusunda hukuki engeller olduğu yönündeki tartışmaların hükümetçe gözden geçirildiğini ve gerekirse bir iki maddelik yasa değişikliğinin yapılabileceğini söyledi. Demiralp, Deppler’in, önceki gün yaptığı açıklama konusunda ise şöyle dedi 
     "T. Telekom’un özelleştirilmesi, bu programın esaslarından bir tanesi. Bunu gerçekleştirmek için her türlü gayreti göstermeye çalışıyoruz. Hatta Hükümet, hukuki engelleri de gözden geçiriyor ve gerekirse bir - iki maddelik bir yasa tasarısı Meclis’e sunulacak. Piyasa koşullarına göre davranacağız. T. Telekom’un özelleştirilmesinin cazip hale getirilmesi derken, ben bunun önündeki engellerin kaldırılarak, en iyi şekilde özelleştirmeye hazır hale getirilmesini anlıyorum." 
     Demiralp, IMF tarafından kendilerine gönderildiği ileri sürülen ne bir mektup ne de bir raporun bulunduğunu söyledi. 
     T. Telekom’la ilgili yasa çalışmasını doğrulayan bir milletvekili, Özelleştirme İdaresi, Hazine ve Ulaştırma Bakanlığı bürokratlarının yasa değişikliği üzerinde çalıştığını ve bununda iki üç gün içinde sonuçlanacağı belirtildi. 
     


 EKONOMİ 























</TEXT>
</DOC>
