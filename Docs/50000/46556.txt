<DOC>
<DOCNO> 46556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur05.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük operasyon... Toplam 6 milyar dolarlık soruşturma... 
</HEADLINE>
<TEXT>

     Türkiye'de yolsuzluklar konusunda yeni bir operasyona hazırlanıyor. Maliye müfettişleri, Ankara Devlet Güvenlik Mahkemesi ve polisin ortaklaşa yürüttüğü araştırmada, son 5 yılda hayali ihracattan uyuşturucuya kadar yasadışı işlemlerde dönen 6 milyar doların peşine düşüldü. 
     Anadolu Ajansı muhabirinin edindiği bilgiye göre, paraşüt ve balina operasyonlarında görev yapan Maliye müfettişleri, incelemelerinde, hayali ihracat ve diğer yasa dışı yollarda dönen paranın boyutunun çok daha büyük olduğunu saptadı. 
     Bu çerçevede 10 ay önce başlayan çalışmada, son 5 yılın ihracat rakamları ile şüphe uyandıran mal ve para hareketleri büyüteç altına alındı. 
     Ankara DGM ve Emniyetin işbirliği ile yürütülen araştırma sırasında, çok sayıda firmanın hayali ihracat yaptığı, organize şekilde gerçekleştirilen hayali ihracatın yanı sıra uyuşturucu ve kara para aklama yoluyla büyük paralar döndüğü belirlendi. 
     
     700 firma karşt 
     Hayali ihracat, uyuşturucu, karapara aklama ve çete kavramlarının içiçe girdiği olayla ilgili bağlantılı olabileceği kaydedilen irili ufaklı 700 firma tespit edilirken, bu sayının daha da büyüyebileceği belirtildi. 
     Temeli hayali ihracata dayanan olaylar zincirinde, uyuşturucudan elde edilen paraların bir bölümünün ihracat parası gibi gösterildiği ortaya çıkarıldı. İnceleme kapsamında belirlenen sıcak para hareketinin büyüklüğünün de, 6 milyar dolara ulaştığı öğrenildi. 
     Çok sayıda yeminli mali müşavirin yanı sıra bazı yabancı danışmanlık firmalarının adının da karıştığı ifade edilen olayda, Uzakdoğuda hayali ihracat konusunda çalışan çeşitli organize grupların oluştuğu, hayali ihracata yönelen firmaların da bu gruplara giderek, komisyon karşılığı onlarla işbirliği yaptığı saptandı. 
     
     Eximbank kredisine yönelmişler 
     Maliye müfettişlerinin halen ihracat rakamları üzerinde çalıştığı, vergi iadesine boyutuna ise henüz girmediği araştırmada, hayali ihracatçı firmaların en fazla Eximbank kredilerine yöneldiği vurgulandı. 
     Ön incelemesi yapılan Eximbank kredilerinde, hayali kullanım oranının yüzde 40'ları bulduğu öne sürülürken, Maliye müfettişlerinin bu konuda çok daha detaylı bir inceleme yapacağı belirtildi. 
     Mal ve para hareketinin bütün yönleriyle irdelendiği olayla ilgili araştırmalarda, delilden sanığa gitme yöntemi kullanılırken, bankalardan da detaylı bilgi alınıyor. Gümrük, banka, yurtdışı ayağı birlikte izleniyor. 
     Şu ana kadarki belirlemelerde, hayali ihracat, uyuşturucu ve karapara aklama yöntemleriyle sağlanan kaynakların önemli bölümünün yurtdışına transfer edildiği de görüldü. Bu transferlerin özellikle Çin, Singapur, Birleşik Arap Emirlikleri BAE ve Katar'a yapıldığı saptandı. 
     Boyutlarının daha da büyüyebileceği belirtilen olayla ilgili yurtdışından bazı belgelerin beklendiği, önümüzdeki günlerde operasyonların başlayacağı ifade ediliyor. 
     






</TEXT>
</DOC>
