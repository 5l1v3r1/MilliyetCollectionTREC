<DOC>
<DOCNO> 7598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/son/sontur08.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK 70 milyon Dolar için Ermenilere yanaştı 
</HEADLINE>
<TEXT>

     Terör örgütü PKK'nın, Ermeni soykırımı iddialarını desteklemesinin ardında, 70 milyon doların bulunduğu bildirildi. 
     Ermeni diasporasının, terör örgütünün sözde Avrupa sorumluluğunu üstlenen Murat Karayılan'dan, 1999 yılında sığınma talebini reddeden Hollanda'da bulunduğu sırada, Assen kentine bir sözde soykırım anıtı dikilmesi için yardım istediği belirtildi. 
     Alınan bilgiye göre, sözde Başkanlık Konseyi, konuyu görüşerek, ''Ermeniler ile sadece söz konusu anıta ilişkin değil, Avrupa'daki tüm Ermeni faaliyetlerinin desteklenmesi ve Ermeniler'in Doğu Anadolu konusundaki propagandalarının da gündeme getirilmesi'' yönünde karar verdi. 
     Bu karar üzerine, Ermenistan'dan beş kişinin Hollanda'ya giderek, Murat Karayılan başkanlığındaki PKK'lı teröristlerle görüştüğü ifade edildi. 
     Görüşmeler sonunda, Ermeniler'in terör örgütüne 70 milyon dolar vermesi, bunun karşılığında da PKK'nın Ermeniler'in sözde soykırım iddialarını desteklemesi ve Doğu Anadolu Bölgesi ile ilgili olarak Ermeni diasporasının gayrıresmi Ermeni iddialarına karşı çıkmaması konularında anlaşmaya varıldığı bildirildi. 
     
     



</TEXT>
</DOC>
