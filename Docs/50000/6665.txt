<DOC>
<DOCNO> 6665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/yfbsen.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakeme rağmen 
</HEADLINE>
<TEXT>

     Erdoğan Şenay 

     Merkez Hakem Komitesi Başkanı Bülent Yavuz dünkü çok önemli Fenerbahçe - Gençlerbirliği oyununa Bülent Uzun isimli kara cübbeli adamı özel maksatlarla yollamıştı sanırım Fenerbahçe stadına... Çaldığı her düdüğü Fenerbahçe aleyhine üfleyen bu "maskara düdüğü" liglerin en hararetli haftalarında görevlendirmek sanırım "özel şampiyon" yaratmak için yapılmış çok manalı bir tayin. 
     Şimdi Sayın Genel Kurmay yetkilileriyle açıkca konuşalım... Bu satırların yazarı, Mustafa Ertan gibi efsane bir oyuncunun ordudan ayrılmasıyla çıkardığı Muhafızgücü formasını son iki sezon hiç eksiksiz sırtında şerefle taşımış bir futbol emekçisi... Ayrıca federasyonlardaki önemli görevler ve yıllar faslına hiç girmek istemiyorum... Lütfen subay ve astsubay sınıflarından hakemlik kurslarına namzet gönderme işini iptal edin. Çünkü dünkü maçta edilen ağır küfürler inanın eski bir muhafızlı olarak beni dahi çok utandırdı. Ayrıca saygın komutanlarım, inanınız bu işlerin içinde açık menfaat oyunları döndüğünü çok iyi biliyorum. Ama hukukta belge sorunu da açık olduğu için daha fazla konuşamam. Lütfen ne demek istediğimi anlayınız ve askerimizi rencide eden bu duruma bir daha değiştirilmemek üzere son noktayı koyunuz... 
     
     Oyuna gelirsek... Fenerbahçe’nin başlangıç temposu yine mükemmeldi. Çok paslı ve çabuk döngülü bir oyuna eğer adil bir düdük çalan hakem de bulursanız o zaman rakip mi dayanır size... Revivo defalarca görüp hayran olduğum Tel Aviv’in bütün güzelliklerini anımsatıyor bana. Oynadığı futboldaki estetik ve şıklık dolu gösterileriyle her hafta daha da fazla seyirci gönlü kazanıyor. Mirkoviç savunmada görünmeyen bir kahraman. Öyle hassas konularda, öyle pozisyon tavırları koyuyor ki rakibe, yaptığı bütün hareketler tartışmasız birinci sınıf... Johnson, Fenerbahçe’de tam bir "servis profesörü"... Orta alandaki presleri çelik kalıplar gibi ağır geliyor rakiplerine... Ayrıca gol bölgelerine sokuluşu, pas dağıtımı ve oyunu kanatlara yaymadaki ustalığı Fenerbahçe’nin iyi oyunundaki "kalite belgesi" sanki... 
     Rüştü, Fenerbahçe tarihindeki Cihat Arman fenamonyası ve Datcu gerçeğinden sonraki en klasik olma yolunda bir kalecilik imparatorluğudur bence. Topla kurduğu sıcak ilişkiler, topu oyuna elle çabuk sokması, hem oyunun viteslerini hızlandırıyor, hem de gizli bir libero rolünü canlandırıyor. 
     Özetle Bülent Uzun’un kötü niyetlerini de ikinci yarıda sahaya gömen Fenerbahçe ikinci 45 dakikada tam bir çağdaş futbolu gündeme getiriyor ve bu arada da Mustafa Denizli’nin yönetim kaliteleri de yavaş yavaş sahip olduğu mertebelere doğru yol alıyordu. 
     


 SPOR 


































</TEXT>
</DOC>
