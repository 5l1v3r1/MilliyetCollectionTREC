<DOC>
<DOCNO> 28168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/siyaset/siy01.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni levha asarız’ 
</HEADLINE>
<TEXT>

Erbakan, FP’nin kapatılma olasılığına karşı "yeni parti için yeni emanetçi" arayışını sürdürürken, kurmaylarına "Levha değişir, o kadar" dedi 
     ABDULLAH KARAKUŞ Ankara 

     Anayasa Mahkemesi, Fazilet Partisi’nin kapatılması davasında karara doğru yaklaşırken parti içi de hareketlendi. Siyasi yasaklı Necmettin Erbakan, yeni parti çalışması için kurmayları Oğuzhan Asiltürk, Teoman Rıza Güneri ve Fehim Adak’a görev verdi. Genel Başkan Recai Kutan da dün Başkanlık Divanı’nı olağanüstü topladı. Hüzünlü bir havada geçen toplantıda, davanın ertelenmesi isteminin reddedilmesi "partinin kapatılacağı" yorumlarına neden oldu. Genel Başkan Yardımcısı Bahri Zengin, Milliyet’e, "Bir yerde bir kaynak varsa, o kaynağın çıktığı yeri kapatmak bir anlam ifade etmez. Hiçbir şey bu hareketi önleyemez" dedi. 
     
     Emanetçi kim olacak 
     Erbakan, yeni emanetçi için İstanbul ve Konya üzerinde çalışmaya başladı. Bugün İstanbul’da temaslarda bulunacak olan Erbakan’ın özellikle İstanbul Büyükşehir Belediye Başkanı Ali Müfit Gürtuna ve Numan Kurtulmuş ismi üzerinde durduğu öğrenildi. Gürtuna benimsenirse "Belediye Meclisi’nde bir FP’linin başkanlığa seçilmesi" kararlaştırıldı. 
     Erbakan’ın Konya’dan yakın arkadaşı olan Ali Güneri’nin oğlu olan Teoman Rıza Güneri’nin de emanetçi olarak düşünüldüğü kaydedildi. Kapatılma halinde kimlerin yasaklı olup olmayacağı da, Erbakan’ın seçiminde rol oynayacak. 
     Pazar günü İstanbul’da gövde gösterisine hazırlanan Erbakan, yakın çevresine şu değerlendirmeyi yaptı "Demokrasilerde parti kapatmak diye bir şey yok. Onun için kapatma kararının bir toz kadar değeri yoktur. Bu sadece kapıdaki bir levhanın kelimesinin değişmesine neden olur. Başka bir şey değişmez. Bunun için herkes şevkle çalışmaya devam etmeli." 
     Genel Başkan Yardımcısı Ertan Yülek, de "Bu dönemde bir parti kapatmak vatanseverlikle ve mantıkla bağdaşmaz. Davamız her şeyi etkiliyor, borsa düşüyor, dolar yükseliyor" dedi. 
     
     Yeni grup da tartışıyor 
     Ankara’da temaslarda bulunan "yeni grup"un lideri Recep Tayyip Erdoğan da yeni parti çalışmalarını hızlandırdı. Bu grupta, genel başkanın kim olacağı tartışmaları bölünmeye neden oldu. Erdoğan’ın yasaklı olduğu üzerinde duran Melih Gökçek, kendi liderliğindeki bir partiye yönelik çalışmalar yaparken, Abdullah Gül’ün de kafasının karışık olduğu kaydedildi. 
     Yeni Grup’un, gelenekçilere yönelttikleri eleştirilerin haklılığının kanıtlanması açısından kapatma kararından rahatsız olmayacağına işaret edildi. 
     
Hoca’nın asıl hayali      Emanetçi arayan Erbakan, bir taraftan da kendi siyasi yaşamı için AİHM’den gelecek kararı bekliyor. Erbakan, AİHM’den RP ile ilgili gelebilecek olumlu bir kararın ardından RP’yi yeniden kurmayı ve siyasete girmeyi planlıyor. Erbakan, bu kararla RP’nin açılacağını ve kendisinin de siyaset yasağının biteceğini savunmasına karşın, AİHM kararlarının Türkiye’de verilmiş yargı kararlarını değiştirmediği, sadece tazminat yükümlülüğü doğurduğuna işaret ediliyor. 
     
Avusturya Başbakanı Kopenhag kriterleri devreye sokulabilir      ANKARA Milliyet 

     Avusturya Başbakanı Wolfgang Schüssel ile Başbakan Bülent Ecevit’in görüşmesine, FP’nin kapatılması davası damgasını vurdu. Ecevit, "Nasıl olsa Anayasa değişecek diye FP ile ilgili dava süreci ertelensin temennisinde bulunduk. Ama kabul edilmedi" dedi. 
     Schüssel de, görüşlerinin sorulması üzerine şunları söyledi Avusturya Anayasası’nda parti yasaklanmasıyla ilgili madde var, ama parti kapatılması için ağır suçlamalar olması gerekiyor. Partinin neonazi yaklaşımı olmalı. Eğer FP kapatılırsa, AB’de memnuniyetle karşılanmaz. Tartışma ortamı yaratır. Kopenhag kriterleri devreye sokulabilir." 
     



 SİYASET 











</TEXT>
</DOC>
