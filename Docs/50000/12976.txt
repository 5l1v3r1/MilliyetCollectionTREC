<DOC>
<DOCNO> 12976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/spor/spo03.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM BÖLÜNDÜ 
</HEADLINE>
<TEXT>

Sarı - Kırmızılı yöneticiler, Inter Kulübü’ne imza atan Okan ve Emre’ye yine ağır suçlamalarda bulundu, kulüp üyeleri ise gelişmelerden yönetimi sorumlu tuttu 
     ERHAN TELLİ 

     EMRE ve Okan’ın Inter’e transfer olmasının ardından Galatasaraylı yöneticiler, bu iki futbolcuya olan tepkilerini dün de sürdürürken, kulüp cemiyetinin başkanlık seçimlerinde üyeler yönetimi suçladı. Toplantıya gelen yönetici Celal Gürcan, Hakan’dan sonra böyle bir olayı yeniden yaşamanın kendilerini şoke ettiğini söyledi, "UEFA ve Süper Kupa’yı kazandık. Ama Emre ile Okan’a Galatasaraylılığı ne yazık ki öğretememişiz" dedi. 
     İKİNCİ Başkan Mehmet Cansun ise "İnanmak istemiyorum. Inter, Emre ile Okan’ı bedava alamayacak. Hakan’ı 13 milyon dolara satışa koymuştuk. FIFA yoluyla bu rakamın daha fazlasını kazanacağız. Eğer bu olmazsa yönetici olarak bu işlerden anlamadığımı açıkça söyleyeceğim" diye konuştu. Eski yönetici Atilla Donat da "Emeklerimiz boşa gitti. Bu onlara yakışmadı. Biraz vefalı olmaları gerekirdi" ifadelerini kullandı. 
     KONGRE üyesi Doğan Sarıbeyoğlu, yönetimin bu konuda daha önceden önlemini alması gerektiğini söylerken, Oğuz İmregün, "Yöneticiler kulübü yönetmekle mükelleftir. Kabahati çocuklarda aramayalım. Ben bir avukat olarak işyerimden paramı dört kere alamazsam, giderim başka yerden alırım. Bu kadar basit" yorumunu yaptı. Asbaşkan Ali Dürüst ise "Bu yaptıkları bence para için değil" diye konuştu. 
     
Real Madrid Biletleri satışta      GALATASARAY, Real Madrid maçının biletlerini pazartesi gününden itibaren satışa çıkarıyor. 200, 50 ve 10 milyon liradan satışa çıkacak olan biletlere büyük talep gelmesi bekleniyor. Bu arada futbolcu ödemeleri için taze paraya ihtiyaç olduğundan biletlerin 10 gün önceden satışa sunulacağı belirtildi. 
     
Takım gençleşiyor      SARI - Kırmızılı ekip Belçika’nın Anderlecht takımında oynayan 17 yaşındaki Yasin Karaca’yı renklerine bağlıyor. Geleceğin büyük yeteneği olarak gösterilen Karaca’nın transferi ile Teknik Direktör Lucescu ilgileniyor. Genç Milli Takım’ın formasını da giyen Yasin, Burdur’daki maçlarda yakından takip ediliyor. 
     


 SPOR 




























</TEXT>
</DOC>
