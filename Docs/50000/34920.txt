<DOC>
<DOCNO> 34920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/soneko09.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, bu ay 600 milyon dolar satacak 
</HEADLINE>
<TEXT>

     Merkez Bankası, bu ay içinde 10 ayrı ihale düzenleyerek toplam 600 milyon dolar satacak. 
     Türkiye Cumhuriyet Merkez Bankası, Ağustos ayında yapacağı 600 milyon dolarlık satışa ilişkin program açıkladı. Buna göre, Merkez Bankası, 1, 3, 8, 10, 15, 17, 22, 24, 29 ve 31 Ağustos 2001 tarihlerinde her biri 60'ar milyon dolarlık olmak üzere toplam 10 ihale düzenleyecek ve 600 milyon dolar satacak. 
     Açıklamada, şöyle denildi 
     ''Program kapsamında yapılacak düzenli ihaleler dışında döviz kurunda kısa dönemli aşırı dalgalanmaların önlenmesine yönelik politikamız sürdürülecektir. Yukarıdaki tutarlar Hazine Müsteşarlığı'nın Ağustos ayı içinde sağlaması muhtemel döviz finansman imkanlarına bağlı olarak artabilecektir. Bu durumda, ihale programında ve ihale satış tutarlarında yapılacak değişiklikler önceden duyurulacaktır.'' Açıklamada, Uluslararası Para Fonu'ndan sağlanan krediler karşılığı olarak açılan kredilerin Hazine Müsteşarlığı tarafından yurtiçi Türk Lirası ödemelerinde kullanılması durumunda piyasadaki Türk Lirası likiditesinde artış olduğu ve ortaya çıkan fazla likiditenin ise döviz satım ihaleleri gerçekleştirilmek suretiyle piyasadan çekildiği hatırlatıldı. 







</TEXT>
</DOC>
