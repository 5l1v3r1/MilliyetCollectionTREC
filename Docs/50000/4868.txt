<DOC>
<DOCNO> 4868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur26.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Grup Başkanvekili Köse "Bu olayda MHP'yi ilgilendiren bir husus yok" 
</HEADLINE>
<TEXT>

     MHP Grup Başkanvekili İsmail Köse, TBMM'de dün yaşanan olayların ''muhalefetin şiddete dayalı gerginlik politikalarının ulaştığı son nokta'' olduğunu savunarak, ''Bu olayda MHP'yi ilgilendiren bir husus yoktur'' dedi. 
     MHP Grup Başkanvekilleri İsmail Köse, Mehmet Şandır ve Oktay Vural TBMM'de basın toplantısı düzenlediler. İsmail Köse'nin basın açıklamasını okuduğu toplantıya bazı milletvekilleri de katıldı. 
     İsmail Köse, partisinin uzlaşmacı ve hoşgörülü tavır sergilediğini ifade ederek, ''Ülkemiz açısından hayati değerde önemli olan bu anlayış muhalefet partilerimizi rahatsız etmiştir'' dedi. Köse, şunları kaydetti 
     'DYP ve FP, Meclis'te sağlanan uzlaşma sonucundaki etkili ve verimli hükümet ve Meclis çalışmalarını önlemek için şiddete dayalı gerginlik politikalarını Genel Kurul salonuna taşımışlardır. Muhalefet yapmak adı altında, özellikle partimize dönük bazan hakaret içeren davranışlar tüm halkımız tarafından izlenmektedir. Bütçe görşümelerinde, şartla salıverme yasasında ve gensoru görüşmelerinde Meclis Genel Kurul salonunda her türlü hırçın, öfkeli davranışlar bazan fiili saldırılara dönüştü. Dün yaşananlar muhalefet partilerinin bu yeni, şiddete dayalı gerginlik politikalarının ulaştığı son noktadır.'' 
     Köse, yaşananların üzüntü verici olduğunu dile getirerek, ''Milletimize en büyük kötülük Meclis çalışmalarını önlemektir, demokrasimizi böyle fiili durumlarla işlemez hale getirmektir'' dedi. Köse, konuşmasını şöyle sürdürdü 
     ''Demokrasi her şeyden önce samimiyet ister. Demokrasi kavgası verdiğini ve bunun için şehit verdiklerini ifade eden Sayın Tansu Çiller, öncelikle Meclis Başkanlık Kürsüsü'ne ve Anayasa Komisyonu sıralarına saldırıyı, sıra kapaklarına vurarak Meclis'in çalışmasını engellemeyi demokratlıkla nası izah edecek DYP ve FP'nin, düşerken canhıraş feryatlarla etrafına saldıran bir psikoloji ile demokrasiye zarar vermelerine müsaade etmeyeceğiz. Böyle bir psikoloji ile MHP'ye saldırmalarına hiç müsaade etmeyeceğiz. Hoşgörümüzü istismar edemeyecekler.'' 
     İsmail Köse, dün yaşanan olaylarda DYP ve FP'li bazı yöneticiler ile bazı milletvekillerinin ''şiddete dayalı gerginlik politikalarını sahneye koyduklarını'' savundu. 
     Muhalefetin ''Meclis'i çalıştırmamak niyetinin çok açık olduğunu''ileri süren Köse, ''Yeniden ülkemizi siyasi ve ekonomik istikrarsızlık ortamına döndürmeyi kendi gelecekleri açısından gerekli görebilirler, ancak buna müsaade etmeyeceğiz'' dedi. Köse, Hükümet'in uyguladığı ekonomik istikrar paketi gereği çıkarılması zorunlu olan yasalar ile bazı temel kanunlar bulunduğunu belirterek, İçtüzük değişikliğinin ''bir zorunluluk olduğunu ve muhalefetin sesinin kısılmasının amaçlanmadığını'' söyledi. 
     'Türkiye'de hiç kimse MHP'yi katiller diye suçlayamaz'' diyen Köse, şöyle devam etti 
     'DYP Genel Başkan Yardımcısı Hasan Ekinci'nin bizce malum sebeplerden dolayı MHP düşmanlığı yapmasına müsaade etmeyeceğiz. Temel sebebi bizce malum olan bu sebeplerden dolayı Nevzat Ercan ve Hasan Ekinci'nin MHP'ye olan kinlerine DYP'yi alet etmelerine DYP'li vatandaşlarımız da müsaade etmemelidirler. 
     Meclis'te yaşanan olay, bu kişilerin tahriki ile milletvekillerinin komisyon üyelerine ve Başkanlık Kürsüsü'ne saldırısıyla oluşan stres ortamında bir kalp hastası milletvekilinin kriz geçirmesi sonucu olmuştur. Muhalefetin yöneticilerinin hırçın davranışları Meclis Genel Kurulu'nda DYP milletvekillerinin silah çekmesine kadar ulaşmıştır. Meclis Genel Kurulu'nda bulunan tabanca muhalefet milletvekillerine aittir. 
     Bu olayda MHP'yi ilgilendiren bir husus yoktur. MHP Grubu olayları sıralarında oturarak izlemiştir.'' 
     Köse, saldırıya uğrayanların komisyon sıralarında oturan milletvekilleri olduğunu ve olayların bundan sonra başladığını ifade ederek, ''Bu saldırının senaristleri, uygulayıcıları muhalefet partisi yöneticileridir. Ölümle sonuçlanan bu müessif olayın faillerini kendi davranışlarında ve kendi aralarında aramalıdırlar. Millet vicdanında mahkum olacaklardır'' dedi. Olayların bu duruma gelişine sebep olanların ''Bugün merhum milletvekilinin naaşı etrafında siyaset yaptığını'' öne süren Köse, ''konuyu yanlış yöne sürükleyecek açıklamaların kimseye faydası olmayacağı'' görüşünü savundu. Köse, İçtüzük Değişikliği Teklifi'ne ilişkin bir soruyu yanıtlarken, ''Meclis Gündemi'nde herhangi bir değişiklik yok'' karşılığını verdi. 




</TEXT>
</DOC>
