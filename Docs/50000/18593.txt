<DOC>
<DOCNO> 18593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/guncel/agun.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Çağlar’ı getiren uçaktaydı 
</HEADLINE>
<TEXT>
Çağlar, "Türkiye'de üç ayda bu iş hallolur" dedi ve ekledi Olaylar bitsin görüşeceğiz’ 
Eski bakan ve işadamı Cavit Çağlar'ın dört aylık firarı İstanbul'da bitti. New York'tan kalkan uçağın tekerleri Yeşilköy'e bastığında Çağlar, "Çok şükür geldik" dedi 
     TOLGA ŞARDAN New York - İstanbul 

     Tüm dünyada aranırken New York'ta yakalanan eski Devlet Bakanı ve işadamı Cavit Çağlar'ın firar macerası dün İstanbul'da sona erdi. Gözaltında bulundurulduğu ABD'deki cezaevinden kurtulmak ve kaçtığı Türkiye'ye dönmek için ısrarlı girişimlerde bulunan Çağlar, "Allah kurtarsın" dileklerine hedef olduğu dönüş yolunda, "Üç ayda bu iş hallolur" dedi. 
     Bir aydır ABD'de olduğu belirlenen ve arkadaşı Haim Medina'nın evinde kalan Çağlar, ABD'nin Türkiye'ye iade ettiği ilk suçlu oldu. Çağlar, 10 yıl önce "Ekonomiden Sorumlu Devlet Bakanı" olarak ziyaret ettiği ABD'den "kırmızı bültenle aranan kaçak" sıfatıyla Türkiye'ye iade edilen ilk isim oldu. 
     
Türk Interpol ekibine teslim      Çağlar'ın macerasının sonu Türk Interpol ekibinin ABD'ye gitmesiyle başladı. FBI'ın JFK Havalimanı'nda yakaladığı Çağlar, önceki gün yerel saatle 13.00'te tutuklu bulunduğu Metropolitan Correction Center'dan alınarak iade işlemlerinin yapıldığı US Marshall birimine götürüldü. Dosyanın tamamlanmasının ardından Çağlar, iki Interpol görevlisine teslim edildi. 
     
Havaalanına kelepçeli getirildi      Özel ekip, ünlü mahk mu THY'nin tarifeli uçağı için uçuşa bir saat kala, JFK Havalimanı'na getirdi. Çağlar, burada her zamanki uygulamanın aksine, gizli bölümden götürülmek yerine, bileklerine takılan kelepçelerle yolcuların alındığı bölümden geçirilerek uçağa alındı. 
     Yolcuların şaşkın bakışları arasında körük kapısına gelen Çağlar'ın yanında yedi FBI görevlisi yer aldı. FBI görevlilerinin sıkı güvenlik önlemleri altında "Aydın" adlı Airbus 340 uçağına aldıkları Çağlar, en arka koltuğa oturtuldu. 
     
Ellerini gizledi      Kelepçeli ellerini ceketi ile gizleyen Çağlar'ın on günlük tutukluluk hali sırasında tıraş olmadığı için uzayan seyrek sakalı ile kravatını çıkarması dikkat çekti. Çağlar, uçağa binişi sırasında bir soru üzerine, "Bunlar siyasi komplo. Türk adaletine güveniyorum. Olaylar bittikten sonra görüşeceğiz. Mücadele edeceğim" dedi. 
     
Tuvalette kontrol      Eski Devlet Bakanı, üç sıra koltuğun boşaltılmasıyla 21 kişilik özel bölümde oturtuldu. Çağlar, 9 saatlik yolculuğunu, cam kenarındaki koltukta oturarak geçirdi, sadece iki kez yürümek ve tuvalet için kalktı. Çağlar'ın, uzun uçak yolculuklarında ölümlere neden olan "ekonomi class sendromu"na karşı yürüdüğü yorumları yapıldı. Özel ekip, her anını kontrol ettiği Çağlar'ı tuvalete gidişi sırasında da yalnız bırakmadı. 
     
"Apo için uçağımı verdim"      Gazetecilerle görüştürülmeyen Çağlar, zaman zaman uçaktaki yolcularla kısa konuşmalar yaptı. Bir yolcuya, "Ben devlete Apo için uçağımı verdim. Bakın devlet beni nasıl getiriyor" diyen Çağlar, başka bir yolcunun, "Üç ayda çıkarsın" demesi üzerine, "Ben de öyle düşünüyorum" dedi. Çağlar, "Üç ayda bu iş hallolur" diyerek, Türkiye'de cezaevinden çabuk çıkacağına inancını dile getirdi. 
     
Bin Ladin’ hücresinde kaldım      Kabin görevlileriyle sohbette, kendisinin ABD'de 5 metrekarelik bir odada Suudi milyarder terörist Usame Bin Ladin'in adamlarıyla kaldığını söyleyen Çağlar, "Suçsuz olduğuma inanıyorum" dedi. 
     
Yolcular fotoğrafını çekti      Çağlar, uçağın piste inmesinden sonra, "Çok şükür geldik" dedi. Çağlar'ın getirilişi uçaktaki yolcuların da dikkatini çekti. Yolcular arasında uçağın arkasına geçerek fotoğraf çekenler oldu. Çağlar'ı alan özel ekip, yol boyunca uyumadan gazetecilerin çalışmalarını kontrol ederken, sık sık uyarı yaptı. 
     
Onurlu Adam’ı seyretti      Yemeğini yarım bırakan Çağlar, bol bol su ve kahve içti. Uçakta kelepçesi çıkarılan ve hiç uyumayan Çağlar iki de film izledi "Onurlu Adam" ve "Kaplan ve Ejderha". 
     
Çağlar, takip ettiğim dördüncü suçlu iadesi      Çağlar, gazeteci olarak izlediğim dördüncü "uluslararası suçlu iadesi işlemi" oldu. Suçlu iadelerini Milliyet adına izlerken, son iki olay benim için büyük tecrübe oldu. İlk olarak 1992 yılında aranırken Üsküp'te yakalanan Tanju Çolak, 1999 yılında Bulgaristan'da yakalanan Kürşat Yılmaz, geçen yıl da Fransa'da yakalanan Alaattin Çakıcı'nın Türkiye'ye iadesini takip ettim. ABD'nin bileklerine kelepçe taktığı Çağlar'ı yolcu bölümünden uçağa alması dikkat çekti. 
     



 GÜNCEL 












</TEXT>
</DOC>
