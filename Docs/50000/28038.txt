<DOC>
<DOCNO> 28038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun09.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder "AB'ye yeni üyeler 2004'te alınabilir" 
</HEADLINE>
<TEXT>

     Almanya Başbakanı Gerhard Schröder, AB'ye yeni üyelerin 2004 yılında alınabileceğini söyledi. 
     Schröder, Federal Meclis'te Göteborg zirvesine ilişkin yaptığı hükümet açıklamasında, bu hedefe ulaşılmasının mümkün olduğunu belirterek, ''Ancak üye ülkeler çok büyük çaba harcamalılar. Sonuçta AB'ye üye olup olmamaları kendi çabalarına bağlı'' dedi. 
     Orta ve Doğu Avrupa ülkelerinin, AB'ye girmeleri durumunda, serbest dolaşım hakkı elde etmeleri için 7 yıl beklemelerine ilişkin görüşmeler yapılacağına dikkati çeken Schröder, İrlanda'da yapılan halkoylamasında genişleme sürecine ''Hayır'' oyunun çıkmasının da bu süreci ertelemeyeceğini savundu. 
     AB kurumlarında reformların gerekliliğine işaret eden Schröder, konuyla ilgili tartışmanın sadece hükümetler tarafından değil, halk ve parlamentolar tarafından da sürdürülmesini istedi. 
     Göteborg'da meydana gelen şiddet olaylarını da sert bir dille kınayan Başbakan Schröder, ''Bu şiddet yanlısı göstericilerle siyasi tartışmaya girmek mümkün değildir. Çünkü bunların siyasi hedefleri yoktur'' dedi. Schröder ayrıca, Amerikan yönetiminin, Bonn kentinde düzenlenecek İklim Konferansı'nda, sera etkisi yapan gazların azaltılmasını öngören Kyoto Protokolü'nü engellemeyeceğini tahmin ettiğini söyledi. Başbakan Schröder, ''ABD Başkanı Bush ile yediğimiz akşam yemeğinde bu yönde bir intiba edindim. Bu çok önemli bir adım olur'' diye konuştu. ABD, bugüne kadar Kyoto Protokolü'nü imzalamayı reddediyor. 







</TEXT>
</DOC>
