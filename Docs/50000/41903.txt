<DOC>
<DOCNO> 41903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/spor/ymese.html </URL>
<DATE> 2001/09/13/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Buruk veda 
</HEADLINE>
<TEXT>

     Spor yazarı olarak böyle bir etkinliğe katıldığım için kendimi çok şanslı hissediyorum. Kentleri gezip, insanlarla bir araya gelip, ülkeyi tartışmak, sorunları yerinde saptamak ve bunları ülkeyi yönetenlere aktarmak, çözüm bulunmasını istemek gazeteciliğin temel ilkelerindendir. 
     
     AYDIN, sporda en güçlü sesini 1989 - 90 sezonunda Fenerbahçe’yi deplasmanda 6 - 1 yenerek duyurdu ve futbol kamuoyunun gündemine oturdu. Şimdi yine Aydınspor gündemde... İzmirspor maçında futbolu bıraktılar, birbirlerine girdiler, futbol adına yeşil çimlerden çirkin görüntüler yansıdı televizyon ekranlarına. Aydınlılar böyle bir olayla gündeme gelmenin üzüntüsünü yaşıyorlar ve ekliyorlar, "Spor kardeşlik - barıştır... Olmaması gerekirdi, üzülüyoruz"... 
     Aydınspor ikinci lige düştü, seyircisini kaybetti, parasal sıkıntıya girdi... Maçlara hiç mi hiç ilgi yok... Şimdilerde ise olağanüstü kongre hazırlıkları yapılıyor. 
     Halk Belediye Başkanı Hüseyin Aksu’yu yere - göğe sığdıramıyor... Aksu, Aydın’da semtlere kadar inmiş, gençleri kahve köşelerinden çıkarıp, basketbol ve futbola yöneltiyor. Aksu, konuşmasında spora yönelik çalışmalarıyla gururlu ve de iddialı... Aksu, Aysev Vafkı’nı kurdu, kente iki büyük spor kompleksi kazandırdı, durmaya da hiç niyeti yok. 
     
     EFELER diyarı inciriyle, pamuğuyla, kestanesiyle, üç yüzün üzerinde şifalı otlarıyla ünlü bir kent... Yalnız bizleri şaşırtan böylesi bir kentte sadece bir sinema salonunu oluşu... Tiyatro hiç yok, olmamış. Adnan Menderes Üniversitesi öğrencileri ne tiyatroya ne de sinemaya gidebiliyorlar... Dört kişi olup, kahve köşelerinde zamanlarını "okey" oynarak geçiriyorlar... Düşünün üniversite var, sanat etkinlikleri yok... Böyle bir çelişki olabilir mi Olsa olsa bu Türkiye’de olur. 
     
     HALK müthiş tepkili... Devleti yönetenlere adeta isyan ediyorlar... Vatandaş, "Buraya geliyorlar, yalan - dolanlarla oylarımızı çalıyorlar, kentten kaçıyorlar, yan gelip yatıyorlar... Vatandaş yoksulluktan inlerken, onlar Mercedes’leriyle keyif çatıyorlar, sorunlara çare bulmuyorlar. Nasıl dışarıdan Mercedes ithal ediyorlarsa, dışarıdan insanlar getirelim, bizi yönetsinler" diyerek siyasilere anlamlı mesaj gönderiyorlar. 
     Bu anlamlı kampanyadan ayrıldığım için üzgünüm... 
     Merhaba "futbol"... 
     



 SPOR 




























</TEXT>
</DOC>
