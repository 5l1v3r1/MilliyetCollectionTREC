<DOC>
<DOCNO> 27910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo09.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Sergen ile ipleri kopardı 
</HEADLINE>
<TEXT>

     Trabzonspor Kulübü Başkanı Özkan Sümer, ''Sergen'in Trabzonspor'a dönüşü artık söz konusu değil'' dedi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında, bordo-mavili kulüpteki transfer çalışmalarıyla ilgili bilgiler verdi. Sergen ile artık ilgilenmediklerini belirten Sümer, ''Sergen'e biz Trabzonspor'un imkanlarının üstüne de çıkarak, yıllığına 750 milyar lira para teklif ettik ve ona bir süre verdik. Bu süre içerisinde kararını değerlendirmesini ve sürenin bitiminde teklifimizin geçerliliğini yitireceğini söyledik. Sergen de olumsuz bir karar verdi. Artık Sergen'in Trabzonspor'a dönüşü söz konusu değil'' diye konuştu. 
     Basında, bu futbolcuyu kendisinin istemediği şeklinde çıkan haberlerin gerçeği yansıtmadığını kaydeden Sümer, ''Biz ona yüksek bir fiyat verdiğimiz halde, Sergen tercihini Trabzonspor'da kalmaktan yana kullanmadı. Biz bu konuda üzerimize düşeni yaptık. Sergen'i istemediğim biçiminde çıkan haberler ise gerçeği yansıtmıyor'' dedi. 
     
     'Cafer ile imzalayacağız' 
     Özkan Sümer, daha önce Trabzon'a getirdikleri ve prensipte anlaştıkları Ankaragücü futbolcusu Cafer ile gelecek hafta büyük olasılıkla sözleşme imzalayacaklarını söyledi. 
     Cafer ile ilgili hiçbir endişelerinin bulunmadığını ifade eden Sümer, ''Cafer, takdir ettiğimiz bir futbolcu. Bir kısım sorunlar yaşadı. Biz ona güveniyoruz. Trabzonspor'a faydalı olacağını düşünüyoruz. Cafer'in futbol kalitesini iyi biliyoruz'' diye konuştu. 
     
     'Beşiktaş ile takas düşünmüyoruz' 
     İç transferde anlaşamadıkları ve 900 milyar liraya satış listesine koydukları Tamer'e, Beşiktaş'tan transfer teklifi geldiğini de belirten Özkan Sümer, şunları söyledi 
     ''Bu futbolcunun transferi için Beşiktaş ile futbolcu takasına girmeyi düşünmüyoruz. Basında Nihat ile takas yapacağımız biçimindeki haberler doğru değil. Ayrıca biz de Tamer'in Trabzonspor'da kalmasını arzularız.'' 
     Daha önce prensipte anlaştıkları Belçikalı oyuncu Carl Hoefkens'in transferinin tam olarak gerçekleşmediğini de kaydeden Sümer, şöyle devam etti 
     ''Bu oyuncunun ailevi sorunları var. Henüz ikna edilmiş değil. Eğer bu transferi gerçekleştiremezsek, yerine yine yabancı oyuncu ile anlaşmaya çalışacağız. Bu konuda araştırmalarımız var. İstenelin düzeye geldiği zaman bu konuda açıklama yapacağız.'' 
     Sümer, daha önce ''Trabzonspor defterini kapadım. Artık bir daha bu kulübe dönmeyi düşünmüyorum'' açıklamasını yapan Oktay ile ilgili olarak konuşmayı düşünmediğini de belirterek, ''Oktay bizim futbolcumuz ve 2,5 yıllık bu futbolcu ile sözleşmemiz sürüyor. Ancak bu konu ile ilgili açıklama yapmayı uygun görmüyorum. Söylediklerim yanlış algılanabilir. Birkaç gün sonra bu konuda açıklama yapacağım'' diye konuştu. 
     
     Ümit ve Ceyhun... 
     Trabzonspor'un dış transferde talip olduğu ancak Fenerbahçe ile anlaşan Ümit Özat ve Ceyhun'un konusuna da değinen Sümer, şöyle dedi 
     ''Ceyhun'un şartlarının bize uygun olmadığını görünce bu oyuncudan vazgeçmiştik. Ümit Özat konusunda ise Gençlerbirliği Kulübü ile anlaşmıştık, ancak bu oyuncu Fenerbahçe'yi tercih etti. Bu da bir futbolcunun doğal hakkıdır.'' 
     Sümer, iç transferde boş sözleşmeye imza atan oyuncular için de ''Onlara şükran borçluyuz. Kulübün bütün imkanlarını onlar için kullanmaya özen göstereceğiz'' diyerek sözlerini tamamladı. 






</TEXT>
</DOC>
