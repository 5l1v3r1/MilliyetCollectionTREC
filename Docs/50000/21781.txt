<DOC>
<DOCNO> 21781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo02.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kupası Liverpool'un... 
</HEADLINE>
<TEXT>

     Futbolda 43. UEFA Kupası'nı, finalde Alaves'i 5-4 yenen Liverpool kazandı. 
     Almanya'nın Dortmund kentindeki Westfallen Stadı'nda dün akşam yapılan, Fransız hakem Gilles Vessaire'in yönettiği maçın normal süresi 4-4 sona erdi. 
     Uzatmanın ilk yarısı da aynı skorla sonuçlandı. İspanya temsilcisi Alaves, 100. dakikada Magno'nun kırmızı kart görmesi sonucu, sahada 10 kişi kaldı. Alaves, 116. dakikada da Karmona'nın kırmızı kart görmesi üzerine maça 9 kişiyle devam etti. 
     İngiltere temsilcisi Liverpool, kendisine kupayı kazandıran ''altın gol''ü, 117. dakikada McAllister'in vuruşunda Alavesli futbolcu Geli'nin ters kafa şutuyla kendi kalesine gönderdiği topla buldu. Karşılaşmanın 4-4 sona eren normal süresindeki golleri Liverpool adına 4. dakikada Babbel, 16. dakikada Gerrard, 41. dakikada McAllister penaltı , 73. dakikada Fowler Alaves'in gollerini ise 27.dakikada Alonso, 48 ve 51. dakikalarda Moreno, 89. dakikada da Jordi kaydetti. 







</TEXT>
</DOC>
