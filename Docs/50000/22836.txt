<DOC>
<DOCNO> 22836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur24.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjde...Antalya 1 milyonuncu turistini karşıladı 
</HEADLINE>
<TEXT>

     Antalya'ya yılbaşından bu yana gelen turist sayısı bugün 1 milyona ulaştı. 
     Antalya'ya gelen ''1 milyonuncu turist'' havalimanında çiçeklerle karşılandı. 
     ''1 milyonuncu turist''in karşılanması dolayısıyla Antalya Havalimanı Dış Hatlar Terminali'nde Vali Ertuğrul Dokuzoğlu, Vali Yardımcısı Hasan Kır ve çok sayıda turizmcinin katılımıyla karşılama töreni düzenlendi. 
     Pegasus Havayolları'na ait uçakla Antalya Dış Hatlar Terminali'ne inen Alman Karin Hartl, kentin 1 milyonuncu turisti oldu. Almanya'nın Bavyera eyaletinde yaşayan Karin Hartl, eşi Jürgen ve kızı Nicola ile pasaport kontrolünde Vali Dokuzoğlu tarafından çiçeklerle karşılandı. 
     Karşılama karşısında şaşkınlığını gizleyemeyen Karin Hartl, kendisinin doktor asistanı, eşinin makine teknisyeni ve kızının ilkokul 4. sınıf öğrencisi olduğunu belirterek, tatil için ilk kez Türkiye'ye geldiklerini söyledi. 
     Alman aile, böyle bir karşılamayı başka bir ülkede görmediklerini, karşılamanın kendilerini çok mutlu ettiğini söyledi. Öger Tour tarafından Antalya'ya getirilen Alman aileye şirket, gidiş dönüş bileti, Magic Life Otel de, bir haftalık tatil armağan etti. 
     Antalya'nın 1 milyonuncu turisti Karin Hartl ve ailesi için havalimanında şampanya da patlatıldı. Havalimanında mutluluk sergileyen aile, Emirhan Otel'de konaklayacak. 
     Antalya Valisi Ertuğrul Dokuzoğlu, karşılamanın ardından gazetecilere yaptığı açıklamada, geçen yıl Antalya'ya 3,5 milyon civarında turist geldiğini anımsatarak, bu yıl ilk kez mayıs ayında 1 milyon turist rakamına ulaşıldığını kaydetti. 
     
     






</TEXT>
</DOC>
