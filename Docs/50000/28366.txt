<DOC>
<DOCNO> 28366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/guncel/gun02.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kobe’de yaşanan bu manzara bize hiç uzak değil 
</HEADLINE>
<TEXT>
Viyadükler alarm veriyor 
Uzmanlara göre beklenen büyük depremle Boğaziçi Köprüsü kullanılamaz hale gelecek. Çünkü korozyona uğrayan viyadükler, takviye edilmezse çökecek... 
     ÖNAY YILMAZ İstanbul 

     İstanbul'da olması beklenen 7 büyüklüğündeki deprem, stratejik açıdan önemli olan köprü ve viyadüklerin durumunu da gündeme getirdi. Boğaziçi Üniversitesi Deprem Mühendisliği Bölümü öğretim üyeleri Prof. Dr. Nuray Aydınoğlu ve Prof. Dr. Özal Yüzügüllü, Boğaziçi Köprüsü'nün Ortaköy Vadisi üzerindeki iki viyadük ile Yıldız yokuşundaki Beşiktaş viyadüğünün depremde çökebileceğini söyledi. 
     
     'Köprü kullanılamaz' 
     Köprü bağlantısı olan viyadüklerin mutlaka takviye edilmesi, esnek sisteme göre yapılması gerektiğini söyleyen bilim adamları, "Eğer bu viyadükler çökerse, ki yapılan hesaplamalar onu gösteriyor. İstanbul'un hayati öneme haiz iki ana arterinden biri kesilmiş olacak. Yani kent yardım alamayacak" dedi. Dr. Yüzügüllü, Boğaz Köprüsü'nün Ortaköy viyadükleri için endişelendiğini belirterek, şöyle devam etti 
     
     'Elastikiyet kalmamış' 
     "Demirler işlemez hale gelmiş. Asma köprüler için ise endişeye gerek yok. Yıkılmaları söz konusu değil. Sadece ABD'deki Takoma Köprüsü yıkıldı ama o depremden değil, rüzg rdan... Ama viyadükler yıkılırsa köprü devreden çıkar. Bu viyadüklerden 3 tane var. Elastikiyet özelliğini yitirmiş. Bu durumda ayak çatlayıp kırılıyor ve köprü düşüyor. ABD ve Japonlar tarafından bu viyadüklerde tarama yapıldı. Kötü puan aldılar." 
     
     Mecidiyeköy'e uyarı... 
     Aydınoğlu ise Boğaziçi Köprüsü'ne bağlanan Ali Sami Yen Stadı yanındaki Mecidiyeköy viyadüğünün de eski sistemle inşa edildiğini söyledi. Aydınoğlu Fatih Sultan Mehmet Köprüsü'ne bağlantılı yaklaşık 9-10 viyadük bulunduğunu belirterek, "Bunlardan Sadabad viyadüğünü bir arkadaşımız araştırıyor. Diğer köprü ve viyadüklerin de incelenmesi gerekir" dedi. 
     
     ORTAKÖY VİYADÜKLERİ RİSKLİ 
     1995'te Kobe’de meydana gelen 7.2'lik deprem, köprülerde ve viyadüklerde ciddi hasarlara yol açmış, yardım ekiplerinin işi zorlaşmıştı. Uzmanlar, özellikle köprüye bağlı Ortaköy viyadükleri için aynı tehlikenin söz konusu olduğunu söylüyor. 
     
     Haliç Köprüsü sağlam 
     Aydınoğlu ve Yüzügüllü'nün yaptığı açıklamalara göre, çevreyolu üzerindeki Haliç Köprüsü de eski teknikle inşa edilen köprülerden biri, ancak onun için herhangi bir risk yok. Çünkü yeni ilaveler yapılırken, Japonlar köprüyü takviye ettiler. Bu nedenle şimdilik bir problem yok. Yeni Galata Köprüsü de en az Haliç Köprüsü kadar sağlam. Dubalı sistemle yapıldığı için deprem Atatürk Köprüsü'ne de zarar vermeyecek. 
     



 GÜNCEL 












</TEXT>
</DOC>
