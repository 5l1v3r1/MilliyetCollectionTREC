<DOC>
<DOCNO> 39734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/guncel/gun01.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
EYÜP CUMHURİYET SAVCISI AÇIKLADI 
</HEADLINE>
<TEXT>
Kız hapçı Yener esrarkeş’ 
Başsavcı Hasan Yılmaz, suçu önce itiraf eden Pınar Konuşkan’ın daha sonra çelişkili ifadeler verdiğini söyledi. Yener Yermez’i büyük takip sürüyor 
     BÜLENT ÖZDEMİR, ELVAN EZBER, HALUK ATALAY, SERHAT ÜNAL, İSMAİL POLAT, GÜNTAN MAVİGÖZLÜ, ERDEM ÖZTÜRK, ÇAĞLAR ÇAĞATAY İstanbul 

     Eyüp Cumhuriyet Başsavcısı Hasan Yılmaz, Yener Yermez'in kız arkadaşı olduğu öne sürülen Pınar Konuşkan'ın, ilk ifadesinde Garih'i öldürdüklerini itiraf ettiğini, ancak daha sonra çelişkili ifadeler vermeye başladığını söyledi. Konuşkan'ın hap kullandığını belirten Yılmaz, polisin bir ara sorgulamaya ara verdiğini kaydetti. Yermez'in yakalanmasının an meselesi olduğunu ifade eden Yılmaz, "Cuma günü yüklü miktarda para çektiği belirlendi. İzin günlerinde Eyüp'e ve Beşiktaş'a uğruyormuş. Beşiktaş'ta bir yakını veya arkadaşı olabilir" dedi. Yılmaz, Yermez'in esrar kullandığını da sözlerine ekledi. 
     
     Pijamayla firar etti 
     Yılmaz'ın verdiği bilgiye göre, Yermez'in askeri birliğinden pijamayla kaçtığı anlaşıldı. Polisin başvurusu üzerine komutanı, Yermez'i çağırması için bir çavuşu görevlendirdi. Çavuş da Yermez'i yattığı koğuşunda buldu. Çavuşun, "Üniformanı giy, komutan bekliyor" dediği Yermez, tuvalete gideceğini belirtti, ardından tuvalet penceresinden kaçtı. 
     
Bankamatikten para çekmeye çalıştı      Üzeyir Garih cinayetinin bir numaralı katil zanlısı Yener Yermez'in kız arkadaşı Pınar Konuşkan, suçunu itiraf etti. Konuşkan, Yermez'le ilişkiye girecekleri sırada "Kutsal yerde böyle şeyler yapmayın" diye kendilerini uyaran Garih'i Yermez'in bıçaklayarak öldürdüğünü söyledi. Ancak Eyüp Cumhuriyet Savcısı, kızın 'hap bağımlısı' olduğunu ve daha sonra çelişkili ifadeler verdiğini belirtti. 
     Otoparkçı Ayhan Yıldız'ın, Yermez ile Pınar isimli bir kadını cinayet günü mezarlıkta gördüğünü söylemesi üzerine, önceki gün Asayiş Şube Müdürlüğü ekiplerinin başlattığı operasyonlar sonucu dördü kadın, dokuz kişi gözaltına alındı. Cinayetin kilit isimlerinden Konuşkan'ın da aralarında bulunduğu sanıklar, Cinayet Büro Amirliği'nde sorgulandı. 
     
     İzine rastlanamadı 
     Bu arada Ihlamurdere Caddesi üzerinde bulunan İş Bankası Beşiktaş şubesinin otomatik para çekme makinesine ATM dün öğle saatlerinde gelen bir kadın, makinede sıkışmış bir kart olduğunu fark etti. Kartta Yener Yermez ismini görünce, şube görevlilerine durumu bildirdi. Olay yerine gelen polis, banka şubesi çevresinde ve bölgede geniş çaplı araştırma yaptı, fakat Yermez'in izine rastlayamadı. Bu arada banka şubesinde parmak izi ve diğer inceleme çalışmaları başlatıldı. 
     
Müdür emretti, gazeteciler atıldı      İçişleri Bakanlığı ve Emniyet Genel Müdürlüğü'nün Üzeyir Garih cinayetinde basına sızan bilgilerden rahatsız olduğu ve bu nedenle polise yasak getirdiği bildirildi. Asayişten sorumlu İstanbul Emniyet Müdür Yardımcısı Gündüz Memişoğlu, cinayetle ilgili gelişmeleri takip etmek için basın odasında bulunan ve Asayiş Şube Müdürlüğü'nün binasının önünde bekleyen basın mensuplarının dışarı atılması yönünde talimat verdi. Görevliler, basın mensuplarını Emniyet Müdürlüğü yerleşkesinin dışına çıkardı. 
     



 GÜNCEL 




















</TEXT>
</DOC>
