<DOC>
<DOCNO> 15335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/spor/spo01.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal umuda uçtu 2 - 0 
</HEADLINE>
<TEXT>

Erzurum'u yendi, Fenerbahçe, Galatasaray ve Gaziantep'in yenildiği haftada üç puana sevindi. Beşiktaş, Avrupa Kupaları'na katılma şansını yakaladı 
     BİLAL MEŞE 

     HAFTA Gaziantep'in Rize'de yenilgisiyle başladı. Ardından Fenerbahçe Denizli'de Galatasaray ise Yozgat'ta kan kaybetti... Lige "havlu atmış gibi görünen" ve oynadığı kötü futbolla taraftarlarını sıkıntıya düşüren Beşiktaş, yeniden umutlandı... Eeee futbol bu... Sürprizler oyunu... Ne olacağını kestirmek şimdilik çok zor. 
     Kartal da fırsat bu fırsat tam dişine göre bir rakip buldu... Ahı gitmiş, vahı kalmış Erzurumspor karşısında Beşiktaş sonuca rahat gitti. Kartal ilk yarıda iki farkı buldu, gerisini getiremedi. Nasıl getirsin Dört şut direkten döndü. Beşiktaş, göz alıcı bir futbol oynamadı. Ama üç puan hayata dönüş açısından önemliydi. Onu da başardı. Taraftarlarına sıkıntı yaşatmadı. 
     
     Başlama düdüğüyle birlikte Kartal, rakip alana kondu, pençeleriyle savunmayı yıprattı. Ve 14. dakikada baskı ilk meyvesini verdi. Ali Eren, kendi yarı alanından "yaradana sığındı" gelişine topa vurdu. Şans ya, top Ahmet Dursun'un önüne düştü. Golcü futbolcu soldan girdi, yerden vurdu. Top önce Korac'ın eline çarptı, sonra da filelerle buluştu 1 - 0. 
     16. dakikada soldan kazanılan serbest atışta Nihat topu arka direğe kesti. Sellami kafayla altıpasa indirdi. Karhan gelişine vurdu. Meşin yuvarlak önce yere, sonra üst direğe çarparak geri döndü. 
     27. dakikada Karhan soldan uzun bir pasla topu Bayram'la buluşturdu. Savunma ofsayt gerekçesiyle durdu. Siyah - Beyazlı futbolcu düzeltti, sert vurdu 2 - 0. 
     30. dakikada soldan kazanılan korneri Nihat kullandı. Altıpas içinde iyi yükselen Ahmet Dursun kafayı çaktı. Top üst direğe çarparak auta gitti. 
     45. dakikada kazanılan serbest atışta Fevzi, Bahtiyarzade'nin sert şutunu son anda tokatlayarak kornere çeldi. 
     59. dakikada Ayhan sağdan ceza alanına girer girmez ortaladı, Ahmet Dursun vurdu. Top direkten geri döndü. 
     85. dakikada Murat Alaçayır'ın ceza alanı içinden vurduğu şut direkte patladı. 
     Ve Kartal, bu galibiyetle Avrupa için yeniden şans kazandı. Erzurumspor ise ligde kalma umuduna mendil salladı. 
     
Taraftar için kazandık’      KARTAL YİĞİT 

     BEŞİKTAŞ Teknik Direktörü Christoph Daum, bir galibiyetle Şampiyonlar Ligi havasına girmeyeceklerini söyledi. Alman hoca, "Fenerbahçe ile Galatasaray'ın puan kaybetmesi bizi ilgilendirmiyor. Biz kendimize bakıyoruz. Bu maçı taraftarımız için oynadık ve kazandık. Herkesi gerçekçi olmaya davet ediyorum. Bir maçı kazandık diye ikinci olacağız diyemeyiz" dedi. Bu arada maçın sonlarına doğru taraftardan tepki gören Yasin, kendisine küfür edilince karşılık verdi. Tepkiler artınca, Daum, bu futbolcuyu değiştirdi. 
     
İSTATİSTİK BEŞİKTAŞ ERZURUM 19 Kaleye atılan şut 6 11 Kaleyi bulan şut 2 15 Faul 14 4 Ofsayt 5 13 Korner 3      
     
Protesto günü      BEŞİKTAŞLI taraftarlar, maç boyunca protesto gösterileri yaptılar. Sürekli Fenerbahçe aleyhine tezahürat yapan taraftarlar, karşılaşma başlamadan önce orta hakem Bülent Uzun'a da tepki gösterdiler. Kapalı tribüne "Umutlandırıp, utandırmayın" yazılı pankart asan taraftarlar, bir ara son günlerde sokağa dökülen esnafa destek vererek, "Hükümet istifa" diye bağırdılar. 
     
Daum'a haftalık lisans      KENDİSİNE henüz oturma izni verilmeyen Beşiktaş'ın hocası Daum, dünkü maça yine bir hafta uzatılan geçici lisansla çıktı. Daum'un, Almanya'dan bütün evraklarının geldiği, oturma izni için hafta içinde İçişleri Bakanlığı ile görüşüleceği bildirildi. 
     
Lucescu'ya gönderme      SİYAH - Beyazlı taraftarlar, Galatasaray Teknik Direktörü Lucescu'nun, "Atlar, köpekler istedi diye ölmez" sözlerine gönderme yaptılar. "Lucescu'nun çiftliğinde itina ile at eğitilir" yazılı pankart açtılar. 
     
Bilgili'ye tepki      BEŞİKTAŞ'ın eski yöneticisi Fahrettin Curoğlu, Başkan Serdar Bilgili'nin, "Süleyman Seba yönetimi Akaretler'deki plazayı ipotek altına aldırttı" şeklindeki sözlerine tepki gösterdi. Curoğlu, "Buna anlam veremedim. Biz hiçbir zaman taşınmaz malları kredi için ipotek altına aldırmadık. Bilmiyorlarsa tüzüğü okusunlar" dedi. 
     


 SPOR 



























</TEXT>
</DOC>
