<DOC>
<DOCNO> 48503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/spor/aspo.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener, Şampiyonlar Ligi’ndeki 5. maçında da yenildi 
</HEADLINE>
<TEXT>
DAYANIN BİR MAÇ KALDI 
Çile dün de bitmedi. Bayer Leverkusen karşısında 90 dakika boyunca ezildi. İki pası doğru - dürüst yapamadı, her hattıyla kötü oynadı, puanı sıfırda kaldı. İkinci yarıda Rüştü kalesinde devleşti. Alman takımı sayısız pozisyonda kalecimizi aşamadı, son dakikalarda Oktay’ın şutu yan direkte patladı 
     FENERBAHÇE Şampiyonlar Ligi’ndeki beşinci maçından da puansız ayrıldı. 90 dakika boyunca Leverkusen’e mahkum oynayan Sarı - Lacivertliler, farklı yenilgiden Rüştü’nün muhteşem oyunu sayesinde kurtuldular. Alman takımı 21. dakikada Schineider’in füzesiyle öne geçti. 34. dakikada Yıldıray’ın pasıyla Kirsten skoru 2- 0’a getirdi. 40. dakikada Oktay’ın nefis kafa golü Fenerbahçe’yi umutlandırdı. 
     İKİNCİ yarıda atak olması beklenen Fenerbahçe, kalesinde üst üste yaşadığı pozisyonlarla şoka uğradı. Ballack’ın üst direkten dönen vuruşundan sonra bir çok pozisyonda önce Rüştü’ye sonra da beceriksizliğe takılan Leverkusen’in yüreği 82. dakikada ağzına geldi. Oktay’ın direkten dönen vuruşunu, Rapajic de kaleciye nişanlayınca beraberlik şansı kaçtı. Maç bitiminde seyirciler Rüştü’yü ayakta alkışladı. 
     
Dakika dakika maç      17. dakika Ali Akdeniz'in kaptırdığı topu Schneider kale içine ortaladı. Kirsten gelen topa yükseldi ve kafayı vurdu. Rüştü uçarak önledi. 
     20. dakika Ramelow ayağındaki topu Yıldıray'a uzattı. Yıldıray, Rüştü ile karşı karşıya kaldı. Ancak Rüştü gole izin vermedi. 
     21. dakika Ze Roberto atağı Fenerbahçe ceza sahasının sol tarafından sağ tarafına çevirdi. Schneider nefis vurdu. Top doksana takıldı 0 - 1 
     22. dakika Ali Güneş'in yaptığı ortaya Revivo vurdu. Kaleci Butt, direğin yanında topu zorlukla önledi. 
     34. dakika Yıldıray, Fenerbahçe ceza sahası içerisinde hiçbir müdahale ile karşılaşmadı ve Kirsten'e çıkardı. Bu oyuncu sadece topa dokundu 0 - 2 
     39. dakika Revivo frikik kullandı. Kaleci Butt filelere gitmekte olan topu son anda kornere attı. 
     40. dakika Ali Güneş sağ taraftan ortasını yaptı. Oktay altı pasın çaprazında mükemmel bir kafa vuruşu ile kaleci Butt'u avladı 1 - 2 
     48. dakika Ballack ceza sahasının içinden vurdu. Top direkten geri döndü. 
     55. dakika Rüştü önce Ramelow'un ortaladığı topu çeldi. Top Yıldıray'ın önüne düştü. Bu oyuncu vuruşunu yaptı, Rüştü gole izin vermedi. 
     68. dakika Kirsten, Ze Roberto'ya, o da Neuville'ye pasını verdi. Bu oyuncu Rüştü ile karşı karşıya kaldı. Tecrübeli kaleci bir kez daha tehlikeyi önledi. 
     73. dakika Ballack ortaladı, Neuville kafayı vurdu. Rüştü yine kurtardı. 
     78. dakika Schneider ortaladı. Brdaric bomboş durumda kafayı vurdu, ancak top auta gitti. 
     82. dakika Revivo ortaladı. Oktay topa dokundu, ancak direkten geri döndü. Boştaki topu Rapajiç kaleye gönderdi, ama kaleci Butt'un ayakları gole izin vermedi. 
     
Nasıl oynadılar      FENERBAHÇE 
     RÜŞTÜ İnanılmaz bir maç çıkardı. Belki de Fenerbahçe’yi tarihi bir yenilgiden kurtardı. Takımın 90 dakika boyunca ayakta kalan tek oyuncusuydu. 
     
     MUSTAFA DOĞAN Maç boyunca adam markajı yaptı. Ancak, kimi tuttuysa başarılı olamadı. Kötü bir gününde olduğu söylenebilir. 
     
     MERT MERİÇ Defansın emniyeti olması gerekirken, çok aksadı. Sık sık pozisyon hatası yaparak, rakibin gol pozisyonu bulmasına neden oldu. 
     
     UCHE Kötü savunmanın vasat isimlerindendi. Genelde arkadaşlarının açıklarını kapatmakla uğraştı. Elinden bu kadarı geldi. 
     
     ALİ GÜNEŞ Güçlü fiziği ile sağ kanatta kendisinden çok şey bekleniyordu. Ancak, bu oyuncu ne savunmada ne de hücumda varlık gösteremedi. 
     
     LAZETİÇ Sanki Maradona gibi. Kendini çok büyük bir oyuncu zannediyor. Sahada kaldığı sürece ne bir olumlu pas yaptı, ne de fizik gücüyle destek verdi. 
     
     YUSUF Oyun kurucu olarak sahaya çıktı. Aldığı tüm topları, olumsuz kullandı. Pas yüzdesinin düşük olması nedeniyle hücumu gerçekleştiremedi. 
     
     JOHNSON Fenerbahçe’nin boşluklarla dolu orta sahasında her yere koşmaya çalıştı. Çabuk yoruldu. Dolayısıyla istediği gibi oynayamadı. 
     
     ALİ AKDENİZ Teknik kapasitesi yüksek olan bu oyuncu, ne yazık ki Fenerbahçe’nin ofansif gücüne katkıda bulunamadı. 
     
     OKTAY Şık bir gol atarak Fenerbahçe’yi umutlandırdı. Ne yazık ki, çok didinmesine rağmen istediği topları alamayınca çabası boşa çıktı. 
     
     REVİVO Fizik gücü olarak düşük bir oyun sergiledi. İkili mücadelelerin çoğunu kaybederken asist özelliğinden de destek sağlayıcı olamadı. 
     
     HAKAN BAYRAKTAR Yürüyen Lazetiç’in yerine orta sahayı toparlaması için sahaya sürüldü. Ancak, o da Fenerbahçe’yi ateşleyen adam olamadı. 
     OGÜN Zaman zaman iyi hareketler yaptı. Hücuma destek verdi. Kaptan’ın çabası da Fenerbahçe’nin hareketlenmesini sağlayamadı. 
     RAPAJİC Çok kısa sürede forma giydi. Bu süre de Hırvat oyuncunun kendisini göstermesine yetmedi. 
     
Notlar      Yine sıfıra sıfır 
     FENERBAHÇE, Şampiyonlar Ligi’ndeki kara tablosunu Leverkusen karşısında da değiştiremedi. Oynadığı ilk dört maçta puan alamayan Sarı - Lacivertliler, dün gece de sahadan boynu bükük ayrıldı. Taraftarlarına yine galibiyet sevinci tattıramayan Fenerbahçe, Şampiyonlar Ligi’nin en kötü takımı olmaktan kurtulamadı. 
     
     Oktay’ın boşu yok 
     SARI - Lacivertli takımın golcü oyuncusu Oktay’ın çizgisi giderek yükseliyor. Oktay ilk onbirde görev aldığı son dört maçta da fileleri havalandırmayı başardı. Golcü futbolcu sırasıyla Rizespor, Lyon, Antalyaspor ve Leverkusen sınavlarını boş geçmedi. 
     
     Taraftar yalnız bıraktı 
     UCUZ bilet fiyatlarına rağmen Bayer Leverkusen maçına taraftarlar ilgi göstermedi. Karşılaşmayı yaklaşık 8 bin kişi izlerken, Alman ekibini de yaklaşık 300 Alman destekledi. Maç öncesi Leverkusen kafilesi için geniş güvenlik önlemleri alındı. 
     
     Revivo gidiyor 
     SARI - Lacivertli takımın İsrailli yıldızı Haim Revivo, milli takımının Dünya Kupası grup elemelerinde Avusturya ile oynayacağı erteleme maçı için bu sabah ülkesine gidecek. İsrailli oyuncu cumartesi günü oynanacak Malatyaspor maçında takımdaki yerini alamayacak. 
     
Barcelona 90’da güldü      GRUPTAKİ diğer karşılaşmada Barcelona, deplasmanda Lyon’u 3 - 2 yenerek, 12 puanla Leverkusen gibi ikinci tura yükseldi. Boğalar’ın gollerini Kluivert 9 , Rivaldo 18 , Gerard 90 kaydederken, ev sahibi Lyon’un sayılarını 66’da Luyindula ve 88’de Carriere attı. 
     



 SPOR 























</TEXT>
</DOC>
