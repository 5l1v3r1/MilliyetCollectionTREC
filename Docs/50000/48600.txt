<DOC>
<DOCNO> 48600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko20.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan ile Kemal Derviş'in ortak basın toplantısı 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, 29 yap-işlet-devret projesinden en geç 2002 yılı sonuna kadar faaliyete geçecek olanlara, 10 yıllık Hazine garantisi verileceğini açıkladı. 
     Enerji projelerine dönük Çakan-Derviş görüşmesinin ardından, Enerji ve Tabii Kaynaklar bakanı Zeki Çakan, Devlet Bakanı Kemal Derviş ile ortaklaşa düzenlediği basın toplantısında, 29 yap-işlet-devret YİD projesine sağlanacak Hazine garantisinin koşullarını açıkladı. 
     Çakan, yapılan görüşmeler ve sağlanan mutabakata bağlı, 10 yıllık garanti kapsamında ilgili santralların en geç 2002 yılı sonuna kadar faaliyete geçmeleri durumunda garantiden yararlanabileceklerini, bu tarihe kadar faaliyete geçmemeleri durumunda, garantinin geçersiz sayılacağını bildirdi. 
     İşletme hakkı devirleri 
     İşletme hakkı devirlerine ise Hazine garantisi verilmeyeceğini anlatan Çakan, bu santral ve dağıtım tesislerinin de ''Varlık satışı'' yoluyla elden çıkarılması konusunda, Hazine, DPT, Özelleştirme İdaresi ve Enerji bakanlığından temsilcilerin bulunduğu bir komisyon tarafından, en geç 1.5 ay içinde bir eylem planı hazırlanmasının kararlaştırıldığını da vurguladı. 
     
     Derviş'in sözleri 
     Devlet Bakanı Kemal Derviş, ''enerji sektöründe en önemlisi, artık varlık satışına da geçip, özel sektörün girişimci ruhunu ve kaynaklarını enerji sektörüne hızla aktarmak ve enerji sorununu çözmektir'' dedi. 
     Bakan Derviş, enerji projelerine ilişkin görüşme sonrası, Enerji ve Tabii Kaynaklar Bakanı Zeki Çakan ile düzenledikleri ortak basın toplantısında, enerjinin çok önemli bir sektör olduğunu söyledi. 
     Derviş, Türkiye'nin, hızla kalkınabilmesi için uzun ve güvenilebilir enerjiye ihtiyacı olduğunu belirtirken, şöyle konuştu 
     ''Uzun vadeli kararlar gerektiren bir sektör. O konuda bakanımızla birlikte çok çalışıp, ileriyi garanti altına almamız lazım. Sadece miktar değil, mümkün olduğu kadar hızla enerji maliyetini de düşürmemiz lazım.'' En kötü şeyin, kararların sürüncemede kalması olduğunu vurgulayan Derviş, doğru karar vermenin bazen zor olduğunu, ancak bir seçim yapmak gerektiğini söyledi. 
     Karar vermenin önemine işaret eden Derviş, enerjideki bu sorunun çok uzun süre sürüncemede kaldığını, bundan hem devletin hem özel sektörün hem de Türk halkının zarar gördüğünü ifade etti. 
     






</TEXT>
</DOC>
