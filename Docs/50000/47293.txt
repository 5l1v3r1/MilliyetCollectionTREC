<DOC>
<DOCNO> 47293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/spor/yozer.html </URL>
<DATE> 2001/10/17/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Bağlama 
</HEADLINE>
<TEXT>

     Oyunda bir ara öylesine yoğunluk vardı ki, nefes almaya bile olanak yoktu. Karşılıklı pres, ne top oynamaya olanak bırakıyordu, ne de istediğini yapmaya. 
     Nantes ilk maçta yenildi. Ama kötü takım olduğunu kimse söylemedi. İyi bir takım olduğu kadar her futbolcu ne yapacağını çok iyi biliyordu. Galatasaray da öyle. İki eşit gücün çarpışmasından ne ses geliyorsa, o ses geldi... 
     Nantes ilk maçta yaptığı hatayı yapmadı. Bu maçta alınacak puan ya da puanların kıymetini biliyordu. Galatasaray gibi iyi pas ve pres yapan bir takıma en iyi aynı silahla yanıt vererek durdurmak gerekiyordu. Nantes bunu yaptı. Galatasaray gibi pres yapan bir takımı yıllardır ilk kez görüyoruz. Gençliğinin verdiği dinamizm de vardı. Galatasaray gol umudunu Sergen'in yapacaklarına bağlamıştı. Ama Sergen'in bu kadar sert ve mücadeleci takım karşısında bir şey yapma şansı yoktu. Kilitlendi kaldı, pas dağıtımını beceremedi. O yüzden de pozisyonlarımız kısırdı. Ama en önemli pozisyon da ilk yarıda geldi. Arif ile Serkan birbirine girmese Galatasaray bu maçı alırdı. 
     Ama bu maçın hakkı beraberlikti. Hem Galatasaray hem de Nantes birer puanı hak etti. Beraberlik de iyi sonuç. Yine de Lazio veya Eindhoven'den birini yenmek lazım. Dün yenseydik kaymaklı şöbiyet olurdu. 
     Galatasaray'ın gerçeği onun mücadele gücünden kaynaklanıyor. Dün de her futbolcu formasının hakkını sonuna kadar verdi. Bu Nantes'e karşı oynamak kolay değil. Hele ikinci yarıda Galatasaray bir ara gol için her hattı ile saldırdı. Ama bu dakikalar bir deneme tahtası oldu. Çünkü o dakikalarda yediği iki - üç kontratakla kalesinde golü görecekti neredeyse. O yüzden bu baskıyı fazla kullanmadılar. Lucescu anında farkına vardı ve kalabalık savunmasını çıkarmadı. Oyunu bir yerde de beraberliğe bağladı. Arada bir sürpriz golü aradı. O'nu da başaramadı. 
     Galatasaray'da Hakan Ünsal ile Ergün mükemmele yakın oynadı. Hele Hakan'ı yeniden böyle görmek en çok Lucescu'yu sevindirdi. Emre ile Vedat uyum içindeydi. Tek sıkıntı ise forvetteydi. Nantes'ın katı ve sert savunmasında çok hareketli ve kıvrak olunmalıydı. Ama Arif, Serkan ve Ümit Karan bunu yapamadı. Sergen kilitlenip, Hasan Şaş da kıvamında olmayınca yapacak bir şeyi kalmamıştı üç forvetin. Bir de Nantes sağ ve sol kanadı kapayınca Galatasaray'ın golü Allah'a kaldı. Tam bir bağlama maçı oldu. Üç gün oynansa 0 - 0 biterdi. 90 dakika da öyle bitti. 
     Bir puan bir puandır. Yenemiyorsan, yenilmeyeceksin. Basit bir kural. Galatasaray da yenilmedi. Bir puana da "çok şükür" deyip cebine attı. 
     



 SPOR 






















</TEXT>
</DOC>
