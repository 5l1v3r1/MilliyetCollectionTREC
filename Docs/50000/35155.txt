<DOC>
<DOCNO> 35155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/dunya/dun01.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlara tuhaf bağış 
</HEADLINE>
<TEXT>

Kimliği gizli hayırseverlerin 160 bin öğrenciye 600 milyon dolarlık bilgisayar bağışlamak istemesi Rum Kesimi’nde günün konusu 
     DIŞ HABERLER SERVİSİ 

     Kıbrıs Rum Kesimi’nde bugünlerde en çok konuşulan konu, ne AB üyeliği ne de kuzeydeki Türk komşuları. Rum gündeminin birinci maddesinde, kimliği açıklanmayan bir grup insan tarafından Rum öğrencilere bağışlanmak istenen 600 milyon dolarlık yaklaşık 780 trilyon TL bilgisayar yer alıyor. Rum yönetimi ise hayırseverlerin kimliklerini gizli tutması nedeniyle bağışı almaktan yana değil. 
     Bağış gerçekleşirse Rum kesimindeki ilk, orta ve lisede okuyan 160 bin öğrencinin her biri birer bilgisayara kavuşacak. Sınıflara kurulacak bilgisayarlara sağlanacak 10 yıllık teknik bakım hizmeti de cabası... Bilgisayar sistemlerinin okullara kurulması ise 3 yıl sürecek. Önceki gün toplanan Rum kabinesi, avukatları tarafından temsil edilen hayırseverler kimliklerini açıklamadıkları sürece bilgisayarların kabul edilmemesi yönünde karar aldı. 
     
     Dukakis’in işi mi 
     Gizemli hayırseverlerin avukatıysa, müvekkillerinin Kıbrıs Rum Kesimi ile gönül bağı olduğunu açıklayarak bu kişilerin Avrupa’da yaşayan ve Yunan özellikleri taşıyan bir grup insan olduğunu söylemekle yetindi. 
     Rum basınındaysa, bağışın ardında bir takım kötü emeller olabileceğine ilişkin yorumlar çıkıyor. Bazılarıysa, bağış girişiminin ardında Rum kesimini geçtiğimiz yıl ziyaret eden eski ABD başkan adaylarından milyarder Michael Dukakis olabileceğini düşünüyor. 600 milyon dolarlık bilgisayarın, iflas etmelerine neden olacağını düşünen teknoloji şirketleriyse, ret kararıyla şimdilik derin bir nefes aldı. 
     



 DÜNYA 












</TEXT>
</DOC>
