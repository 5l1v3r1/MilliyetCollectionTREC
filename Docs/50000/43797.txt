<DOC>
<DOCNO> 43797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/yasam/yas04.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yermez’in idamı istendi ama... 
</HEADLINE>
<TEXT>

İşadamı Üzeyir Garih’in katil zanlısı için idam isteyen savcılık, karanlıkta kalan sorulara hiçbir yanıt veremedi. Yener Yermez, mahkemede Ben öldürmedim’ derse iş arapsaçına dönecek... 
     ŞÜKRAN ÖZÇAKMAK İstanbul 

     Eyüp Cumhuriyet Savcısı Hasan Yılmaz, işadamı Üzeyir Garih’i öldürdüğü iddiasıyla, katil zanlısı Yener Yermez hakkında idam istemiyle dava açtı. "Gasp ve gasp amacıyla adam öldürmek" suçlarını içeren iddianame, Eyüp Ağır Ceza Mahkemesi’ne gönderildi. 
     Savcılık iddianamesinde, Yermez’in reddetmesine rağmen, cinayetin tek görgü tanığı olduğu iddia edilen Pınar Konuşkan’ın Cinayet gördüm’ yönündeki ilk ifadesi dikkate alındı. 
     Savcı Yılmaz’ın hazırladığı iddianameye göre cinayet şöyle işlendi 
     "Yermez ile Pınar, Eyüp Mezarlığı’nda sevişirken olay yerine gelen Garih, Utanmıyor musunuz’ diyerek onları azarladı. Yermez sinirlenip belindeki bıçağı, arkası dönük olan Garih’e sapladı. Yermez, Garih’in kolunu arkaya büktü ve ardarda bıçakladı. Garih yere düştüğünde de, ön cebindeki tomar halindeki parayı aldı. Büyük şok yaşayan Pınar, olay yerinden uzaklaşırken, Yermez yaklaşık 20 metre ilerideki mezara bıçağı gömdü." 
     
     Mahkemede şaşabilir 
     Örgüt veya çete bağlantısı bulunmadığı belirtilen cinayetin kanıtları olarak da, Yermez’in Hasdal Kışlası’na götürdüğü Garih’e ait cep telefonuyla pantolon cebinin astarında bulunan Garih’e ait kan izleri gösterildi. 
     İddianame, karanlık noktaları hala aydınlatamazken, Yermez’in, cezaevinde şişlenmekten korktuğu için, Pınar’la mezarlıkta seviştiğini kabul etmediği öne sürüldü. Pınar’ın, olay sırasında mezarlıkta olduğunu söylediği ilk ifadesini kabul etmediğini belirten bir yetkili de, "Yermez de ilk duruşmada, cinayeti kendisinin işlemediğini, sadece hırsızlık yaptığını söyleyebilir. Bu durumda davanın seyri değişebilir" diye konuştu. 
     



 YAŞAM 




















</TEXT>
</DOC>
