<DOC>
<DOCNO> 49305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sontur14.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'daki operasyonda 476 bin Captagon hapı ele geçirildi 
</HEADLINE>
<TEXT>

     Şanlıurfa'da, Bulgaristan'dan Türkiye'ye sokulan ve Suriye'ye götürülmek istenen 476 bin 489 adet uyuşturucu ve cinsel gücü arttırıcı niteliği olduğu bildirilen, Captagon hap ele geçirildi. Haplarla ilgili üç kişi yakalandı. 
     Emniyet Müdürlüğü'nden yapılan açıklamaya göre, asayiş kontrolü yapan ekipler, önceki gün Akçakale yolu üzerinde bulunan Harran Üniversitesi Ziraat Fakültesi önünde H. Y. yönetimindeki 34 GE 077 plakalı kamyoneti durdurmak istedi. Kamyonetin kaçması üzerine kovalamaca başladı. 
     Güvenlik güçleri, kısa süren takip sonucunda kamyoneti Kanalboyu'nda durdurdu. Yapılan arama ve incelemelerde, çay, şeker ve reçel kolileri içine gizlenmiş ve uyuşturucu ve cinsel gücü arttırıcı niteliği olduğu bildirilen 476 bin 489 adet Captagon hap ele geçirildi. 
     Yetkililer, haplarla ilgili sürücü H. Y., S. K. ve H. K'nin yakalandığını ve yakalanan kişilerin üzerinde sahte pasaport ve nüfus cüzdanı da bulduklarını belirterek, ''Yapılan araştırmalar ve ifadeler doğrultusunda yakalanan kişilerin, hapları Bulgaristan'dan, Türkiye'ye soktuklarını ve Suriye'ye götürmek istediklerini belirledik. Olayla ilgili geniş çaplı soruşturma sürdürülüyor'' dediler. 
     






</TEXT>
</DOC>
