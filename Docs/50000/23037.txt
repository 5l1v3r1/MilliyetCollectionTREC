<DOC>
<DOCNO> 23037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur27.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadir İnanır'ın telefonla taciz davasında suçu şoförü üstlendi 
</HEADLINE>
<TEXT>

     Sinema sanatçısı Kadir İnanır'ın, manken Buket Saygı'ya ''sarkıntılık ettiği'' iddiasıyla 6 aydan 2 yılakadar hapis cezası istemiyle yargılanmasına devam edildi. 
     Sarıyer 1. Sulh Ceza Mahkemesi'ndeki duruşmaya, sanık Kadir İnanır katılmadı. Duruşmada müşteki Buket Saygı ise hazır bulundu. Hakim, İnanır'ın dava konusunda Fatsa Sulh Ceza Mahkemesi'nde talimatla alınan ifadesinin mahkemeye ulaştığını ve dosyaya konulduğu tutanağa yazdırdı. 
     Kimlik tespitinden sonra şikayeti sorulan Buket Saygı, ''Derman Bey'' adlı dizi için yapılan seçmelere katıldığını ve dizide rol aldığını söyledi. 
     Dizinin başrol oyuncularından Kadir İnanır'la da bu nedenle tanıştığını belirten Saygı, ''Anlaşma imzalamak üzere gittiğimde Kadir İnanır da oradaydı. Bana, çok güzel ve acemi olduğumu, kendisini sık sık aramamı söyledi. Ben bu davranışa şaşırdım, ama kendisini yanlış anladığımı düşündüm'' dedi. 
     İnanır'ı ''babacan biri'' olarak tanıdığını, bu nedenle sözlerini olumsuz yorumlamadığını anlatan Saygı, durumu ailesine ve yakınlarına anlattığını, onların da kendisine ''yanlış anlamış olabileceğini'' söylediklerini kaydetti. 
     Şikayetçi oldu 
     İnanır'ın, çekimler sırasında 2 sevgiliyi canlandırdıkları için yakın olmaları gerektiğini söylediğini ifade eden Saygı, şöyle devam etti 
     ''Bunun üzerine ben de erkek arkadaşım olduğunu söyledim. Bunu bilmediğini belirterek benden özür diledi. Ancak taciz mesajlarına devam etti. Dizinin Kuşadası'ndaki çekimleri sırasında tartıştık. Bana Olacak bu iş, olmak zorunda dedi. Ben de, onun beklediği cevabı vermeyeceğimi söyledim. Bana Bu iş olmazsa çekimlere devam etmeyiz. Sen oynayamazsın. Tavrını değiştirmek zorundasın dedi. Bu tartışmadan sonra çekimlere ara verildi. Bizim tartışmamızın ardından Kadir İnanır setteki herkese bağırıp çağırdı. Settekiler de bu yüzden bana karşı cephe aldı. Kendisinden şikayetçiyim.'' 
     Saygı ifadesinde, İnanır'la aralarında geçenlere ilişkin Kuşadası'ndaki oda arkadaşı manken Özgül Kavruk ile ablası Gamze Saygı ve ailesinin bilgisi bulunduğunu kaydederek, bu kişilerin tanıklık edebileceklerini sözlerine ekledi. 
     Buket Saygı'nın avukatı Ömer Durak da, sanıkla yapılan bir görüşmeye ait ses kaydını mahkemeye sunduklarını hatırlattı. 
     Mesajları şoför göndermiş 
     Duruşmada tanık olarak dinlenen Kadir İnanır'ın koruması ve şoförü Burhan Kocataş, Buket Saygı'ya bazı mesajları kendisinin gönderdiğini söyledi. 
     Buket Saygı'nın, dizide oyuncu olarak yer alan Hüseyin İlker ile samimi olduğunu, bu nedenle kendisini uyardığını anlatan Kocataş, İnanır'ın rahatsız olacağı ya da kızacağı konularda herkesi uyarma gereği hissettiğini bildirdi. 
     Çektiği mesajlara Saygı'nın küfürle karşılık verdiğini belirten Kocataş, İnanır'ın cep telefonunun hep kendisinde durduğunu, ancak Saygı'ya çekilen ve sevgi sözcükleri içeren mesajlardan haberi olmadığını ifade etti. 
     Kocataş, aslında Saygı'nın Kadir İnanır'ı taciz ettiğini ileri sürdü. 
     ''Derman Bey'' dizisinin yönetmeni Melih Gürgen de, çekimler sırasında herkesin birbirine bağırdığını ve zaman zaman kavgalar yaşandığını vurgulayarak, bunun setlerde sık rastlanır bir durum olduğunu söyledi. 
     İnanır ile Saygı'nın da tartıştıklarını, ancak ne konuştuklarını şu anda hatırlamadığını belirten Gürgen, ''Rol yapmak konusunda tartışıyorlardı. Sadece Kadir Bey'in, Bu sette istenilen şeyi yapmaya hazır olduğun zaman oynayacağız dediğini hatırlıyorum'' dedi. 
     Gürgen, Buket Saygı'nın sorunlu biri olduğunu ve çekimlerin birkaç kez onun yüzünden kesildiğini iddia etti. 
     Manken tanık dinlendi 
     Manken Özgül Kavruk da, dizi çekimlerine başlamadan önce Kadir İnanır'ın sette düzenin sağlanması için bazı kurallar koyduğunu, geç saatlere kadar dışarıda kalınmasını, çok alkollü içki içilmesini ve erkek arkadaşlarının sete girmesini istemediğini anlattı. 
     Aynı odayı paylaştığı Buket Saygı'nın bir gün geç kaldığını ve arkadaşlarına nerede olduğunu sorduğunda Hüseyin İlker ile dışarıya çıktığını öğrendiğini belirten Kavruk, ''Buket bana, Hüseyin İlker ile ilişkileri olduğunu söyledi ve bu konuyu Kadir İnanır'dan saklamamı istedi. Çelik'le sık sık kavga ediyorlardı. Bir keresinde Buket sinir krizi geçirmişti'' diye konuştu. 
     Kavruk, İnanır'ın setteki herkese mesaj çektiğini, Buket Saygı'ya farklı bir biçimde davranmadığını, zaten setteki herkesin birbiriyle mesajlaştığını kaydetti. Hakim, gelmeyen tanıkların dinlenilmesi için duruşmayı erteledi. 
     
     






</TEXT>
</DOC>
