<DOC>
<DOCNO> 15175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/guncel/gun02.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamlar YANDI 
</HEADLINE>
<TEXT>

Ücretsiz oturdukları için mahkemelik olan imamlar geriye dönük olarak kira ödeyecekler 
     SERHAT OĞUZ İstanbul 

     İstanbul’da 300, Türkiye genelinde de yaklaşık 1500 imam ve müezzin, cami lojmanlarında bugüne dek ücretsiz oturdukları için mahkemelik oldular. Geriye dönük olarak 3 - 4 milyar lira kira bedeli istenen imamlar, ne yapacaklarını düşünüyorlar. 
     Vakıflar Genel Müdürlüğü’nün, cami bitişiğindeki lojmanlarda oturan imam ve müezzinleri, geriye dönük kira talep ederek mahkemeye vermesi, din görevlilerini harekete geçirdi. Dava edilenleri "vakıfzede" olarak niteleyen Din Görevlileri Sendikası Dingörsen , imam ve müezzinleri bugün biraraya getirerek "taktik" verecek. Hukuk Fakültesi mezunu olan Dingörsen Başkanı Ahmet Yıldız, davaları süren din görevlilerine, hukuki yolları anlatacak. Yıldız, dava konusu evlerin büyük çoğunluğunun "hayrat" olduğunu, cemaat tarafından din görevlileri için yaptırıldığını söyledi. 
     
En şanssız      Ortaköy Camisi’nin gözleri görmeyen müezzini Mehmet Kamil Turan, din görevlileri içinde en çaresiz olanı. Ortaköy Camisi lojmanı, turistik bir alanda olduğu ve de deniz gördüğü için, Vakıflar Genel Müdürlüğü 600 milyon lira aylık kira belirledi. Geriye dönük olarak istenen kira bedelleriyle birlikte Turan’dan 16 milyar lira istendi. Turan’ın ödeyemediği borcu, gecikme faizleriyle birlikte 40 milyar liraya çıktı. Dingörsen Başkanı Yıldız, Sultan Abdülmecit tarafından yaptırılan Ortaköy Camisi’nin ve lojman arsasının padişah tarafından kurulan Mecid Vakfı’na ait olduğunu, 1949 yılında Tapu ve Kadastro Müdürlüğü’nün işlemlerinde 50 metrekarelik arsanın, "imam - ı evvel mesruthanesi - Baş imam lojmanı" için tahsis edildiğinin belgelendiğini söyledi. 1987’de camide çıkan yangında din görevlilerinin ana binada kaldığı bölüm tahrip olunca camiye 100 metre uzaklıktaki söz konusu arsaya lojman yapımının kararlaştırıldığını belirten Yıldız, cemaatin yardımlarıyla iki yıl içinde giriş katı kütüphane olan dört katlı bina inşa edildiğini anlattı. Yıldız, Turan’ın emekli olması halinde alacağı ikramiyenin beş milyar lira olduğuna dikkat çekti. 
     
Camilerde lojman tarifesi Ortaköy 600 Kadıköy 110 Üsküdar 80 - 90 Sarıyer 80 - 110 Beşiktaş 80 - 100 Beyoğlu 70 - 100 Eminönü 70 - 90 Bakırköy 70 - 80 Fatih 70 - 80 Eyüp 60 - 70 Beykoz 60 - 70      
     


 GÜNCEL 




















</TEXT>
</DOC>
