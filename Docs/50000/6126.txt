<DOC>
<DOCNO> 6126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sonspo06.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim İtalyanları bir kez daha fethetti 
</HEADLINE>
<TEXT>

     İtalyan basını, İtalya Kupası'nda finale kalan AC Fiorentina'yı manşetlere çıkarırken, teknik direktör Fatih Terim için, ''Zaccheroni'nin ayağını bir kez daha kaydırıp, kırmızı-siyahlı teknik direktörün koltuğunda ikinci büyük sarsıntıyı yaptı'' yorumu yapıldı. 
     İtalya Kupası'nda dün akşam AC Milan'ı 2-0'lık skorla yenerek eleyen AC Fiorentina, tarihinde 9. kez finale kalırken, teknik direktör Fatih Terim de İtalya'ya geldiği ilk yılda finale adını yazdırmış oldu. 
     İtalyan basını, AC Fiorentina'nın galibiyetini bugün manşetlerden verip, dün akşamki 2 gole imzasını atan Chiesa ve Rui Costa'ya övgüler yağdırırken, Terim de, Zaccheroni'yi bir kez daha yenmeyi başardığı için adeta göklere çıkarıldı. 
     Ülkenin yüksek tirajlı spor gazetelerinden La Gazzetta dello Sport başlığında, ''Rui, Floransa'yı aydınlatıyor'' derken, ''Mor menekşeler dün akşam bayram yaptı. Terim ise Zaccheroni'nin kabusu olduğunu bir kez daha kanıtladı'' denildi. 
     Corriere dello Sport Gazetesi de başlığında ''Final '' derken İtalya Kupası'nda AC Fiorentina'nın, AC Milan'ı adeta ''ezerek elediği'' belirtildi. 
     Bu arada maç sonrası gazetecilere demeç veren AC Fiorentina Kulübü Başkanı Vittorio Cecchi Gori, ''Ben de taraftarlar gibi Terim'in kalmasını istiyorum. Ondan dolayı taraftarlarla aramda herhangi bir gerginlik yok. Terim ile kötü bir başlangıcımız olmuştu ama barış sağlanabilir. Bunun için de çalışıyoruz'' derken, Gori'nin maç sonrası soyunma odasına inerek, Terim ve futbolcuları kutladığı ve ''Çocuklar,bu kupayı kazanmak zorundayız'' dediği belirtildi. 
     Öte yandan teknik direktör Fatih Terim de maç sonrası gazetecilere verdiği demeçte oyuncularını överek, ''Bu yaşadığım gün inanılmazdı. Takımda hastalıklar, sakatlıklar hepsi arka arkaya geldi. Benimle olup, olanları görmenizi isterdim. Toldo'nun sorunları vardı. Pierini ve Nuno Gomes hastaydı. Rui Costa sakattı. Nadir bir biçimde maç öncesi futbolcularımın hepsiyle teker teker görüşerek, hayatlarının en iyi maçını oynamalarını istedim. Onlar da bunu gösterdiler'' dedi. 
     



</TEXT>
</DOC>
