<DOC>
<DOCNO> 5946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko20.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank 70.7 trilyon kar açıkladı 
</HEADLINE>
<TEXT>

     Türk Dış Ticaret Bankası A.Ş. Dışbank 2000 yılında karını bir önceki yıla göre yüzde 27.8 oranında artırarak net 70 trilyon 714 milyar kar ettiğini açıkladı. 
     Banka'nın 2000 yılı Olağan Genel Kurul Toplantısı'nda konuşan Dışbank Yönetim Kurulu Başkanı M.Çetin Hacaloğlu, yeniden yapılanma süreçlerinin 1997 yılı itibariyle hız kazandığını ve 1999-2000 yılında organizasyon yapısı, teknolojik yatırımlar, sağlam ve dengeli büyüme alanlarında önemli gelişmeler katettiklerini söyledi. 
     Hacaloğlu, dünyada yaşanan ve Türkiye'yi de etkisi altın alan 2000 yılındaki global kriz ve buna bağlı ekonomik konjonktürdeki belirsizlere karşın, Dışbank'ın 2000 yılında faiz ve kredi riskini minimize etmeyi hedefleyen politikalar doğrultusunda gösterdiği faaliyetlerle, karlılıkta ve aktif kalitesinde olumlu gelişmeler katettiğini ve bu gelişmelerin bankanın mali tablolarına yansıdığını bildirdi. 
     2000 yılında bankanın sermayesinin 50 trilyon'dan 100 trilyon Türk lirasına yükseldiğine işaret eden Hacaloğlu, yıl sonu itibariyle toplam aktiflerin yüzde 26, nakit kredilerinin yüzde 168, bankalar mevduatı hariç toplam mevduatın yüzde 43, özkaynakların ise yüzde 120 oranında arttığını kaydetti. Hacaloğlu, bankanın mali risklere karşı kendini koruyan bir mali yapıya sahip olduğunu belirtti. 
     Etkin ve kaliteli hizmet konusundaki çalışmalar sonucunda yeniden yapılandırma ile 89 olan şube sayısının 2000 yılı sonunda 100'e yükseldiğine değinen Hacaloğlu, 2000 yılı içinde bilgi sistemleri konularında yatırıma hız vererek, internet ve Call Center bankacılığının da hayata geçirildiğini anımsattı. 
     Hacaloğlu, Dışbank'ın, 1998-99 yılında faaliyete geçen Dışbank Malta Ltd, Dışbank Nederland ve Kıbrıs Türk Dış Ticaret Bankası Off Shore Ltd iştiraklerine ek olarak 2000 yılında Bahreyn'de de bir şube açtığını kaydetti. Personel sayısının da arttığını anlatan Hacaloğlu, ''Bankamız, gerek mali piyasalarda gösterdiği performans, gerekse insan kaynaklarına ve teknolojiye yapılan yerinde yatırımlar ile bu başarılarını artırarak sürdürebilecek bir kurum olma yönünde önemli aşamalar kaydetmiştir'' diye konuştu. 
     Genel Kurul'da, Banka'nın 31 Aralık 1999 tarihi itibariyle 55 trilyon 336 milyar lira olan net karının 2000 yılı sonu itibariyle yüzde 27.8 artarak 70 trilyon 714 milyar lira olarak gerçekleştiği belirtildi. Dışbank'ın 1999 yılında 228 trilyon 323 milyar lira olan faiz gelirinin, 2000 yılı sonunda 5 trilyon artarak 233 trilyon 959 milyar liraya ulaştığı açıklanan toplantıda, 1999 sonunda 118 trilyon 599 milyar lira olarak gerçekleşen faiz dışı gelirlerin de geçen yıl sonunda 135 trilyon 852 milyar lira artarak 254 trilyon 451 milyar liraya yükseldiği kaydedildi. 




</TEXT>
</DOC>
