<DOC>
<DOCNO> 48613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo05.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'in eski basketbolcusu Mısırlı Bol ABD'ye dönemiyor 
</HEADLINE>
<TEXT>

     Mısır'da bulunan ABD Profesyonel Basketbol Ligi'nin eski yıldızlarından Manute Bol, 11 Eylül'de meydana gelen terör saldırılarından sonra vize ve mülteci işlemlerinin zorlaştırılması nedeniyle ABD'ye dönemiyor. 
     Associated Press'e Kahire'deki evinden açıklama yapan 2.31 metre boyundaki Bol, New Jersey'ye giderek daha önceki evliliğinden olan 3 kızını ve oğlunu görmek isteğini söyledi. 
     Ancak aslen Sudanlı olan Manute Bol, 2-3 yıl önce ülkesine gittiğinde ''Green Kartını'' kaybettiğini, tüm zorlukların bundan sonra başladığını belirterek, ABD'ye dönmek için başvuruda bulunduğunu ancak 11 Eylül'den sonra işlemlerin zorlaştırılması nedeniyle vize alamadığını, evrakları eksik olduğu için de gidiş izni verilmediğini bildirdi. 
     Bol, bir terörist gibi engellendiğini belirterek, 15 yıldır yaşadığı ülkeye girememenin ve terörün çok acı olduğunu, Mısır'da güvende olmadığını ve kalmak istemediğini ancak yurtdışına çıkamadığı için yaşantısına bu ülkede devam ettiğini söyledi. 
     Sudanlı basketbolcu, temmuz ayından buyana Kahire'de bulunuyor. 
     Bol'un ABD'nin Hartford kentinde bulunan kuzeni eski basketbolcu Ed Bona da eski yıldızın New Jersey'e gelebilmesi için okul ve takım arkadaşlarıyla birlikte uğraştıklarını ve beklemede olduklarını belirterek, ''Ancak hala bekliyoruz'' dedi. 
     39 yaşındaki Manute Bol, Washington Bullets'da ''çaylak'' oyuncu 
     olduğu 1985 yılında 397 blok yaparak NBA rekoru kırmıştı. Bullets'dan Golden State'e, oradan Philadelphia ve Miami takımlarına geçen Manute Bol, 4.2 ribaund, 2.6 sayı ortalamasına ulaştığı basketbol kariyerini, 1995 yılında tamamlamıştı. Manute Bol, Bridgeport Üniversitesi Basketbol Takımı'nda da forma giymişti. 
     






</TEXT>
</DOC>
