<DOC>
<DOCNO> 31224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/guncel/gun01.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlum uzun namlulu silahla öldürülmüş...’ 
</HEADLINE>
<TEXT>

'Hayata Dönüş' operasyonunda Ümraniye Cezaevi'nde öldürülen Alp Ata Akçayöz'ün otopsi raporu yedi ay sonra babasına verildi 
     SEMRA KARDEŞOĞLU İstanbul 

     Hayata Dönüş operasyonu sırasında Ümraniye Cezaevi'nde öldürülen Alp Ata Akçayöz'ün ailesi açtığı davada en önemli belge olan otopsi raporuna yedi ay sonra ulaşabildi. Raporda Akçayöz'ün, uzun namlulu silahla uzak mesafeden iki kurşunla öldürüldüğü belirtildi. 
     Akçayöz'ün eski savcı, avukat olan babası Kemal Akçayöz, oğlunun adı "Hayata Dönüş" olan bir operasyonda öldürüldüğünü anımsatarak şunları söyledi "Sapasağlam teslim ettiğim oğlumun ölüsünü verdiler. 31 Ocak'taki duruşmasında serbest kalacaktı. Oğlum açlık grevine bile katılmadı. 
     
     'Hiçbir suçu yoktu' 
     Adalet, İçişleri Bakanlığı ve Ümraniye Cezaevi'ndeki operasyona katılan güçler hakkında Üsküdar Cumhuriyet Savcılığı'na suç duyurusunda bulundum. Ancak hazırlık soruşturması yedi aydır sürüyor, otopsi raporuna yeni ulaşabildim. İsrail-Filistin savaşında plastik mermi kullanılırken, hiçbir suçu olmayan, dışarı çıkmaya çalışan oğlumun üzerine gerçek kurşun yağdırdılar." 
     Anne Günay Akçayöz, "Yetiştirdiğim öğrencilere hep iyi ve doğruyu öğrettim. Belki de benim kalem tutmayı öğrettiğim bir çocuğun eli tetiği çekti. Beni oğulsuz bırakmaya kimsenin hakkı yoktu" dedi. 
     
     "Dışarı çıkmak istedik" 
     Cezaevi arkadaşı Mehmet Akdemir ise ailesine gönderdiği mektupta Ata Akçayöz'ün nasıl öldüğünü şöyle anlattı 
     "... Tavandan kompresörlerle sekiz delik açtılar. 'Teslim olun. Size zarar vermeyeceğiz' diyerek bizi dışarı yönlendirmeye çalışıyorlardı. Deliklerden her tarafımızı yakan zehir kusmaya başladı. Gaz odası gibiydi. Dayanamayacak duruma gelince 'ne olursa olsun dışarı çıkalım' dedik. Kapıdan üçer beşer çıkmaya başladık. Ata bizden önceki grubun içindeydi. Gazdan bayılacak gibiydi. Bir an önce temiz havaya çıkmak istiyordu. 
     Onun grubu çıktığında 3-4 el silah sesi duyuldu. Ata duvardaki deliğin yanında yatıyordu, ama canlıydı, yanına gittim. Seslendim, 'Ata, haydi kalk gidelim'. Cevap veremiyordu. Kasığındaki yarayı, parçalanmıştı, o zaman gördüm. Üç arkadaşımla onu hızla dışarı çıkardım. 'Sedye getirin, öldüreceksiniz' diye bağırdım. Sedye geldi koyduk, bayılmıştı. Askerler çıkışa götürdüler." 
     
     Anne-babanın isyanı 
     Akçayöz ailesi otopsi raporuyla bir kez daha yıkıldı. Avukat baba Kemal Akçayöz, "Alp, açlık grevine katılmadı. 31 Ocak'ta serbest kalacaktı. O sadece dışarı çıkmak istiyordu. Ama kurşun yağdırdılar. Suç duyurusu yaptım" derken, annesi "Beni oğulsuz bırakmaya hakları yoktu" diye isyan ediyor. 
     
     Berfin, babasını gökyüzünde arıyor 
     Güler Akçayöz "6 yaşındaki kızım Berfin psikolojik tedavi görüyor. Geceleri ağlayarak uyanıyor. Gökyüzüne bakıp orada babasını arıyor. Artık parmakları ile onun çıkacağı günü sayamıyor. Bize yapılan bu haksızlığı kabullenemiyorum. Kızımı babasız bırakmaya kimsenin hakkı yoktu " dedi. 
     



 GÜNCEL 


















</TEXT>
</DOC>
