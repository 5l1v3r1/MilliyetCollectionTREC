<DOC>
<DOCNO> 49752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yazar/guclu.html </URL>
<DATE> 2001/10/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ODTÜ YÖK’te sınıfta kaldı 
</HEADLINE>
<TEXT>

     Kemal Gürüz’le birlikte YÖK ve ona bağlı kurumlar, ODTÜ’lülerin denetimine girdi. Gürüz’ün başkanlığa atandığı dönemde, ODTÜ’lüler ilk kez vitrine çıkıyorlar, bakalım ne yapacaklar diye sormuş ve gelişmeleri merakla izlediğimizi yazmıştım... 
     Gürüz, önceki gün Tuğmaç Sayraç’tan sonra ikinci başkan yardımcılığına da yine bir ODTÜ’lü olan Aybar Ertepınar’ı atadı. Daha önceki yardımcıları da yine ODTÜ’dendi. Bir ara ÖSYM Başkanlığı’na da yine bir ODTÜ’lü olan Eres Söylemez’i getirmişti. Ama ortalığı öylesine karıştırdı ki, gelmesiyle gitmesi bir oldu... 
     ODTÜ, İTÜ, Boğaziçi mezunları arasında öteden beri hep biz daha iyiyiz yarışı olur. Hepsi de kendilerinin en iyi olduğunu savunur. 
     İTÜ Erbakan’dan Özal’a, Demirel’den Kutan’a kadar pek çok lider çıkarttı. Boğaziçi ise Ecevit ve Çiller ile gururlandı. ODTÜ’lüler ise sabun köpüğü gibi gelip geçen liderler, bakanlar ve milletvekilleri ile avundular. 
     Bizim açımızdan vitrine böylesine gümbür gümbür gelmeleri YÖK’le başladı. Ama görüldü ki, ODTÜ bu sınavda başarılı bir imaj sergileyemedi. 
     ODTÜ’lüler için onlar sadece mühendis, işin sosyal boyutunu hiç düşünmezler, varsa yoksa rakamlar, olaylara belli pencereden bakarlar görüşü sanki Gürüz ve onun vitrine çıkarttığı ODTÜ’lüler için söylenmişti... 
     Gürüz ve diğer ODTÜ’lü arkadaşları, YÖK’te görev yaptıkları 5 yıl süresince tam anlamıyla dediğim dedikçi bir tutum sergilediler. Her ne kadar ODTÜ’lü çevrelerde, onlar ODTÜ için model teşkil etmez denilse de yarattıkları imajın ODTÜ’ye artı değerler kazandırmayacağı kesin .. 
     
Sezgin istifa etti      Yine ODTÜ kökenli üyelerden olan Prof. Dr. Atilla Sezgin, YÖK üyeliğinden istifa ederek İzmir Ticaret Üniversitesi rektörlüğüne atandı. Uzun süredir YÖK Yürütme Kurulu üyeliği yapan Prof. Sezgin, diğer ODTÜ’lü YÖK’çülerden farklı olarak uzlaşmacı yönüyle tanınıyordu. Sezgin daha önce Türk Telekom Genel Müdürlüğü görevinde de bulunmuş ve en uzun süre YÖK’te görev yapan üyelerden biri olmuştu... 
     
Müsteşar Cordan gidiyor mu      Ankara kulisleri, Milli Eğitim’de yıllardır gölge bakanlık yapan Müsteşar Bener Cordan’ın istifa edeceği söylentileri nedeniyle şoke olmuş durumda. Oysa aylardır bakanın değişeceği konuşuluyordu... 
     Cordan’ın lojmanını boşalttığı ve bugün yarın istifa ederek YÖK Yürütme Kurulu üyesi olacağı dilden dile dolaşıyor. Geçtiğimiz hafta yeniden YÖK Genel Kurul üyeliğine atanan Cordan’ın müsteşarlıktan istifa ettikten sonra, tam gün mesai gerektiren yürütme kurulu üyeliğine atanarak YÖK Başkanı Gürüz’le sürdürdüğü teşviki mesaiyi daha da sıklaştıracağı belirtiliyor... 
     10 yıla yakın süredir bakanlar üstü bir konumda olan Cordan’ın Milli Eğitim’den ayrılması tüm dengelerin altüst olmasına neden olabilir. Bakan Bostancıoğlu’nun eğitim konularına çok uzak olması nedeniyle bu boşluğu kimin dolduracağı merak konusu. Daha şimdiden ortada üç isim dolaşıyor .. 
     Özetin özeti Ankara’da çok şeyler oluyor. Umarız bu gelişmeler eğitime yeni maceralar yaşatmaz .. 
     
     







Sistemi yenilemek 


Arap dünyası 


Org. Kıvrıkoğlu'dan öneri ve uyarılar 


İş dünyası, askerin dünyası derken... 


"Mi " 


ODTÜ YÖK’te sınıfta kaldı 


2002 bütçesinden önce 


Memleketi kurtarma yarışı 


Bu iş tez bitmez 


Araba devrilene kadar beklemek 


Gerçeği görmek 


Ankara bir silkinse... 


Amerika'da hükümet ve medya kavgası 


SSK'daki kara deliğin Baba'sı da Demirel 


Kekeme yazı "Ece" kimdir 


Vergiyi kaldıramayız, artırmaya mecburuz 


</TEXT>
</DOC>
