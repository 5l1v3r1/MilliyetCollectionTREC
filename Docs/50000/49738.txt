<DOC>
<DOCNO> 49738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yasam/yas01.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis anıların’ peşinde 
</HEADLINE>
<TEXT>

Evinde kuşkulu şekilde ölü bulunan Açelya’nın annesi, Kızımı iki kişi rahatsız ediyordu’ diyor. Polis ise, sır perdesini aralayacak kayıp yüzük ve günlüğü arıyor 
     AYTEN GÖRGÜN İstanbul 

     Avcılar Denizköşkler Mahallesi'ndeki evinde, kuşkulu şekilde ölü bulunan 18 yaşındaki Açelya Alkan'ın annesi Renginar Alkan, kızının biri kadın, iki kişi tarafından telefonla sürekli rahatsız edildiğini iddia etti. Anne Alkan, kızının sol çenesinde derin bir tırnak izinin olduğunu savunurken, Cumhuriyet Savcısı Bilgin Uysal cesette darp izi olmadığını söyledi. 
     
     Sim kartı bulundu 
     Açelya'nın olay günü Gülşah'la coğrafya dersi çalıştığı, Yeşim'i de ders çalışmaya çağırmak istediği ama ulaşamadığı ileri sürüldü. Olay Yeri İnceleme ekipleri Açelya'nın cep telefonunun sim kartını uzun bir arayıştan sonra makyaj masasının üstündeki kutunun içinde buldu. Ancak, Açelya'nın ölü bulunduğu yerde üzerinde tırnak izlerine benzer zedelenme görülen kırmızı kazağın evde bırakılması dikkat çekti. 
     
     Sevgilisi bunalıma girdi 
     Açelya'nın aralarında erkek arkadaşıyla birlikte çektirdiği fotoğraflarının bulunduğu günlüğünün de kayıp olduğu bildirildi. Ayrıca, Açelya'nın parmağından hiç çıkarmadığı gümüş yüzüğü de bulunamıyor. 
     Açelya'nın bir yıldır birlikte olduğu 17 yaşındaki erkek arkadaşı E.S.'nin ailesi de, oğullarının "Açelya olmazsa ben yaşayamam" diyerek bunalıma girdiğini açıkladı.Oğullarının intihar etmesinden korktuklarını kaydeden aile, "Olay gecesi E. evdeydi. Açelya'nın babasından kızlarının kayıp olduğunu dair telefon gelince bütün gece sağa sola telefon etti. Ölüm haberini alınca da hastaneye kaldırmak zorunda kaldık" dedi. 
     
     Ön otopsi raporu İntihar 
     Ailesi Açelya'nın cinayete kurban gittiğini iddia ederken, Adli Tıp Kurumu'nca yapılan ön otopside de darp ve zorlama izine rastlanmadığı ifade edildi. Raporda, "Maktulenin iple kendini asmak suretiyle hayatına son verdiği anlaşılmıştır" denildi. 
     Polis, Açelya'nın ağzındakinin çorap değil ince bir kumaş parçası olduğunu söyledi. İntihar olaylarında maktullerin seslerinin duyulmaması ve dillerini ısırmamak için ağza kumaş parçası alınmasının sıkça rastlanan bir olay olduğunu da belirtti. 
     



 YAŞAM 


















</TEXT>
</DOC>
