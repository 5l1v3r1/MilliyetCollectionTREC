<DOC>
<DOCNO> 47139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sondun04.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ortadoğu politikalarını savundu 
</HEADLINE>
<TEXT>

     ABD Başkanı George W. Bush'un Ulusal Güvenlik Danışmanı Condoleezza Rice, ''Arap dünyasının CNN'i'' olarak nitelendirilen Katar'ın El Cezire televizyonuna verdiği demeçte, Ortadoğu politikalarından vazgeçmeyeceklerini bildirdi. 
     11 Eylül saldırılarının ardından, terörist Usame bin Ladin ve 
     terör örgütü El Kaide'nin yorumlarına yer verdiği için Amerikan yönetiminden eleştiri alan El Cezire televizyonu, Arap dünyasına seslenme ihtiyacındaki ABD için çıkış yolu oldu. Daha önce Beyaz Saray sözcüsü Ari Fleischer da, ''talep olursa'' Başkan Bush'un El Cezire'ye demeç verebileceğini açıklamıştı. ABD Savunma Bakanı Donald Rumsfeld'in de bu televizyona bir röportaj verebileceği belirtiliyor. Rice, kısa süre önce, El Cezire televizyonundan alınan Bin Ladin, El Kaide ve Taliban'ın Amerikan karşıtı görüşlerini yansıttıkları görüntülerin Amerikan televizyonları tarafından kullanılmaması talebinde bulunmuştu. Ancak Arap dünyasındaki kötü imajını düzeltme ihtiyacındaki ABD, El Cezire'yi, Afganistan'da başlatılan askeri operasyonun İslam'a karşı değil, teröristlere karşı olduğu mesajını vermek için bir kanal olarak kullanmak durumunda kaldı. Bin Ladin, El Cezire televizyonunda yayınlanan açıklamasında, ABD'nin İsrail'den yana tavır aldığı ve Irak'ta yanlış politika izlediği gibi gerekçeler öne sürmüştü. Rice ise, ''ABD'nin Ortadoğu politikaları, bir bütün olarak Ortadoğu için iyi olandır. Hem Araplar, hem de İsrail için'' dedi. Condoleezza Rice, ABD'nin politikalarının yanlış olduğu düşünülmediği için, bu politikaların gözden geçirilmesine yönelik bir plan da bulunmadığını belirtti. Rice, ABD'nin, bir Filistin devletinin kurulmasından yana olduğu görüşünü de yineledi. Ulusal Güvenlik Danışmanı Rice, ABD'nin İslam'a savaş açmadığını kaydederek, ''Biz, ABD'yi, dini hoşgörünün bulunduğu, bütün insanların birarada barış içinde yaşayabildiği bir yer olarak görüyoruz ve bu mesajın bölgedekilere örnek olmasını istiyoruz'' dedi. Condoleezza Rice, Bin Ladin ve El Kaide'nin mesajlarının Amerikan televizyonlarında yayınlanmaması yönündeki isteğine ilişkin bir soru üzerine de, bu kişilerin sadece nefret yaydıklarını ve masum Amerikalılar'a saldırdıklarını belirtti. 
     






</TEXT>
</DOC>
