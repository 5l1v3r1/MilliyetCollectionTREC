<DOC>
<DOCNO> 18877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/ekonomi/eko04.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi destekleyin’ 
</HEADLINE>
<TEXT>

     EKONOMİ SERVİSİ 

     DaimlerChrysler’in CEO’su, Jürgen E Schrempp, şirketinin Türkiye’ye inancı ve taahhütlerinin devam ettiğini belirterek, Avrupa’yı Türkiye’ye destek vermeye çağırdı. Berlin Filarmoni Orkestrası’nın dün akşam Aya İrini’de gerçekleştirilen konserinden önce bir konuşma yapan Schrempp "Avrupa, bizim gibi küresel şirketlerden oluşan bütün unsurları ile birlikte Türkiye’ye destek vermelidir. Truva çağından bile öncesinden itibaren bu millet Batı ve Doğu arasında coğrafi ve kültürel bir köprü oluşturmuştur. Günümüzde de böyledir. Türkiye, öncelikle AB’ye üyelik yolunda kararlı adımlar atmıştır. Aynı zamanda, bu tarih yaklaştıkça Türkiye’ye sürekli olarak Ortadoğu ve Orta Asya’daki önemli etkisi hatırlatılmaktadır. Aslında ülkenin stratejik rolünü vurgulayan ve geleceğin kapılarını açan da Türkiye’nin bu ikili önemidir. Türkiye’nin AB’ye yaklaştırılması son derece önemlidir. Geçiş döneminin pürüzsüz olmasını sağlamalıyız" dedi. 
     
     Taahhütlerimiz var 
     Şirketinin Türkiye ile çok ciddi bir ekonomik ilişki içinde olduğunu ve bu gece, bir kez daha Türkiye’ye inancını ve taahhütlerini vurguladığını belirten Schrempp, "Birazdan dinleyeceğimiz güzel müzikte olduğu gibi uyumlu ve dengeli bir bütünleşme zamanı. Müzik her zaman farklı kültürlerden gelen insanları birbirine bağlayan güçlü bir bağ olmuştur. Ne de olsa hemen herkesin anladığı bir dildir müzik" diye konuştu. 
     



 EKONOMİ 


















</TEXT>
</DOC>
