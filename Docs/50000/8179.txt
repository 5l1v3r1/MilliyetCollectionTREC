<DOC>
<DOCNO> 8179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/soneko03.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz rahat Mart'ı zora soktu 
</HEADLINE>
<TEXT>

     Milli Güvenlik Kurulu toplantısında patlak veren siyasi kriz, tüm piyasa dengelerini altüst ederken, Hazine'nin mart ayı geri ödeme yükünü de hesapta olmayan biçimde ağırlaştırdı.Hazine'nin normal geri ödeme-borçlanma takvimine göre mart ayında yalnızca 1 katrilyon 399 trilyon liralık bir geri ödemesi bulunuyordu. 
     Şubat ayında 5.4 katrilyon lira ile aylık bazda son yılların en yüklü geri ödemelerinden birini gerçekleştiren Hazine, böylece mart ayı ile birlikte yeniden rahat bir döneme girecekti. Ancak, 19 Şubat'ta yapılan MGK toplantısındaki tartışma ve siyasi krizin Başbakan tarafından kamuoyuna açıklanmasıyla patlak veren ekonomik kriz, Hazine'nin şubat ayı iç borçlanma programını değiştirmesine yol açtı. Kriz ortamında faizlerin hızla yükselmesi nedeniyle Hazine, 20 Şubat'ta gerçekleştireceği 14 ay vadeli tahvil ve 9 ay vadeli bono ihalelerini iptal etti. Hazine, bunun yerine bir ay vadeli bono ihalesi gerçekleştirerek, ortalamadan satışlarla birlikte toplam 1 katrilyon 979 trilyon liralık borçlanmaya gitti. Böylece Hazine'nin mart ayı geri ödeme yükü de katlandı. 
     Eski takvime göre mart ayında 848.3 trilyonu anapara, 550.7 trilyonu faiz olmak üzere toplam 1 katrilyon 399 trilyon liralık geri ödemesi bulunan Hazine, sürpriz bir ay vadeli borçlanma dolayısıyla gelecek ay 3 katrilyon 378 trilyon liralık geri ödeme gerçekleştirecek. Marttaki geri ödemenin 2 katrilyon 696.3 trilyonunu anapara, 681.7 trilyonunu faiz oluşturuyor.1 Mart'ta 346.5 trilyon, 5 Mart'ta 59.6 trilyon, 7 ve 14 Mart'ta 77'şer trilyon liralık geri ödemesi bulunan Hazine, en yüklü ödemesini 2 katrilyon 791.9 trilyon lira ile 21 Mart'ta yapacak. Hazine, 26 Mart'ta da 25.9 trilyon liralık bir geri ödemede bulunacak.Hazine, bir değişikliğe gitmezse mart ayında, biri 6 ay vadeli bono, diğeri de 14 ay vadeli üç ayda bir kupon ödemeli tahvil ihracına yönelik olmak üzere iki ihale gerçekleştirecek. Her iki ihale de 19 Mart'ta yapılacak, tahviller 21 Mart valörlü olarak ihraç edilecek. 
     Hazine'nin, mart ayına ilişkin kesin ihale takvimi ve net borçlanma hedeflerini 28 Şubat'a kadar belirleyerek kamuoyuna ilan etmesi bekleniyor.Milli Güvenlik Kurulu toplantısında Cumhurbaşkanı ve Başbakan arasında yaşanan tartışma ile ortaya çıkan siyasi krizin etkisiyle, 20 Şubat ihalesinde rekor düzeye ulaşan faiz oranlarının, önümüzdeki dönemde makul düzeylere inerek istikrara kavuşacağı belirtiliyor. 




</TEXT>
</DOC>
