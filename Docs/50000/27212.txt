<DOC>
<DOCNO> 27212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sonspo05.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Samsunsporlu İlhan, Tümer ve Trabzonsporlu Tamer'i istiyor 
</HEADLINE>
<TEXT>

     Beşiktaş Kulübü Yönetim Kurulu Üyesi Seyfi Karaca, dün açıklanan futbolcu bonservis bedellerini çok yüksek bulduklarını ve bu şartlarda transfer yapmanın çok zor olduğunu söyledi. 
     Karaca, açıklanan bonservis bedellerinin gerçek fiyatlar olmadığını belirterek, ''Ekonomisi dibe vurmuş bir ülkede, açıklanan bonservis bedellerinin çok yüksek olduğuna inanıyoruz. Bu fiyatlarla futbolcular, kulüplerin ellerinde kalır. Sanırım pazarlıklar olacak ve bu fiyatlar inecektir'' diye konuştu. 
     Beşiktaş'ın temkinli ve geleceğe dönük bir transfer politikası bulunduğunu vurgulayan Karaca, ''Bu şartlarda kimsenin transfer yapabileceğini sanmıyorum. Zaten yüksek bonservis bedelli futbolculara talip olacak takımlar belli. Naklen yayın gelirleri bile, dolar kuru 750 bin liraya fikslenerek alınıyor'' dedi. 
     Karaca, yönetim kurulu olarak 18 Haziran Pazartesi günü toplanarak, durum değerlendirmesi yapacaklarını ve talip oldukları fuktbolcular için izleyecekleri politikayı belirleyeceklerini ifade etti. 
     Seyfi Karaca, Samsunsporlu İlhan ve Tümer ile Trabzonsporlu Tamer'in transfer listelerinde bulunduğunu ve bu futbolculara gelecek sezon Beşiktaş formasını giydirmeyi amaçladıklarını kaydetti. 
     Gaziantepspor'dan istedikleri Hakan Bayraktar ve Erhan Albayrak için de beklemede olduklarını ifade eden Karaca, gelecek hafta içinde yapılacak görüşmelerle bu futbolcuların transferlerinin açıklığa kavuşabileceğini belirtti. 
     Karaca, Trabzonsporlu Oktay için ise herhangi resmi bir istekte bulunmadıklarını bildirdi. Transferde ağırlıklı olarak takas düşündüklerini belirten Karaca, yararlanamadıkları, ama her takımda oynayabilecek futbolcularını takaslarnda kullanmak istediklerini de söyledi. 
     Karaca, 1 trilyon 750 milyar lira bonservis bedeli ile satış listesine koydukları Ali Eren Beşerler'e de değinerek, ''Kendisini Beşiktaş'a daha yakın hissetmesini beklerdim'' dedi. 
     Ali Eren'in mevkiinde Türkiye'nin en iyi futbolcularından biri olduğunu öne süren Karaca, ''Biz O'nu kazanmak için elimizden geleni yaptık. Ama sonuçta kendi geleceğini kendisi çizdi. Sigara içilmeyen bir mekana girdiğinizde nasıl sigara içemiyorsanız, bulunduğunuz camianın içindeki kurallara da uymanız gerekir'' şeklinde konuştu. 
     Karaca ayrıca, takasta kullanmak istedikleri Ayhan için Galatasaray Kulübü ile görüşmelerin sürdüğünü sözlerine ekledi. 
     
     







</TEXT>
</DOC>
