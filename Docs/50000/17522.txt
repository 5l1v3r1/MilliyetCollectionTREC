<DOC>
<DOCNO> 17522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sonspo02.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Hakan Ünsal ABD'den döndü 
</HEADLINE>
<TEXT>

     Galatasaraylı milli futbolcu Hakan Ünsal, tedavi olduğu ABD'den İstanbul'a döndü. 
     Yan çapraz bağlarındaki sakatlığı nedeniyle ABD'de ameliyat olan Hakan, 2 aylık tedaviden sonra ailesiyle birlikte İstanbul'a geldi. 
     Atatürk Havalimanı'nda basın mensuplarının sorularını yanıtlayan Hakan, sakatlığının iyileşme durumuna göre ligin son 1-2 haftasında oynayabileceğini söyledi. 
     Hakan, ABD'de 2 aylık bir rehabilitasyon dönemi geçirdiğini belirterek, ''ABD'deki ameliyat ve tedavi benim için çok iyi geçti'' dedi. 
     Galatasaraylı futbolcu, ligde yaşanan zirve yarışı konusundaki soruları ise ''Lig şu anda çok güzel gidiyor. Büyük bir heyecan yaşanıyor. Heyecanlı olması güzel bir olay. Bana göre Galatasaray ve Fenerbahçe şampiyonluk için şanslı takımlar. Son maça kadar inşallah heyecan sürer'' diye yanıtladı. 
     Hakan, ''Galatasaray'ın Avrupa Şampiyonlar Ligi'nden elenmesi konusunda ne düşünüyorsun '' biçimindeki soruyu da şöyle yanıtladı 
     'Sezon başlarken en büyük hedefimiz Avrupa Şampiyonlar Ligi'nde başarılı olmaktı. Ancak çeyrek finalde Real Madrid'e elendik. Real Madrid ile yaptığımız ikinci maçta iyi oynadığımız söylenemez. Ancak girdiğimiz pozisyonları değerlendirseydik, sonuç çok farklı olurdu. Yine de bu sezon elde ettiğimiz deneyimlerden ders alarak gelecek sezon daha iyisini yapacağız.'' 
     Hakan Ünsal, transfer konusundaki soruları da yanıtlayarak, ''Bana başka kulüpten herhangi bir transfer teklifi yapılmadı'' dedi. Galatasaraylı futbolcular Okan ve Emre'nin Avrupa'ya transferine de değinen Hakan, ''Her ikisi de çok kaliteli futbolcular. Yine de kulübümüz bu oyuncuların yerine iyi futbolcuları alacaktır'' diye konuştu. Bu arada havalimanında Hakan Ünsal'ın ağabeyinin eşinin ablası bir baygınlık geçirdi. 




</TEXT>
</DOC>
