<DOC>
<DOCNO> 32781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/siyaset/siy01.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi merakla beklenen kararını verdi 
</HEADLINE>
<TEXT>
Ağca’ya da af vurguncuya da 
Ceza indirimi fiilen çekilen cezalar üzerinden hesaplanacak. Daha önce bir aftan yararlananlara da salıverilme umudu doğdu. Görevi kötüye kullanan kamu personeli de aftan yararlanacak 
     ERSAN ATAR, GÖKÇER TAHİNCİOĞLU Ankara 

     Anayasa Mahkemesi binlerce tutuklu ve hükümlü ile yakınlarının merakla beklediği af kararını verdi. Büyük tartışmaların ardından Çankaya Köşkü'nden veto yiyen Şartla Salıverme Yasası'nı kısmen iptal eden mahkeme, 10 yıllık ceza indiriminin "mahkemelerde verilen cezalar değil, infaz hükümleri uyarınca fiilen çekilen cezalar üzerinden" hesaplanmasının yolunu açtı. 
     Anayasa Mahkemesi, daha önce bir aftan yararlananların bu yasadan yararlanamayacakları hükmünü de iptal edince, Abdi İpekçi'nin katili Mehmet Ali Ağca için, "cinayet cezasını hiç çekmeden" serbest kalma olasılığı doğdu. 
     
     Zimmet ve tecavüze af yok 
     Anayasa Mahkemesi, yasanın bazı madde ve hükümlerinin, genişletme yönünde iptali istemiyle yapılan 239 başvuruyu esastan karara bağladı. Başkanvekili Haşim Kılıç tarafından açıklanan mahkeme kararına göre, özellikle kamu vicdanını yaralayacak "zimmet, dolandırıcılık, ırza geçme, sahtecilik, çete ve işkence" türü suçları kapsam dışında bıraktı. 
     Birçok kamu görevlisi ve belediye başkanının mahkum olduğu veya yargılandığı "görevi kötüye kullanma suçu" ile "firar, tehdit, kusurlu yangın çıkarma" gibi suçlar ise af kapsamına alındı. İptal kararı, Mehmet Ali Ağca ve Bahçelievler katliamı mahkumu Haluk Kırcı'yı da kısmen sevindirecek. 
     
     10 yıl fiili cezadan düşülecek 
     Mahkeme, 23 Nisan 1999 tarihinden sonra suç işleyenlerin de yasadan yararlandırılması yönündeki talebi Anayasa'ya uygun bulmadı. 
     Anayasa Mahkemesi kararının en önemli ayrıntısını, yasanın omurgasını oluşturan "sayılan cezalardan 10 yıl indirim yapılacağı" hükmünün iptal edilmesi oluşturdu. İptal öncesindeki düzenlemeye göre, kapsam içindeki mahkumların cezasından indirim yapılırken mahkemenin verdiği ceza üzerinden 10 yıl düşülüyordu. Ancak iptal kararıyla, bu indirim, mahkumun "fiilen yatması gereken ceza" üzerinden yapılacak. 
     Örneğin bir kişi 20 yıl ceza almışsa bunun 10 yılı düşülüyor, geriye kalan 10 yılı, İnfaz Kanunu'na göre 4 yıla indiriliyordu ve bu durumdaki hükümlü cezaevinden çıkamıyordu. Anayasa Mahkemesi'nin iptaline göre, aynı durumdaki hükümlü yaklaşık 8 yıl cezaevinde kalacağından 10 yıllık indirim "yatılacak ceza" olan 8 yıl üzerinden yapılacak ve Meclis iptal kararının yayımlanmasından sonra 6 ay içinde yeni bir düzenleme yapmazsa hemen cezaevinden çıkacak. 
     
     Davalar ertelenecek 
     TCK 240 - Görevi kötüye kullanma En önemli iptal kararı, kamu bankalarını zarara uğratan yöneticiler başta olmak üzere devlet memurları ile haklarında dava açılan veya mahkum olan belediye başkanlarını ilgilendiriyor. Buna göre, eski Halk Bank Genel Müdürü Yenal Ansen, eski Emlak Bankası Genel Müdürü Erdin Arı, bu bankaların eski yönetim kurulu üyeleri, eski Kızılay Başkanı Kemal Demir, Kızılay'ın şimdiki Başkanı Ertan Gönen, eski TBMM Başkanı Mustafa Kalemli yasadan yararlanacak. Haklarında 240. maddeye göre açılan davalar ertelenecek, başka suçlardan yargılananların bu davaları devam edecek. 
     
     Çekilmemiş cezaya af 
     Anayasa Mahkemesi, "daha önce bir aftan yararlananların bu yasadan yararlanamayacakları" hükmünü iptal etti. Abdi İpekçi cinayetinden idama mahkum olan Mehmet Ali Ağca 1991'de çıkan yasadan yararlandığından bu cezası 10 yıla indirilmişti. Yasadaki 10 yıllık indirim hükmünün iptal edilmesi nedeniyle, Meclis yeni bir düzenleme yapmazsa Ağca'nın, cinayet cezası ortadan kalkacak. Ancak kapsam dışındaki gasp suçundan 36 yıl hapse mahkum olduğu için cezavinden çıkamayacak. Ağca bu cezasını da, suç 1991'den önce işlendiği için 7 yıl 2 ay olarak çekecek. 
     Ağca'nın avukatı Şevket Can Özbay müvekkilinin cezaevinden çıkabileceğini, İpekçi ailesinin avukatı Turgut Kazan ise, "iptal kararının yanlış yorumlandığını, hiç çekilmemiş bir cezanın affedilmiş sayılamayacağını" söyledi. 
     
Tecimer’e gün doğdu      Anayasa Mahkemesi, af kapsamı içinde yer alıp da firar halinde olanların 1 ay içinde yasadan yararlanmak için başvurmamaları halinde şartla salıverilemeyeceklerine ilişkin hükmü de iptal etti. Böylelikle af kapsamı içinde bulunan TCK'nın 493. maddesine göre 4 yıl 6 ay hapse mahkum olan ve geçtiğimiz günlerde Fas'ta yakalanan Ayşegül Tecimer için yasadan yararlanma umudu doğdu. Tecimer'in hakkındaki son kararı, başvuracağı mahkeme verecek. "Nereden Buldun Yasası" olarak bilinen Mal Bildiriminde Bulunulması Rüşvet ve Yolsuzluklarla Mücadele Kanunu, Kara Para Yasası, Bankalar Kanunu ile Vergi Resim ve Harçlara ilişkin Kanun hükümlerine göre ceza alanlara af çıkmadı. 
     
Nuri Ergin sevinemedi      Kapsam dışı bırakılan suçlar şöyle belirlendi 209. madde - Rüşvet - irtikap Beyaz Enerji sanıkları 313. madde - Çete oluşturmak Beyaz Enerji Davası sanıkları. Nuri ve Vedat Ergin kardeşler. Susurluk davası sanıkları. Eski Devlet Bakanı Cavit Çağlar. 
     339. madde - Resmi evrakta sahtecilik Gülay - Orhan Aslıtürk. Turban eski Genel Müdürü Ömer Bilgin. 
     345 ve 503. maddeler - Özel evrakta sahtecilik ve dolandırıcılık Alparslan Türkeş'in kızları Umay Günay ve Ayzıt Türkeş. 
     403. madde - Uyuşturucu imal ve ithal etmek 
     504. madde - Nitelikli dolandırıcılık 
     506. madde - Hileli iflas Halil Bezmen 
     
     HUKUKÇULAR KARAR YANLIŞ 
İkinci aftan yararlanma olmaz      Anayasa Mahkemesi'nin kararının, daha önce Şartla Salıverme Yasası'ndan yararlananlara ikinci bir hak daha tanıdığını belirten uzmanlar, bunun hukuka uygun olmadığını savundular. 
     Ceza Hukukçusu Prof. Dr. Erdener Yurtcan, kararda yanlışlıklar bulunduğunu belirterek, "Yasada, belirli suçlar sayılarak yaratılmış olan istisnaların, yasadaki iyileştirmelerden faydalandırılmaması Anayasa'nın eşitlik ve hukuk devleti ilkelerine aykırıdır. Anayasa Mahkemesi, 1991'de çıkarılmış olan benzer yasadaki içtihadından dönmüştür. Bu yeni karar, hukuka uygun bir karar değildir" dedi. 
     Galatasaray Üniversitesi Hukuk Fakültesi Ceza Hukuku öğretim üyesi Prof. Dr. Köksal Bayraktar da şu değerlendirmeyi yaptı 
     "Anayasa Mahkemesi kararı, önceki benzer kanunlara uyguladığı ilkelerden ayrılmış bir görünüm taşımaktadır. Gerek 1974 yılındaki Af Kanunu, gerek Terörle Mücadele Kanunu'nun ek maddesi ve gerekse basın suçlarının affı ile ilgili kanunlarda, Anayasa Mahkemesi'nin sürekli olarak eşitlik ilkesini ön plana alan ve Anayasa'ya aykırılığı öngören tutumunu bu kararında görmemekteyiz. Anayasa Mahkemesi göirevi kötüye kullanmayı, dolandırıcılığı, çeteyi yani suç işlemek için cürüm oluşturma suçunu neden bunun dışında bırakmıştır. Bunu anlayabilmek mümkün değildir." 
     
Haluk Kırcı da umutlandı      7 TİP'li gencin öldürüldüğü Bahçelievler Katliamı mahkumu Haluk Kırcı da daha önce 7 kez idama mahkum olmuştu. 1991'deki Terörle Mücadele Yasası'na göre bu cezaları 7 kez 10'ar yıl olmak üzere toplam 70 yıla çevrildi. Dünkü iptal kararından önceki duruma göre 70 yıldan 10 yıl düşülecek, Kırcı 12 yıl da cezaevinde bulunduğundan 48 yıl cezası kalacaktı. Ancak dünkü karara göre, çekmesi gereken ceza İnfaz Yasası'na göre 36 yıl olduğundan, Meclis yeni bir düzenleme yapmazsa, 36 yıldan 10 yıl düşülecek. Bunun da 12 yılını yattığı gözönüne alındığında 14 yıl cezası kalacak. Kırcı, Susurluk davasından, çete suçu nedeniyle aldığı cezayı ayrıca çekecek. 
     



 SİYASET 













</TEXT>
</DOC>
