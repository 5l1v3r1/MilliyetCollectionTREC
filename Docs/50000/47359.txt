<DOC>
<DOCNO> 47359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/soneko20.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 genelinde toplam ihracat tahmini 30.5 milyar dolar.... 
</HEADLINE>
<TEXT>

     Toplam ihracatın 2001 yılı genelinde, geçen yıla göre yüzde 10 artışla 30.5 milyar dolar civarında kapanacağının tahmin edildiği bildirildi. 
     Bu yılki ithalatın 41 milyar dolar, dış ticaret açığının ise 10.5 milyar dolara gerilemesi bekleniyor. 
     Dış Ticaret Müsteşarlığı'nın, ''2001'de Dış Ticaretin Görünümü'' konulu raporunda, bu yılın Ocak-Temmuz döneminde DİE verilerine göre yüzde 9.2 oranında artış gösteren ihracatın, İhracatçı Birlikleri kayıt rakamları gözönüne alındığında ağustos ve eylül aylarında artış trendinin sürdüğü ifade edildi. 
     ''Hatta Ağustos ayında, iki haneli bir artış gösterdiği tahmin edilmektedir'' denilen raporda, özellikle ihracatta dörtte bir oranında paya sahip olan hazır giyim ve konfeksiyon sektörünün ihracat performansındaki olumsuzluk nedeniyle, 2001 yılı genelinde ihracattaki artışın ancak yüzde 10 civarında olacağı ve böylece ihracatın 2001 yılını 30.5 milyar dolar civarında kapatacağının tahmin edildiği ifade edildi. 
     Raporda, bu yılki ithalatın ise 2000 yılına göre yüzde 25 düşüşle 41 milyar dolar civarına, dış ticaret açığının da yüzde 60 azalmayla 
     10.5 milyar dolara inmesinin beklediği belirtildi. 
     Geçen yılın sonuna doğru aylık bazda 5 milyar dolar civarında gerçekleşmeye başlayan ithalatın, 2001 yılında 3-3.5 milyar dolar seviyelerine indiği belirtilen raporda, ''Bu da ciddi bir ekonomik küçülmenin sonucudur'' denildi. 
     Raporda, şubat ayından itibaren ithalatta görülen gerilemenin ''ekonomideki daralma, fiili devaluasyon ve kriz ortamı'' nedeniyle mart, nisan, mayıs, haziran ve temmuz aylarında hızlandığı da kaydedildi. 
     Ağustos 2001'e ilişkin KDV verilerinin, ithalattaki yüksek oranlı gerilemenin devam etmekte olduğunu gösterdiği kaydedilen raporda, bu çerçevede, 2001 yılı toplam ithalatının geçen yıla göre yüzde 25 gerilemeyle 41 milyar dolar civarında gerçekleşeceğinin tahmin edildiği kaydedildi. 
     Raporda, ''söz konusu ithalat ve ihracat tahminlerinin doğal sonucu olarak, 2001 yılında CIF ithalat, FOB ihracat anlamında dış ticaret açığının, 2000 yılına göre yüzde 60 civarında azalma ile 26.7 milyar dolardan 10.5 milyar dolara gerilemesi beklenmektedir'' denildi. 
     






</TEXT>
</DOC>
