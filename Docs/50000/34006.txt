<DOC>
<DOCNO> 34006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur04.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizontele, müziği yüzünden mahkemelik oldu... 
</HEADLINE>
<TEXT>

     ''Vizontele'' filminde bestesi kullanılan Aşık Mahzuni kendisinden izin alınmadığını öne sürerek Yılmaz Erdoğan hakkında 10 yıl hapis ve 100 milyar para cezası istemiyle dava açtı. Gelişmeler karşısında bir basın toplantısı düzenleyen Yılmaz Erdoğan, Aşık Şerif Mahzuni'nin ''Çeşm-i Siyahım'' isimli türküsünü filmde kullanmadan önce gerekli izni kendisinden aldıklarını ve telif ücretini ödediklerini söyledi. 
     Erdoğan, tek kişilik oyun sergilemek üzere geldiği Bodrum'da basın toplantısı düzenleyerek, Aşık Mahzuni'nin türküsünü ''Vizontele'' fiminde izinsiz kullandıkları iddialarına cevap verdi. İddialar karşısında çok üzüldüğünü belirten Erdoğan, filmin hazırlık aşamasında müzikler oluşturulurken Aşık Şerif Mahzuni ile görüşüldüğünü ve ''Çeşm-i siyahım'' isimli türküsünün filmde nasıl kullanılacağının ve diğer ayrıntıların anlatıldığını ifade etti. Erdoğan, şöyle devam etti 
     ''Çeşm-i siyahım adlı eserin, gerek Kardeş Türküler tarafından okunmak suretiyle gerekse Aşık Mahzuni'nin kendi sesiyle Vizontele filminde kullanılması konusunda Aşık Mahzuni ile mutabık kalınmıştır. Bu durum, filmin müziklerini yapan Kalan Müzik'e, Aşık Mahzuni tarafından verilen 30360 yevmiye nolu muvafakatname ile belgelidir. Söz konusu izin karşılığında, karşılıklı kararlaştırılan ücret 12 Ekim 2000 tarihinde Mahzuni'nin banka hesabına yatırılmıştır. Ayrıca, Aşık Mahzuni'nin bağlı bulunduğu MESAM'a başvurulmuş, oradan da izin alınmıştır. '' 
     Türkünün yasal çerçevelerde kullanıldığını, Mahzuni'nin filmin galasına eşiyle birlikte geldiğini ve memnuniyetini ifade ettiğini hatırlatan Erdoğan, ''Gelinen noktayı anlamıyoruz. Filmin yapımında 250 kişi çalıştı. Hak etmediğimiz halde düşürülmek istendiğimiz bu yasadışı görüntü nedeniyle bizlere de yasal hakkımızı kullanmaktan başka seçenek kalmamıştır'' diye konuştu. 
     Aşık Mahzuni'nin avukatı Ali Yüksel, mahkemeye başvurarak ''Vizontele'' filminde sanatçının ''Çeşm-i siyahım'' isimli eserinin izin alınmadan kullanıldığını iddia etmiş ve Erdoğan hakkında 10 yıl hapis, 100 milyar lira para cezası istemi ile dava açmıştı. 







</TEXT>
</DOC>
