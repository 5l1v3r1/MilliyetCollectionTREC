<DOC>
<DOCNO> 13500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur08.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Meclis'e uyarı "Yasaları tavsamayın" 
</HEADLINE>
<TEXT>

     DSP Genel Başkanı ve Başbakan Bülent Ecevit, verimli ve uyumlu bir hükümet ve Meclis çalışmasıyla Türkiye'nin ekonomik bunalımı kısa sürede aşabilecek güçte olduğunu bildirerek, ''Ulusal stratejimizin belirlenmesi Türkiye'nin görevidir'' dedi. Ecevit, yasama çalışmalarının ''Bir ölçüde tavsaması'' nın Meclis, muhalefet ve partilerin saygınlığına gölge düşürdüğünü söyledi. 
     Ecevit, partisinin grup toplantısının açılışında yaptığı konuşmada, ''Biri AB'ye sunulan Ulusal Program, diğeri IMF'ye sunulacak olan Ekonomik Program'' olmak üzere iki önemli programın eşzamanlı olarak Türkiye'nin gündeminde yeraldığını ifade etti. Bunların ikisinin de çok önemli olduğunu kaydeden Ecevit, Ulusal Program'ın AB'nin yetkili organlarında olumlu karşılandığını, böylece AB'ye tam üyelik yolunda ileri bir adım atıldığını bildirdi. Ekonomik Program'ın da ekonomiyi esenliğe çıkartmakta olumlu etkisi olacağını umduğunu ifade eden Ecevit, her iki programın önümüzdeki aylarda yoğun bir yasama çalışmasını gerekli kıldığına dikkat çekti. 
     TBMM'nin geçen yasama yılında yoğun bir çalışma yaptığını anımsatan Ecevit, şunları söyledi 
     ''Hükümetimizin ve TBMM'nin çalışma yoğunluğu ve temposu, hem kendi kamuoyumuzda hem de uluslararası alanda büyük övgü toplamıştı. Büyük Millet Meclisi'ne halkımızın güveni ve saygısı artmıştı. Bu çalışma temposuna uyum sağlayan muhalefet partileri de saygınlık kazanmıştı. İçinde bulunduğumuz yeni toplantı yılında yasama çalışmalarının bir ölçüde tavsaması, hem Meclis'in hem de muhalefetin ve genel olarak partilerin saygınlığına gölge düşürüyor. Fakat ivedilik taşıyan tasarılar Meclis'te sırasını aldıkça, Meclis'in yeniden hızlı bir tempoyu yakalayacağına inanıyorum. 
     Verimli, hızlı ve uyumlu bir yasama çalışması, ekonomimizin esenliği bakımından zorunludur. Bu konuda hem iktidar hem muhalefet partilerine büyük görev ve sorumluluk düşmektedir. 
     Meclis çalışmalarına devamlılık bakımından asıl sorumluluk doğal olarak koalisyon ortağı partilerindir.'' Bu konuda DSP'nin ''Örnek tutumumu''nun bu dönemde de bütün partilere örnek olduğunu kaydeden Ecevit, ''Bunun için DSP Grubu'ndan kıvanç duyuyorum'' dedi. 
     Başbakan Ecevit, verimli ve uyumlu bir hükümet ve Meclis çalışmasıyla Türkiye'nin ekonomik bunalımı kısa sürede aşabilecek güçte olduğunu bildirdi. 
     Hafta sonunda YPK ile Ekonomik ve Sosyal Konsey'in peşpeşe toplanacağını anımsatan Ecevit, bu toplantılarla IMF'ye sunulacak Ekonomik Program'ın yanı sıra ulusal ekonomik stratejinin ana hatlarının da belirleneceğini kaydetti. 
     ''Ulusal ekonomik stratejimizin belirlenmesi Türkiye'nin görevidir'' diyen Ecevit, sözlerini şöyle sürdürdü 
     'Ancak bu stratejiyle AB'ye sunulan ve IMF'ye sunulacak olan programlar uyum içinde olmalıdır. Ekonomik ve Sosyal Konsey toplantısında girişimci kesimiyle çalışanlar kesiminin uyum sağlayabilmeleri de, içinde bulunduğumuz koşullarda yaşamsal önem taşımaktadır. Ekonomik sorunlarımızı aşmaya çalışırken, sosyal sorunlarımıza da çözüm getirmek zorundayız. İşsizliğe son vermek için, enflasyonu aşağı çekmek için, mali sorunlarla birlikte reel sektörün, üreten sektörün de sorunlarını çözmek için ve ekonomimizin yeniden canlanması için gereken her çabayı göstereceğiz.Bu amaçla, dış destekten de önce iç kaynaklarımızı harekete geçireceğiz. Bu yönde aylardan beri yapmakta olduğumuz hazırlıklar, önümüzdeki haftalarda Türkiye'nin gündeminde yerini alacaktır. Sağlayacağımız iç kaynaklarla gelir dağılımı adaletsizliğine de son vermek başta gelen hedefimizdir.Bu hedefe kısa sürede ulaşmak öncelikli görevimizdir.'' 



</TEXT>
</DOC>
