<DOC>
<DOCNO> 20392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur10.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatay'da 15 köy okulunda eğitime üç gün ara verildi 
</HEADLINE>
<TEXT>

     Hatay'ın İskenderun İlçesi'nde, şiddetli yağış nedeniyle 150, Reyhanlı İlçesi'nde de 83 evin sular altında kaldığı bildirildi. 
     Şiddetli yağış nedeniyle İskenderun merkezdeki Dumlupınar, Barbaros, Sanayi Sitesi ve Meydan mahalleleri ile Körfez Bloklarında 50, Arsuz deresinin taşması sonucu Arsuz Beldesi ile Höyük ve Arpagedik köylerinde ise 100 ev sular altında kaldı. 
     DSİ, itfaiye ve özel firmalara ait iş makineleri derenin üzerindeki köprü ayaklarını açarak suların denize akmasını hızlandırmak için çalışmalarını sürdürüyor. Bu arada, dereye düşen bir kamyonun sürücüsü sağ kurtarıldı. 
     Şiddetli yağış nedeniyle İskenderun merkezdeki Piri Reis ve Emel Saadet Çarmıklı İlköğretim okulları ile Barbaros Lisesi bugün tatil edildi. 
     Ayrıca, Arsuz Beldesi'ne bağlı Değirmendere, Avcılarsuyu, Derekuyu, Beyköy, Arpaçiftlik, Hacı Ahmetli, Işıklı, Tülek, Tatarlı ve Haymaseki köylerindeki ilköğretim okullarında ise eğitime hafta sonuna kadar ara verildi. 
     Reyhanlı İlçesi'nde de Başaslan Köyü'nde 50, Cumhuriyet Köyü'nde 25, Uzunköy'de 5 ve Üçtepe Köyü'nde de 3 evin sular altında kaldığı bildirildi. 
     Reyhanlı Kaymakamı Mehmet Gödekmerdan, su baskınları nedeniyle özellikle köy okullarında zarar meydana geldiğini, hasar olmakla birlikte köy yollarının ulaşıma açık olduğunu, çalışmaların ara verilmeksizin sürdürüldüğünü bildirdi. 
     Yağışın devam ettiğine işaret eden Gödekmerdan, muhtarların sel felaketine karşı duyarlı olması konusunda uyarıldıklarını kaydetti. 
     

</TEXT>
</DOC>
