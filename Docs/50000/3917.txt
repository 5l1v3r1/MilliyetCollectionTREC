<DOC>
<DOCNO> 3917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sonspo07.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen "Ağrılarım geçerse Galatasaray maçında oynarım" 
</HEADLINE>
<TEXT>

     Trabzonspor, Galatasaray ile Türkiye Kupası'nda 31 Ocak'ta yapacağı maçın hazırlıklarını sürdürüyor. 
     Teknik Direktör Sadi Tekelioğlu yönetiminde, Mehmet Ali Yılmaz Tesisleri'nde yapılan ve yaklaşık 1,5 saat süren antrenmana gribal enfeksiyon geçiren Osman katılmadı. Hafif sakatlığı bulunan Hami salonda çalışırken, Ramazan ise koşu yaptı. 
     Bordo-mavili takımın futbolcuları, ısınma hareketlerinin ardından çift kale maç yaptılar. Maçta, bordo takım, sarı takımı 6-5 yendi. Bordo takımın gollerini Murat 2 , Oktay 2 , Gökdeniz ve Zafer, sarı takımın gollerini de Erman 2 , Jarko, Löbe ve Erhan kaydetti. 
     Bordo-mavili takımın yıldız futbolcusu Sergen, Galatasaray maçında oynamak istediğini belirterek, ''Geçen yıl Galatasaray'da oynarken, Türkiye Kupası'nda Trabzonspor'a 2 gol atmıştım. Bu maçta bir rövanş maçı niteliğinde olacak. Şimdi de Trabzonspor'da, Galatasaray'a karşı oynamak istiyorum. Oynama ihtimalim zor gözüküyor, ancak ayağımdaki ağrılar geçerse, bu maçta forma giyebilirim'' dedi. 
     Trabzonspor'un Norveçli futbolcu Rune Lange ise menajerinin Belçika ligi takımlarından Clup Bruges ile anlaşmak üzere olduğu yolunda çıkan haberler konusunda, ''Kulüple ilgili bir sorunum yok. Ben şu an Trabzonspor'da forma giyiyorum ve bu transfer konusunda bilgim yok'' diye konuştu. Trabzonspor, yarın yapacağı çalışmayla Galatasaray maçının hazırlıklarını sürdürecek. 




</TEXT>
</DOC>
