<DOC>
<DOCNO> 30012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun05.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
VATANDAŞIN ÖFKESİ, KAPKAÇÇIYI AĞLATTI 
</HEADLINE>
<TEXT>

Lise mezunu olduğunu söyleyen gözü dönmüş kapkaççı, "Bana iş bulmayan devlet suçlu" dedi. Vatandaşlar, "Asın bunu" diye bağırınca ağlamaya başladı 
     İSTANBUL Milliyet 

     Beylikdüzü'nde Gülşen Çalışkan ve beş yaşındaki kızı Bilge'nin yaralanmasıyla sonuçlanan kapkaç olayının ardından yakalanan "Fiko" lakaplı Fikret Kalkan'a dün olay yerinde tatbikat yaptırıldı. Vatandaşların, "Bunları asın" diye bağırması üzerine ağlamaya başlayan kapkaççı, "İş için başvurmadığım yer kalmadı. Ben değil, bana iş bulmayan devlet suçlu" dedi. 
     İstanbul İl Jandarma Komutanlığı'na bağlı ekiplerin başlattığı çalışmalar sonucu Tatilya Eğlence Merkezi'nin yanında meydana gelen kapkaç olayının dört kişilik bir çetenin üyelerince gerçekleştirildiği belirlendi. Bunun üzerine düzenlenen operasyonda yakalanan Lütfü Çetinkaya 22 ile Şartla Salıverilme Yasası'ndan yararlanarak cezaevinden çıkan Seyit Güler 23 sorgularında, kapkaç olayının İhsan Demirci 22 ve Fikret Kalkan 24 tarafından gerçekleştirildiğini itiraf etti. Jandarmanın ikinci operasyonunda ise çantayı çalan Kalkan yakalandı. 
     
     Demirci sorumlu’ 
     Eldeki deliller üzerine suçunu kabul eden Kalkan'a dün olay yerinde tatbikat yaptırıldı. Çantayı hiç direnme olmadan aldığını iddia eden Kalkan, genç kadın ile kızının yaralanmasından otomobili kullanan Demirci'nin sorumlu olduğunu savundu. 
     Çevredeki vatandaşların "İdam etsinler" diye bağırması üzerine ağlamaya başlayan Kalkan, "Benim için 'canavar kapkaççı' diye yazmayın. Lise mezunuyum, birçok yere iş için başvurdum. Formlar doldurdum, ancak kimse iş vermedi. Suçlu bana iş bulmayan devlettir" dedi. 
     Olaydan sonra eşiyle birlikte Ankara'ya kaçtığı belirlenen sabıkalı hırsız Demirci'nin bir süre önce askerden terhis edildiği bildirildi. 
     
     Mağdura ikinci darbe 
     Kapkaççıların saldırısına uğrayan anne Çalışkan'ın ise gözyaşları dinmiyor. Zanlıların yakalanmasına karşın sevinemeyen genç kadın, "Kızım olayın şokunu yaşıyor. Tedavimizi borç para alarak yaptırıyoruz. Üç milyar liraya yakın borçlandık. Bunu nasıl ödeyeceğiz Yedi ay önce işten çıkarıldım. Bu halde bile çalışmaya razıyım. Ne olur bana iş bulsunlar, çalışıp ödeyeyim" diyerek ağladı. 
     



 GÜNCEL 
























</TEXT>
</DOC>
