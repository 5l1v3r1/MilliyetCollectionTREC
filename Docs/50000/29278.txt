<DOC>
<DOCNO> 29278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sondun15.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Günter Verheugen "KIbrıs konusunda iyimserim" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Dışişleri Bakanı İsmail Cem ile bu hafta yaptığı görüşmelerden sonra, Kıbrıs sorununun çözümü konusunda ''iyimser'' olduğunu söyledi. 
     İsveç Dönem Başkanlığı sürecinin sonunda, AB'nin genişlemesi konusunda genel değerlendirmelerde bulunmak amacıyla basın toplantısı düzenleyen Verheugen, Kıbrıs sorunu konusunda ayrıntılı açıklamalar yaptı. 
     Verheugen, Kıbrıs konusundaki beklentilerinin sorulması üzerine, BM yetkilileriyle, Amerikalılarla, Türk ve Yunan bakanlarla, Kıbrıslı Rumlarla konuştuğunu, soruna ilişkin gelişmeleri dikkatle izlediklerini anlatarak özetle şunları söyledi 
     ''Kıbrıs Rum kesimi ile tam üyelik müzakereleri sorunsuz sürüyor ve gelecek yıl sonunda biter. AB'nin stratejisi açık BM'nin çözüm çabalarını destekliyoruz. Süratli ve barışçı bir çözüm bulunmasını arzu ediyoruz. 'Bu olmazsa ne olur O zaman ne yaparız' gibi sorularla spekülasyona girmek akıllıca bir tavır olmaz. Savunduğumuz çizgiyi sürdürmek durumundayız. Durumun ne olacağını 2002'de görürüz. AB Konseyi, tüm etkenleri dikkate alarak bir karar verir. Kıbrıs konusu, önemli bir gündem maddesi olacak.'' 
     Verheugen, sözlerine özetle şöyle devam etti 
     ''Bu vesileyle Türk hükümetine ve Kıbrıslı Türklere çağrımı yeniliyorum. Barış sürecini tekrar başlatmak için ellerinden geleni yapsınlar. Yılbaşında, özellikle Kuzey Kıbrıs'ın tavrının katılaşması üzerine endişelerimi dile getirmiştim. Birleşmiş bir Kıbrıs'ın AB'ye katılımı, gerginliğin düşmesi ve kalıcı bir barışın garanti edilmesi için en iyi yöntemdir. Kıbrıslı Türk ve Rumların barış içinde birliktelikleri açısından bundan daha iyi bir araç yok.'' 
     Bir Yunan gazetecinin, Türk Dışişleri Bakanı'nın, dün Brüksel'de yapılan Karma Parlamento Komisyonu KPK toplantısındaki sözlerini nasıl değerlendirdiğini sorması üzerine, spekülasyon olmaması gerektiğini belirten Verheugen, ''Bu hafta Cem ile görüşmelerimden sonra iyimser olduğumu söylemeliyim. Kıbrıs'ta zamanında bir çözüm mümkün gözüküyor. Her türlü spekülasyon, BM ve AB'nin zaten zor olan işlerini daha da güçleştirir'' diye konuştu. 







</TEXT>
</DOC>
