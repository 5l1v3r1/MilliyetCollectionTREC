<DOC>
<DOCNO> 18027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sonspo07.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş idmanında futbolcular frikik çalıştı...Nouma yine şov yaptı 
</HEADLINE>
<TEXT>

     Beşiktaş, Kocaelispor ile yapacağı lig maçının hazırlıklarını bugün sürdürdü. 
     Teknik Direktör Christoph Daum yönetiminde Fulya Tesisleri'nde gerçekleştirilen ve 2 saati aşkın süren idmanda siyah-beyazlı futbolcular, kondisyon, aletli hareketler, top kontrolü ve pas çalışmasının ardından, dar alanda çift kale maç oynadı. 
     Antrenman maçı oldukça çekişmeli geçerken, gençlerden kurulu takım, yaşlılardan oluşan takımı 5-4 yendi. Daum, bu karşılaşmada futbolcularından tek pas oynamalarını istedi. 
     
     Murat sakatlandı 
     Çift kale maç sırasında kaleci Ekrem ile çarpışan Murat Alaçayır, sakatlanarak idmanı yarıda bıraktı. 
     Sol dizine darbe alan genç futbolcuya saha içinde ilk müdahale yapıldıktan sonra, tesislerde tedavisi sürdürüldü. Murat'ın sakatlığının ciddi olmadığı bildirildi. 
     Bu arada antrenmana milli takımlarda bulunan Fevzi, Tayfur, Nihat ve Khlestov ile Hagi'nin jübilesi için Romanya'ya giden Karhan katılmadı. Halilagiç ise alt sahada tek başına çalıştı. 
     
     Nouma şov yaptı 
     Antrenman bitiminde Alman teknik adam Nouma, Münch, Ayhan ve Bayram'a frikik çalışması yaptırırken, genç futbolcular Erman, Ali Cansun ve Hakan ise antrenör Rıza Çalımbay eşliğinde ekstra bir çalışma yaptılar. 
     Daum, futbolcuların frikik çalışması yaptığı kaleyi şeritlerle bölgelere ayırıp, her vuruşta oyuncularından topu belirli bölgeye vurmalarını istedi. 
     Fransız futbolcu Nouma, bir şutta topu Daum'un istediği ve 90 tabir edilen yerden filelere gönderdikten sonra büyük sevinç gösterisinde bulundu. Bağırarak sahanın yarısını koşan Nouma, daha sonra kendisini alkışlayan az sayıdaki taraftarı selamladı. 
     







</TEXT>
</DOC>
