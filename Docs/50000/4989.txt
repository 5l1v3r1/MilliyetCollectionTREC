<DOC>
<DOCNO> 4989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko05.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil'de yaprak dökümü 
</HEADLINE>
<TEXT>

     Bursa'da faaliyet gösteren Nergis, Sönmez ve BİSAŞ gibi Türkiye'nin önemli tekstil gruplarının da aralarında bulunduğu 27 fabrikada örgütlü olan Türk-İş ve DİSK'e bağlı sendikalara üye 1015 çalışanın işten çıkarıldığı bildirildi. 
     Sendika temsilcileri, tekstil sektöründe sanılanın aksine bir kriz yaşanmadığını belirtirken, krizi bahane ederek işçi çıkartan işverenin, kıdem tazminatlarının maliyetini düşürdüğünü savundular. 
     Türk-İş'e bağlı TEKSİF Bursa Şubesi Başkanı Murat Kaymak, yaptığı açıklamada, son 3 ayda örgütlü olduğu 11 fabrikadan, yaklaşık 400 kişinin işine son verildiğini söyledi. 
     Sektörde, özellikle Uzakdoğu ülkelerinden gelen ucuz tekstil ürünlerinden kaynaklanan bir haksız rekabetin bulunduğunu, ancak buna kriz demenin doğru olmayacağını anlatan Kaymak, ''Her şeyden önce gümrükler kontrol altına alınarak, ucuz dampingli malların yurda girişi engellenmelidir'' dedi. 
     Kaymak, sektörün bir başka sorununun ise yüzde 17 gibi yüksek KDV oranının olduğunu ifade ederken, tekstilin kayıtdışı istihdamın yoğun olarak yaşandığı sektörlerin başında geldiğine de dikkati çekti. TEKSİF Pilot Sanayi Şubesi Başkanı Vedat Coşaner de, örgütlü oldukları 7 işyerinden 3 ay içinde yaklaşık 500 işçinin işine son verildiğini söyledi. Ekonomide yaşanan daralmanın tekstil sektörü temsilcileri tarafından abartıldığını savunan Coşaner, ''Kriz bahane edilerek işçiler işten çıkırtılıyor, böylece çalışanların tazminatlarını sıfırlıyorlar'' diye konuştu. 
     TEKSİF Demirtaş Şubesi Başkanı Kadir Burhan da, örgütlü oldukları 6 işyerinden krizi bahane eden işveren tarafından 3 ay içinde 100'e yakın çalışanın işten çıkartıldığını bildirdi. İşverenin işten çıkartılan çalışanların tazminatlarını da ödemekte güçlük çıkardığını ve 6 ay gibi uzun bir süreye yaydığını anlatan Burhan, ''Önceden atılanların yerine işçi alıyorlardı, ancak şimdi o da yok. Bir nevi işçiyi asgari ücrete mahkum ediyorlar. İşverenler kriz olduğunu savunuyor ama ben kriz olduğuna inanmıyorum'' dedi. Kaymak, birçok tekstil sanayicisinin buradan kazandığı kaynakları başka sektörlere kaydırmaya, yurtdışında fabrikalar kurmaya başladığına dikkati çekerek, bu davranışların yurttaşlık anlayışıyla bağdaşmadığını söyledi. DİSK'e bağlı Tekstil-İş Bursa Şubesi'nin örgütlü olduğu 3 işyerinden son 3 ayda 15 işçinin işten atıldığı öğrenilirken, Hak-İş'e ağlı Öz İplik-İş'in ise Bursa'da örgütlü olduğu fabrika bulunmuyor. 




</TEXT>
</DOC>
