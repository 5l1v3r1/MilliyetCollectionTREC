<DOC>
<DOCNO> 48139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/spor/ygokce.html </URL>
<DATE> 2001/10/22/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Dramatik derbi 
</HEADLINE>
<TEXT>

     Son yılların en ilgi çekici derbi maçına tanık olduk. Beşiktaş, karizmatik rakibi Galatasaray’ı ilk yarıda hallaç pamuğu gibi silkeleyip atarken, ikinci yarıda cereyanı kesilmiş motor gibi durdu. Golü aramaya çalışırken yoruldu, ummadığı şekilde vuruldu. 
     Maçın ilk devresi Christoph Daum’un taktik yaratıcılığıyla oynandı. Daum, dörtlü alan savunması ile rakibini durdurmaya çalışırken, geride sadece Ronaldo ve Erman’ı bırakıp Khlestov ve İbrahim’i kanattan sık sık hücuma kaldırarak Galatasaray önünde müthiş bir etkinlik sağladı. Orta alanda Nihat, Yasin, Baya ve Bayram hem Galatasaray’a karşı çoğunluk oluşturuyorlar, hem de hücumda süpriz çıkışlarla rakibin dörtlü savunmasını sık sık zor durumlara düşürüyorlardı. Yasin ve Tayfur ön libero olarak beklenenin üzerinde bir performans sergilediler. Galatasaray’ın Hasan Şaş’ta yoğunlaşan ataklarını hem presle, hem de dikkatli taktiklerle başlarken söndürdüler. Bunun ötesinde Ümit Karan’ın buluştuğu topları cömertçe harcaması da Beşiktaş’ın şansıydı. Beşiktaş iki golü sağ kanattan Nihat’ın başlattığı ataklarla, İlhan ve Baya’nın katkılarıyla bulurken ikinci golde Emre yoğun baskının ve paniğin bedelini kendi kalecisini avlamakla ödedi. 
     Yüksek tempo Beşiktaş’ı yoruyordu. Galatasaray, yorgunluğuna rağmen bu tempoya karşı direniş ve dayanıklılık gösterdi. Serkan ve Sergen’in oyuna girmesiyle etkinliğini arttırdı. Beşiktaş’ta ise Daum’un yapması gereken değişiklikler gecikti. Tümer de gecikenlerden biriydi. Baya ve Ronaldo’nun kaçırdığı yüzde yüz gollük fırsatlardan sonra Beşiktaş ummadığı şekilde Fleurquin’in golüne yakalanınca yeniden eski haline döndü. Panik, organizasyonsuzluk ve yorgunluk. Arif’in golü ile denklik sağlanınca hücumda çoğalıp galibiyeti kovalamaya çalıştılar. Ancak tren kaçmıştı. Bu arada Fevzi’nin iki golde de hatalı olduğunu düşünüyorum. 
     Beşiktaşlılar üzülecek ama, kaybeden onlar oldu. Çünkü kaybettikleri galibiyet ligi yeniden ateşleyebilir, Beşiktaş’ta bahar havası yaratabilirdi. Şimdi kış geliyor. Önümüzdeki haftalar Beşiktaş için daha da zor geçecek. 
     
     



 SPOR 





























</TEXT>
</DOC>
