<DOC>
<DOCNO> 45439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/soneko07.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank Genel Müdürü "İç borçların çevrilmesi konusunda sorun olmaz" 
</HEADLINE>
<TEXT>

     Akbank Genel Müdürü Zafer Kurtul, iç borçların çevrilmesi konusunda bir sorun yaşanacağı düşüncesinde olmadığını söyledi. 
     Kurtul, Lütfi Kırdar Kongre ve Sergi Sarayı'nda devam eden Compex 2001 26. Bilgisayar Fuarı'nda Akbank'ın, ''Özgür Bankacılık 
     Hizmetleri'' konseptine ilişkin basın toplantısı düzenledi. 
     Akbank olarak şube dışı bankacılık kanalları konusunda 1990'lı yılların başından bu yana çalışmalar yürüttüklerini ve o dönemde ATM bankacılığı ile başladıkları şube dışı bankacılık uygulamalarını 1997 yılında bir ilke imza atarak devam ettirdiklerini anlatan Kurtul, ''Görüntülü Ev ve Ofis Bankacılığı Konsepti altında Görüntülü Telefon Aktel Bankacılığı, PC Bankacılığı AkPC v TV Bankacılığı Akvizyon 
     ile bankacılık sektöründe teknolojik devrimler yaptık'' diye konuştu. 
     Şube dışı kanallara ilginin artması ve internetin çok popüler bir alan olmasıyla birlikte 1997 yılında Akbank'ın web sitesini oluşturduğunu hatırlatan Kurtul, 1999 yılında da internet üzerinden bankacılık işlemlerinin gerçekleştirilebilmesi amacıyla Bireysel İnternet Şubesi'nin hizmete girdiğini kaydetti. 
     Kurtul, 2000 yılında kurumlara yönelik Ticari İnternet Şubesi'nin devreye girdiğini belirtti. 
     Şube dışı bankacılık kanalları konusundaki çalışmaların geçen yıl başlatılan değişim projesiyle hız kazandığını ve bu proje kapsamında yenilikçi, yaratıcı ve cesur bir yaklaşımla bireysel bankacılığa odaklandıklarını kaydeden Akbank Genel Müdürü Zafer Kurtul, şunları söyledi 
     ''Müşterilerin ihtiyaçlarını tespit etme ve çözümler üretme vizyonuyla yola çıktık. İş yapma şekillerimizi değiştirerek etkinleştiriyoruz. Bürokrasi, gereksiz telefon ve evrak trafiğini kaldırıyoruz. Teknolojinin tüm olanaklarından dünya standartlarında yararlanıyoruz. Müşterilerimizi özgür kılacak bankacılık hizmetleri sunuyoruz. Nakit işlemler dışında her türlü işlemi gerçekleştiriyoruz. 
     Akbank ile çalışmayı müşterilerimiz için artık çok daha zevkli ve farklı bir tecrübe haline getirme hedefimize hızla yaklaşıyoruz. 
     Kolaylık ve rahatlık felsefesiyle müşterilerimize ulaşma ve hizmet verme şekillerimizde de radikal değişimler yapmaya ve hayalleri zorlamaya devam edeceğiz.'' Şu anda internet bankacılığını kullanan 100 bin aktif kullanıcı olduğunu anlatan ve bankacılık hizmetlerini Cep Telefonu Bankacılığı, Cep Bilgisayarı Bankacılığı ve Kiosk Bankacılığı gibi alternatif kanallarla sunmaya başladıklarını bildiren Kurtul, toplam iş hacminin yüzde 5'inin internet ortamında yapıldığını ve ileriki 3-4 yıl içinde bu oranı yüzde 40'lara çıkarmayı planladıklarını dile getirdi. 
     Kurtul, internet tabanlı alternatif dağıtım kanallarının son derece güvenli olduğunu da vurgulayarak, sistemin sürekli kontrol edildiğini ve yılda iki kez bağımsız kuruluşlar tarafından denetlendiğini söyledi. 
     -''BORÇLARIN ÇEVRİLMESİNDE SORUN YOK''- Basın toplantısının ardından gazetecilerle sohbet eden Akbank Genel Müdürü Zafer Kurtul, son günlerde dövizde yaşanan dalgalanmalara ilişkin bir soruya, ''Arz talep dengesi tam oluşmadığı için en ufak bir talep bile, dövizde böyle bir yükselme yapıyor. Tabii, Merkez Bankası çok doğru bir seçimle müdahale ederek dövizin düşmesini gerçekleştirdi'' karşılığını verdi. 
     Türkiye'nin yurtdışındaki gelişmelerden etkilenmemesinin mümkün olmadığını da kaydeden Kurtul, ''Zor bir hafta yaşadık'' dedi. 
     Kur rejimiyle ilgili bir soruya, ''O konularda konuşmayayım'' karşılığını veren Kurtul, dövizdeki beklentisinin sorulması üzerine de, ''Tahminimiz muhakkak ki var ama konuda bir şey söylemeyeyim'' dedi. 
     Akbank Genel Müdürü Zafer Kurtul, iç borçların çevrilmesi konusunda zorluk yaşanıp yaşanmayacağına ilişkin bir soruyu da, ''Bir sorun görmüyoruz, öyle bir şey düşünmüyoruz, sorun olacağını düşünmüyoruz'' diye yanıtladı. 
     






</TEXT>
</DOC>
