<DOC>
<DOCNO> 1086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur18.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata dönüş operasyonu protestosunda 34 kişi gözaltında 
</HEADLINE>
<TEXT>

     Cezaevlerinde gerçekleştirilen ''Hayata Dönüş Operasyonu''nu protesto amacıyla DSP İstanbul İl Başkanlığı'na siyah çelenk bırakmak isteyen, aralarında İnsan Hakları Derneği İHD İstanbul Şube Başkanı Eren Keskin'in de bulunduğu 34 kişi gözlem altına alındı. 
     İHD İstanbul Şubesi, HADEP, ÖDP, EMEP ve DBP İstanbul İl Örgütleri, Halkevleri, TMMOB ve KESK yöneticilerinin de yer aldığı bir grup, saat 13.00'de Ali Sami Yen Stadı önünde toplandı. 
     Cezaevlerinde yapılan operasyonları protesto etmek ve hükümet ile Adalet Bakanı'nı ''verdikleri sözleri tutmaya davet etmek'' gerekçesiyle biraraya gelen gruptakiler, güvenlik güçleri tarafından, DSP İl Merkezi'nin kapalı olduğu belirtilerek, dağılmaları için uyarıldı. 
     Bunun üzerine İHD İstanbul Şubesi Başkanı Keskin, güvenlik güçlerinin kontrolünde DSP İl Merkezi'ne giderek yöneticilerle görüşmek istedi. Keskin, partinin kapalı olması nedeniyle grubun yanına geri döndü. Daha sonra basın açıklaması yapmak ve DSP binası önüne siyah çelenk bırakmak isteyen gruba müdahale eden güvenlik güçleri, Eren Keskin ve beraberindeki parti yöneticilerinin de aralarında bulunduğu 34 kişiyi gözlem altına aldı. 




</TEXT>
</DOC>
