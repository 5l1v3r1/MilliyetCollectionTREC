<DOC>
<DOCNO> 41075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/siyaset/siy01.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın, kabzımalı yönetici yaptı 
</HEADLINE>
<TEXT>

Koray Aydın, Türkiye'nin halka açıklık oranı en yüksek şirketlerinden Doğusan'ın yönetimine, kabzımal, brandacı ve terzi olan partilileri getirdi 
     HARUN GÜREK Ankara 

     Bayındırlık Bakanı olduktan sonra şirket kurduğunun ortaya çıkmasıyla istifa etmek zorunda kalan Koray Aydın'ın, Türkiye'nin halka açıklık oranı en yüksek şirketlerinden Doğusan'ın yönetimine kendi adamlarını yerleştirdiği öğrenildi. Aydın'ın, şirketin yönetimine getirdiği partililer arasında kabzımal, brandacı ve terzi de bulunuyor. 
     Doğusan, Doğu Anadolu'da bulunan az sayıdaki büyük sanayi tesisinden biri. Şirketin hisselerinin yüzde 40'ı, Bayındırlık Bakanlığı'na bağlı İller Bankası'na, yüzde 4.2'si Erzincan İl Özel İdaresi'ne ait. Kalan hisselerin yüzde 55.3'ü de borsada işlem görüyor. Milliyet'in ulaştığı bilgilere göre Aydın, bakan olduktan sonra Doğusan'ın yönetimini değiştirdi. Yönetime kendisine yakınlığıyla tanınan İller Bankası Genel Müdür Yardımcısı Özcan Alptekin, Turizm Bakanlığı'nda görev yaparken mali konularda görev verilmesi yasaklanmasına karşın Bayındırlık Bakanlığı Müsteşar Yardımcılığı'na atadığı Raci Akyol, danışmanı Tufan Müezzinoğlu ve MHP Erzincan Merkez İlçe Başkanı Kurban Çamurcu'yu getirdi. Çamurcu'nun ana mesleğinin terzilik olduğu öğrenildi. Aydın, geçen ay yapılan genel kurulda da yönetimde değişiklik yaptı. Bu kez bakanın basın danışmanı Harun Aslan yönetime getirildi. Çamurcu'ya ek olarak, brandacılık yaptığı öğrenilen Cahit Naldan ile kabzımal olduğu belirtilen Samet Çakmak da yönetim kurulu üyesi oldu. 



 SİYASET 











</TEXT>
</DOC>
