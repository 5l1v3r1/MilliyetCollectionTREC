<DOC>
<DOCNO> 39340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/spor/yguven.html </URL>
<DATE> 2001/08/28/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Vanspor gençliği’ artık kahvelerde 
</HEADLINE>
<TEXT>

Devletin desteği ile terörden uzak, futbolla yatıp kalkan gençlik şimdi kahvede "proje" bekliyor 
     Bazı "derin" meselelerin "spor düzleminde" öylesine berrak izdüşümleri vardır ki, ufak bir göğüs stopu ile tüm gerçekler önünüze düşüverir. 
     Örneğin, Van’da neler olup bittiğini anlamak için Vanspor’a bir göz atmak yeterlidir. 
     Yarı yolda bırakılma, özelleştirilme, dolandırılma, sefil olma, hepsi bu "modern zaman masalı"nda... 
     Hikaye 90’lı yıllarda başlıyor 
     Devlet terörün Van’a daha çok bulaşmasını önlemek için "sosyo - sportif" bir proje geliştiriyor ve Vanspor’u Birinci Lig’e taşımak amacıyla kolları sıvıyor. 
     O günlerde Vanspor’a akan paranın kaynağı açıklanmasa da, sınır ticareti payları, örtülü ödenek ikramlarıyla hedef tam 12’den vuruluyor... 
     Vanspor Birinci Lig’de, Van halkı sokaklarda... 
     1994 yılında, ben de Van’dayım ve yaşlı - başlı Vanlılar, tarihte böyle kutlamalar görmediklerini söylüyorlar. Ama işler düğün dernek yürümüyor Van’da... 97 - 98 sezonundaki bir maç Vanspor’un kaderini çiziyor. Başbakan Mesut Yılmaz tribündeyken oynanan olaylı Antalya maçında halk geleceği görmüş gibi "sahipsiz memleket" diye bağırıyor. 
     Ve o yıl düşüp, 98 - 99 sezonunda yeniden lige çıksa da, Vanspor kelimenin tam karşılığıyla, sahipsiz kalıyor. 
     Hatta "özelleştirme" adı altında satılıyor... Hem de ne "satış". İl Özel İdare’nin yüzde 80 Vanspor A.Ş. hissesini alan Ömer Gülüştür... 
     Egebank davasında usulsüz krediden yargılanan ve halen arandığı iddia edilen Gülüştür, Vanspor’a karşılık 50 milyar ödüyor. İki gün sonra Cine 5’ten Birinci Lig hissesi olarak 500 milyarlık bir ödeme geldiğinde, dünyanın en karlı işini yaptığı anlaşılıyor. 
     İki Yıldır Van’a uğramayan Gülüştür’e hiç kimse "TV gelirlerinden hesabına geçmesi gereken 4 milyon doları, sattığı 22 futbolcunun bonservis paralarını" soramıyor. Çünkü kayıp... 
     Şimdi, Vanspor’un 13 yıllık masörü Kadir Kösem, hem teknik direktör, hem başkan, hem de yönetim kurulu rolünü oynuyor. 
     Artık Van’da, Vansporlu bulmak bile zor. Bakın Vanspor’un amigosu ve pideci Aydın Kürekçi neler söylüyor. 
     "Ben bile yeniden Beşiktaşlı oldum. Bir futbolumuz vardı umutlanacak, o da kalmadı. Vanspor ekmeği yardım olarak alıyor. Maça gitmeye benzin bulamıyor. Bu hafta maçta çöpçü bulamadılar ki atılanları toplasın". 
     Zaten artık pek çöp olmuyor Vanspor’un maçlarında, çünkü bedava da olsa kimse gelmiyor. 
     "Vanspor nasıl kurtulur " sorusuna eski başkanlardan Feridun Irak bile yanıt bulamıyor "Tek ümit valilik, belediye yardımı. Ama onlar da veremiyor çünkü takımın sahibi şahıs olarak görünüyor. Para verseler, Gülüştür’e vermiş olacaklar. Üç haftaya kadar Vanspor kapısına kilit asar". 
     Galiba burada, futbol ve Vanspor fena halde kullanılmış oluyor. 
     Hani yıllar önce devletin projesiyle terörden uzak, futbolla yatıp kalkan gençlik ne mi oldu Kahvede yeni "projeleri" bekliyor. 
     



 SPOR 





























</TEXT>
</DOC>
