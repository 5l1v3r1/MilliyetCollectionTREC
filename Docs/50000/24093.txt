<DOC>
<DOCNO> 24093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/soneko09.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bankalarının malları satışa çıkıyor... 
</HEADLINE>
<TEXT>

     Tasarruf Mevduatı Sigorta Fonu'ndaki 6 bankanın onbinlerce menkulü ile 650 gayrimenkulü, 4-23 Haziran tarihleri arasında Eskidji Müzayede Evi tarafından açık teklif alma usulü ile satılacak. 
     Sümerbank çatısı altında birleşen Egebank, Yurtbank, Yaşarbank ve Bankkapital ile Ulusalbank'ın eşya, otomobil ve gayrimenkullerinin satışından yaklaşık 100 milyon dolar gelir bekleniyor. Satıştan sağlanacak gelir, Sümerbank'ın kasasına girecek. Eskidji Müzayede Evi'nde konuyla ilgili olarak düzenlenen basın toplantısına katılan Sümerbank Genel Müdür Yardımcısı Halil Sunalı, satışa çıkarılacak malların hepsinin alıcı bulacağından emin olduklarını söyledi. 
     Satışa çıkarılan malların Sümerbank'ın ihtiyacından fazla olanları oluşturduğuna dikkat çeken Sunalı, menkullerin değerinin yaklaşık 5 trilyon lira, gayrimenkullerin ise 100 trilyon liralık kayıtlı defter değerine sahip olduklarını bildirdi. 
     Gerçek piyasa değerinin satışta belirleneceğini kaydeden Sunalı, ''Yaklaşık 100 milyon dolarlık bir satış bu'' diye konuştu. Şu ana kadar söz konusu bankalardan menkul ve gayrimenkul satışı yapıldığını da hatırlatan Sunalı, elde edilen gelirin yaklaşık 2 trilyon lirayı bulduğunu söyledi. 
     Özellikle ATM gibi bankaların talep göstereceği mallara Türk bankalarının yanı sıra yurtdışından talep olduğunu belirten Halil Sunalı, satışa sunulacak 650 bağımsız bölümden oluşan gayrimenkuller arasında 2-3 fabrikanın da bulunduğunu açıkladı. 
     Sunalı'nın verdiği bilgiye göre, sayımları halen devam eden bilgisayar, klima, mobilya gibi menkuller yaklaşık 50 bin parçadan oluşuyor. Ayrıca, 150 otomobil, tabloların da yer aldığı 150 sanat eseri de satışa sunulacaklar arasında yer alıyor. 
     Sümerbank çatısı altında toplanan 5 banka ile Ulusalbank'ın menkul ve gayrimenkulleri, açık teklif alma usulüyle yapılacak. 
     Taşıt araçları Eskidji Yenibosna'da, elektrikli ve elektronik eşya, antika ve sanat eserleri ile gayrimenkuller Eskidji Dolapdere'de, mobilya ve kasalar ise her bankanın kendi şubesinde satılacak. 
     Satışı gerçekleştirecek olan Eskidji Müzayede Evi'nde düzenlenen basın toplantısında konuşan Eskidji Müzayede Evi'nin sahibi Dikran Masis, amaçlarının 45-50 kişilik bir ekiple, 25 gün gibi bir sürede tasfiyeyi gerçekleştirmek olduğunu vurguladı. 
     Satışa sunulacak çok sayıdaki bilgisayarın hayırseverler tarafından alınarak okullara bağışlanabileceğini belirten Masis, İstanbul dışında Ankara, İzmir ve Adana'da da satışların sürdürüleceğini, Bursa, İzmit, Adapazarı gibi yöreler için ise belirlenecek bir yerde toplu satış yapılabileceğini söyledi. 
     Müzayedeler için teminat tutarlarının otomobil için 250 milyon, gayrimenkuller için 1 milyar lira, diğer kalemler için ise 100 milyon lira olarak belirlendiğini kaydeden Masis, özellikle otomobil ve gayrimenkuller için teminat tutarının yüksek tutulmasının, genel güvenlik ve müşterileri rahatsız edebilecek kişileri satışlardan uzak tutmayı amaçladığını açıkladı. 
     Masis, ''Müşterileri rahatsız edebilecek, kötü niyetli kişiler için gereken önlemler alınacak. Ben bu satışlara ihtiyacı olanlar, bayanlar, teyzeler gelsin istiyorum. Ayakkabılarının arkalarına basıp, bunu ben alacağım diyerek rahatsız edenler gelmesin'' dedi. 
     Dikran Masis, yapılacak satışlarda ürün gruplarının büyük bölümü için Sümerbank'dan komisyon almayacaklarını, ancak antika ve resim grubunun tespit masrafları nedeniyle yüzde 8'lik bir komisyon talep ettiklerini bildirdi. 
     Masis, alıcılardan ise gayrimenkullerde yüzde 2, araçlarda yüzde 3, antika ve resimde yüzde 5, elektronikte ise yüzde 15 komisyon alınacağını söyledi. 
     Verilen bilgiye göre, satışa sunulacaklar arasında, halılar, resimler, antika ve sanat eserleri, taşıt araçları, bilgisayarlar, hesap makinaları, telefonlar, kesintisiz güç kaynakları, faks ve fotokopi cihazları, para sayma makinaları, jeneratörler, klimalar, masa, sandalye, dolap gibi büro eşyası, kiralık kasalar, kasalar, arsalar, villalar, apartman daireleri ve diğer gayrimenkuller yer alıyor. 
     Açık teklif alma usulü ile satışa sunulacak olan taşıt araçları Eskidji Yenibosna'da, elektrikli ve elektronik eşya, resim ve sanat eserleri ile gayrimenkuller Eskidji Dolapdere'de, mobilya ve kasalar ise her bankanın kendi şubesinde satılacak. 
     






</TEXT>
</DOC>
