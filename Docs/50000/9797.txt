<DOC>
<DOCNO> 9797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/guncel/gun10a.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan Ödülü Ortaylı'nın 
</HEADLINE>
<TEXT>

     İSTANBUL Milliyet 

     Aydın Doğan Vakfı tarafından her yıl kurucusu adına düzenlenen Aydın Doğan Ödülleri'nin beşincisi, tarih dalında Prof. Dr. İlber Ortaylı'nın "Osmanlı Toplumunda Aile" adlı eserine verildi. 
     Prof. Dr. Nurhan Atasoy'un başkanlığında Doç. Dr. Ali Akyıldız, Prof. Dr. Mahir Aydın, Murat Bardakçı, Dr. Filiz Çağman, Doğan Hızlan, Orhan Koloğlu, Dr. Nazan Ölçer ve Prof. Dr. Mete Tunçay'dan oluşan Seçiciler Kurulu, 28 Şubat'taki toplantısında, 35 başvuruyu değerlendirdi. 
     Seçiciler Kurulu, kararı verirken, Ortaylı'nın, "Osmanlı Toplumunda Aile" isimli eserinin yanı sıra tarih alanında 1970'li yılların başlarından itibaren yaptığı çalışmalarını, yayınlandığı makalelerle kitaplarını, tarih biliminin yaygınlaşması çabalarını, tarihi her yaştan Türk insanına sevdirme konusundaki faaliyetlerini, yurtdışındaki bilimsel etkinliklerini ve tür tarihçiliğinin uluslararası alanda önemli bir ismi olmasını da gözönüne aldığını bildirdi. 
     Vakıf Başkanı Aydın Doğan, gelecek ay Hürriyet Medya Towers'da düzenlenecek törende, Ortaylı'ya 15 milyar lira olan para ödülünün yanı sıra, Tarih Ödülü'nü simgeleyen bir madalyon verecek. 
     Kurul, Mehmet Genç'in de "Osmanlı İmparatorlu'nda Devlet ve Ekonomi" adlı yapıtını da, titiz ve özgün bir çalışmanın ürünü olarak övgüye değer buldu. Genç'e "Özel Ödül" verilmesi kararlaştırıldı. 
     


 GÜNCEL 

























</TEXT>
</DOC>
