<DOC>
<DOCNO> 14219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/yazar/pulur.html </URL>
<DATE> 2001/04/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Olimpiyat münafığı 
</HEADLINE>
<TEXT>

     ÇOK "münafık" gördük ama, böyle, uzun vadeli, vizyon sahibi "münafık"a ilk defa rastladık... 
     Adam dünü bırakmış, bugüne boş vermiş, yedi yıl sonrası için münafıklık yapıyor, nifak tohumları saçıyor. 
     Pes 
     Hani, başta Sinan Erdem, herkes 2008 Olimpiyatları'nı İstanbul'a taşımak istiyor, bazıları da "Biz bu işi nasıl yaparız diye kara düşünüyor ya 
     Adam, 2008 yılında İstanbul'da olacakları şimdiden tasarlayıp haber haline getirmiş... 
     Bakın neler olacakmış 
     
     İSTANBUL Olimpiyatları görkemli bir törenle açıldı. Olimpiyat meşalesine gaz verilmesi unutulduğu için, yaşanan bir buçuk saatlik gecikme, Gülben Ergen ve Pınar Eliçe'nin dönüşümlü konseriyle ve komiklikleri kendilerinden menkul komiklerin laf salatası ile dolduruldu. 
     Bu gösteriyi seyreden çeşitli kafilelerden 459 sporcu Türkiye'yi terk etti. 
     
     SONUNDA Olimpiyat meşalesi yakıldı fakat aniden çıkan lodos yüzünden söndü. Bu konuda televizyonda tartışan spordan sorumlu bakan ile meteoroloji yetkilisi, birbirlerini beceriksizlikle suçladı. Olimpiyat meşalesinin yerine, geçici olarak camekan içine mangal ateşi kondu. 
     
     OLİMPİYATLARDA ilk altın madalyayı Portorikolu atıcılar kazandı. Ödül töreninde Portoriko marşı bulunamadığı için, Sezen Cumhur Önal, mikrofonda "Portofino" şarkısını ıslıkla çaldı. Tribünlerde oturan ve kafayı çeken ünlü kabadayı, babalardan "Gebzeli Faruk ve adamları" aşka gelip tabancalarını çektiler, hedef tahtasını delik deşik ettiler. 
     
     KUMKAPI'da hesaba itiraz eden Nijeryalı 400 metreci Uça Maçaka, garsonların saldırısına uğradı. Nijeryalı atletin koşarken 400 metre dünya rekoru kırdığı, görgü tanıklarının ifadeleriyle tescil edildi. 
     
     OLİMPİYAT köyünde seyyar satıcı "Mardinli Raşit"ten midye dolması yiyen Japon sumo güreşçisi 210 kilo Oka Hirro, 300 dolar hesap gelince, itiraz etti. "Ben sadece 91 tane dolma yedim, 300 dolar çok fazla", deyip ortalığı birbirine kattı. Midyeciyi ve yedi arkadaşını altına alarak üzerlerine oturan Japon güreşçi, ancak vinçle kaldırıldı. 
     
     BAYRAKLARININ yanlış olduğunu iddia eden Cibuti kafilesi olimpiyattan çekilmek üzereyken, Reha Muhtar tarafından televizyona çıkarılarak ikna edildi. Kafile Başkanı "Demek bizim bayrağımız buymuş" diyerek Reha Muhtar'a teşekkür etti. 
     Şimdi bunları okuyunca, şöyle bir düşününce "Vizyon sahibi münafık" mı dersiniz ya da "Kötü niyetli palavracı" mı 
     Yoksa Kastamonulu köylü gibi "Her şey olabülü, yola daş da düşebülü, ayu da çıkabülü " deyip "Bu adamın dedikleri de olabülü " diye kara kara düşünür müsünüz 
     
     BİTMEDİ dahası var, "Yorumcu genç"in yedi yıl sonrasını anlatan haber bülteni devam edecek. 
     Lakin "Az sonra " değil. 
     
     





İstatistik tarihi 


'Uzlaşalım uzlaşmasına...' 


Niye affetsin 


Amerika Avrupa'dan koparken... 


Bankamatik robotlar 


Olimpiyat münafığı 


Hayalet santral 2 


Ya, 50 dolarlar nenin nesi 


Ya dış destek zamanında gelmezse 


Biz şap’a şerbetliyiz 


</TEXT>
</DOC>
