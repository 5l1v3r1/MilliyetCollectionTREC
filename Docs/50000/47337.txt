<DOC>
<DOCNO> 47337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun19.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, suikast üzerine Filistin ile ilişkilerini askıya aldı 
</HEADLINE>
<TEXT>

     Filistin lideri Yaser Arafat, İsrail'in Turizm Bakanı Revaham Zeevi'nin öldürülmesinden sorumlu olanların tutuklanması emrini verdi. 
     Zeevi'nin Kudüs'te bir otelde öldürülmesinin üzerinden 8 saat geçmesinden sonra açıklama yapan Filistin güvenlik yetkilileri, Arafat'ın verdiği talimatla, saldırıyı üstlendiğini belirten Filistin Halk Kurtuluş Cephesi FHKC üyelerine yönelik tutuklamaların başlatılmasını istediğini belirttiler. 
     Filistinli yetkililer, Arafat'ın ayrıca tüm güvenlik birimlerinden İsrail'le ateşkesi ihlal eden her kim olursa olsun engellenmesini istediğini de söylediler. 
     İsrail Başbakanı Ariel Şaron, Zeevi'nin öldürülmesinden Arafat'ı sorumlu tutmuştu. 
     Bu arada İsrail, Zeevi'nin suikast sonucu öldürülmesinden sonra, Filistin'le tüm siyasi ilişkilerini askıya almaya karar verdi. 
     İsrail radyosunun haberinde, ''Filistinliler tüm terörist faaliyetlerini durduruncaya kadar İsrail, Filistin ile tüm siyasi ilişkilerini askıya almıştır'' denildi. 
     






</TEXT>
</DOC>
