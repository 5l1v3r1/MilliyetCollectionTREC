<DOC>
<DOCNO> 43794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/yasam/yas01.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizontele’ye bomba engeli 
</HEADLINE>
<TEXT>

Filmin Avrupa galasında bomba paniği yaşandı. Seyircileri dışarı çıkaran polis, 1.5 saat süren aramada bomba bulamadı. Galaya devam edildi 
     MÜNİR BAĞRIAÇIK Berlin 

     Berlin Film Şenliği’nin düzenlendiği dünyaca ünlü Zoo Palace Sinema Salonu’nda Vizontele’nin Avrupa galası başladığı anda bomba ihbarı yapıldı. Bunun üzerine sanatçılar ve 1100 seyirci dışarı çıkarılırken, yapılan aramanın ardından ihbarın asılsız olduğu ortaya çıktı. 
     Bomba ihbarı yapılırken sahneye gelen Yılmaz Erdoğan, seyircilere "Sevimsiz bir durumla karşı karşıyayız. Yanında bomba olan var mı " diye espri yaptı. Sanatçılar bir süre salonu terk etmezken, durumun ciddiyeti üzerine başta Erdoğan, Cem Yılmaz ve Demet Akbağ olmak üzere 36 kişilik ekip güvenlik güçlerince dışarı çıkarıldı. İhbarın ardından, kentin merkezindeki sinemanın bulunduğu ana caddeler araç ve yaya trafiğine kapatıldı. 
     
     150 polis aradı 
     150 polis ve iki bomba uzmanı, köpeklerle birlikte 1500 kişilik sinema salonunu iki kez aradı. 1.5 saat süreyle yapılan aramada bomba bulunamadı. Yapılan aramaların sonuçsuz kalması üzerine polis, başta sanatçılar ve Büyükelçi Osman Korutürk ile Yeşiller Partisi Milletvekili Cem Özdemir olmak üzere izleyicileri salona alarak galanın tekrar başlamasını sağladı. 
     Erdoğan, ihbarın asılsız çıkması üzerine sahneye çıkarak, "Bu bir alçaklıktır. Bu alçaklık filme ve sanata karşı yapılmıştır. Tüm izleyenlerin bize ve sanata verdikleri bu destek bize bundan sonrası için büyük güç verecektir" dedi. 
     



 YAŞAM 




















</TEXT>
</DOC>
