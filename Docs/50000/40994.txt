<DOC>
<DOCNO> 40994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sonspo12.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Antalyaspor karşısında Lazio provası yapacak 
</HEADLINE>
<TEXT>

     Galatasaray, yarın Antalyaspor ile yapacağı Birinci Süper Lig maçında, 11 Eylül Salı günü Avrupa Şampiyonlar Ligi'ndeki SS Lazio maçının bir provasını gerçekleştirecek. 
     SS Lazio maçı öncesinde Antalyaspor'u yenerek moral bulmayı amaçlayan sarı-kırmızılı ekipte, yeni yabancılar Sphear, Mpenza ve Fleurquin de vitrine çıkacak. 
     Bu 3 oyuncunun lisansı çıkarken, evrakları henüz dün kulübe gelen ve işlemleri Futbol Federasyonu'nda süren Horvath'ın ise lisansının 10 Eylül Pazartesi günü çıkabileceği, bu nedenle Antalyaspor maçında oynamama olasılığının bulunduğu belirtildi. 
     Sarı-kırmızılı futbolcular, Antalyaspor maçı için kampa girmeyecek. 
     Karşılaşmanın hazırlıklarını bu akşam basına kapalı olarak yapacağı idmanla tamamlayacak olan futbolcular, yarın Florya Metin Oktay Tesisleri'nde toplanıp, Ali Sami Yen Stadı'na hareket edecek. Teknik direktör Mircea Lucescu'nun Antalyaspor maçına çıkartacağı ilk 11 de merakla bekleniyor. Lucescu'nun, yeni yabancılar ile AC Milan'a transfer olmasının ardından SS Lazio maçına dek kalmasını istediği Ümit Davala'ya yer verip vermeyeceği de henüz belli olmadı. 
     Galatasaray'ın, Antalyaspor maçına, Mondragon, Capone, Emre Aşık, 
     Vedat, Ergün, Ümit Davala, Fleurquin, Sergen, Hasan, Mpenza Ümit Karan ve Arif muhtemel 11'iyle çıkması bekleniyor. 
     Ali Sami Yen Stadı'nda saat 19.00'da başlayacak maçı, hakem Mutlu Çelik yönetecek. 
     Bu arada Galatasaray'da, yeni transferlerle birlikte antrenmana gelen futbolcu sayısı 28'e çıktı. 
     Lucescu'nun, bu denli geniş kadrodan ilk 11 seçmekte zorlanacağı belirtildi. 
     
     
     







</TEXT>
</DOC>
