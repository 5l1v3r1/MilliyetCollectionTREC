<DOC>
<DOCNO> 44509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/soneko01.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in Washington temasları devam ediyor... 
</HEADLINE>
<TEXT>

     Ekonomiden sorumlu Devlet Bakanı Kemal Derviş, 10. Gözden Geçirme çalışmaları çerçevesinde, Washington'da, Uluslararası Para Fonu IMF, Dünya Bankası ve Amerikan yönetimi yetkilileriyle temaslarda bulunacak. 
     Derviş, Pazar günü, IMF Avrupa birinci bölge direktörü Michael Deppler ile resmi programı dışında öğle yemeğinde biraraya geldi. 
     Derviş'in beraberindeki ekonomi heyeti ise Türkiye'nin Washington büyükelçiliğinde bir değerlendirme toplantısı gerçekleştirdi. 
     Devlet Bakanı Derviş, bugünkü programına, IMF Birinci Başkan yardımcısı Anne Krueger ile görüşmesiyle başlayacak. Bakan Derviş, daha sonra ABD Hazine Bakanı Paul O'Neill ile biraraya gelecek. 
     Kemal Derviş, bu temaslarının ardından, Türkiye'nin Washington büyükelçiliğinde, Türk basını için bir basın toplantısı düzenleyecek. 
     Salı günü IMF Başkanı Horst Köhler ve Dünya Bankası'nın Avrupadan sorumlu başkan yardımcısı Johannes Linn ile görüşecek olan Derviş, Çarşamba günü, Türk-Amerikan İş Konseyi üyeleriyle kahvaltı edecek ve Dünya Bankası Başkanı James Wolfensohn ile de biraraya geldikten sonra bir basın toplantısı daha düzenleyecek. 
     Derviş'in haftasonu Washington'dan ayrılması bekleniyor. 
     






</TEXT>
</DOC>
