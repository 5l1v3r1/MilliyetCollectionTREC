<DOC>
<DOCNO> 47907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo08.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erman Toroğlu ve Ahmet Çakar'a eleştiri "Tamamen duygusallar" 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Genel Başkanı Metin Tokat, eski hakemlerin televizyonlardaki yorumlarını ''tamamen duygusal'' bulduğunu söyledi. 
     Metin Tokat, 22 kişiyle oynanan futbolda hakemin görevinin yalnızca kural dışı olan haraketleri gözetlemek ve doğru yöne sevk etmek olduğunu belirterek, her maçın ardından yalnızca hakemlerin ön plana çıkartılmasının gerçekle bağdaşmadığını bildirdi. 
     Maçların analizinin yapılması durumunda saha içinde en az hata yapan kişinin hakemler olduğunun anlaşılacağını kaydeden Tokat, ''Kaleci 89. dakikada gol yer, maç öyle biter ama gündeme bile gelmez. 
     Bir forvet boş kaleye gol atamaz, üstünde durulmaz. Hakemin yapacağı en küçük yanlış, taç kararı bile Türkiye'de gümdeme gelir'' diye konuştu. 
     Maç sonraları bir takımın aldığı başarısızlıklar yüzünden tepkilerin hakeme yönlendirilmesinin en ucuz ve kolay politikaların başında geldiğini kaydeden Tokat, şunları söyledi 
     ''İnsanlar artık bilinçlenmeye başlıyor. Bu yüzden, hakemlerin hedef seçilmesi numarası pek tutmuyor. İnsanlar olayları daha farklı görmeye başladı. Örneğin, bir takımın yaptığı yanlış transferler veya teknik heyetin yanlış oyun sistemi uygulaması da değerlendiriliyor. 
     Hakem burada çok küçük bir ayrıntı haline geldi. Hakemin müsabaka sonucuna tesiri sadece yüzde 1'dir.'' 
     
     Türk hakemliği 
     Tokat, Türk hakemliğinin iyi yolda olduğunu, verdikleri kaliteli eğitimle gelecek kuşağın daha başarılı olacağına inandığını söyledi. 
     Türkiye'de futbolun İspanya, İtalya ve Yunanistan'da olduğu gibi çok agresif oynandığını kaydeden Tokat, bu nedenle Avrupa'da daha rahat maç yönettiklerini bildirdi. 
     Türkiye'de hakemlere baskı yapıldığını savunan Tokat, bundan en az etkilenenlerin başarılı olduğunu vurgulayarak, ''Türk hakemliğinin başarılı olduğuna inanıyorum. Başarı giderek artıyor'' dedi. 
     
     TV yorumları 
     Dernek olarak hakem hatalarıyla ilgili eleştirileri normal karşıladıklarını, kendilerinin de aralarında yapılan hatalarla ilgili değerlendirmede bulunduklarını ifade eden Tokat, şöyle konuştu 
     ''Türkiye'de hakemler maçın skoruna göre değerlendiriliyor. 
     Hakemleri eleştirirken, pozisyonlarla ilgili kararların ne kadar kısa sürede verildiğinin düşünülmesi lazım. Eleştiriye açığız ama tek sıkıntımız, kişiliğimiz ve müessesemizi rencide edici açıklamalar. 
     Televizyonlarda program yapanlar camiamızdan çıkan insanlar. Bizi en iyi anlaması gereken bu kişilerin bize en ağır eleştirilerde bulunmalarına anlam veremiyoruz. Eski hakemlerin televizyonlardaki yorumlarını tamamen duygusal buluyorum.'' 
     






</TEXT>
</DOC>
