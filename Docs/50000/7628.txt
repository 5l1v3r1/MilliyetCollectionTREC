<DOC>
<DOCNO> 7628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/guncel/gun02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet’e hain saldırı 
</HEADLINE>
<TEXT>

Karanlık güçler dün gece Milliyet’in de içinde bulunduğu DMC binasına TEM’den 5 el ateş etti. Saldırıda 3. ve 4. katlardaki bazı camlar kırıldı 
     İSTANBUL Milliyet 

     Genel Yayın Müdürü ve Başyazarı Abdi İpekçi’yi şehit veren Milliyet’i "korkutmak ve sindirmek" isteyenler, dün gece yine işbaşındaydılar. Milliyet, Radikal, Posta ve Fanatik gazetelerinin bulunduğu Doğan Medya Center’a DMC düzenlenen silahlı saldırıda binanın bazı camları kırıldı. 
     Bağcılar’daki DMC’ye saat 21.15 sıralarında TEM otoyolundan havalimanı yönüne giden bir otomobilden uzun namlulu silah veya silahlarla ateş açıldı. Saldırganlar kaçarken, kurşunlardan ikisi binanın üçüncü ve dördüncü katına isabet etti. Dördüncü katta camı delip geçen mermi tavana saplandı. Diğer mermi, çift cama takıldı. Ölen ya da yaralanan olmayan saldırıda maddi hasar meydana geldi. 
     Olayın bildirilmesiyle alarma geçen polis, saldırganların yakalanabilmesi için TEM otoyolu ve çevrede geniş çaplı arama başlattı. 
     
Kovanlar bulunamadı      Bu arada İstanbul Emniyet Müdürlüğü Organize Suçlar ve Silah Kaçakçılık, Terörle Mücadele Şube Müdürlüğü ile Bağcılar İlçe Emniyet Müdürlüğü’ne bağlı ekipler, TEM otoyolu ile DMC’de olayla ilgili inceleme yaptılar. Saldırganların beş el ateş ettiği tespit edilirken, mermi çekirdeklerinden biri bulundu. Mermi kovanları ise bulunamadı. Polis, silahın poşet içinden ateşlenmiş olabileceği ihtimali üzerinde duruyor. 
     
Baykal’dan geçmiş olsun’      CHP lideri Deniz Baykal, olayı duyar duymaz DMC’yi ziyaret ederek, Milliyet Genel Yayın Yönetmeni Mehmet Y. Yılmaz ile çalışanlara "Geçmiş olsun" dileklerini iletti. Baykal, "Bu tür saldırıların demokrasiyi ve basın özgürlüğünü hedef aldığını, ancak Milliyet’in doğru bildiği yolda yürüyeceğine inandığını" söyledi. 
     
Bu saldırı ilk değil...      Bu saldırı, Basında Güven"i ilke edinen "Milliyet’i kaba kuvvetle susturmak ve halkın haber alma özgürlüğünü kısıtlamak" isteyenlerin ilk eylemi değil. Milliyet’e düzenlenen saldırılardan bazıları şöyle 
     7 Eylül 1990 Milliyet’in Cağaloğlu’ndaki ana binası, bir habere kızan Drej Ali’ namıyla tanınan Ali Yasak’ın kardeşi Mehmet Yasak ve adamlarının saldırısına uğradı. Saldırganlar, üç gazete çalışanını yaraladılar. 
     28 Aralık 1994 Bağcılar’a taşınan Milliyet’in de içinde bulunduğu Doğan Medya Center’a biri kadın üç kişi, ateş açtı. Binaya dokuz kurşun isabet etti. Saldırıyı düzenleyenlerden sol örgüt üyesi Ayfer Ercan, Ağustos 1995’te Bakırköy’de polis memuru İsmet Yiğit’in şehit edildiği olay sırasında yakalandı. 
     12 Ekim 1999 Doğan Medya Center’a TEM otoyolundan geçen bir otomobilden silahla ateş açıldı. Beş el silah sesinin duyulduğu olayda binaya tek kurşun isabet etti. 
     


 GÜNCEL 













</TEXT>
</DOC>
