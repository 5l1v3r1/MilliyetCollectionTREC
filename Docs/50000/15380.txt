<DOC>
<DOCNO> 15380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sondun13.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika'da 28 milyon kişi açlıkla karşı karşıya 
</HEADLINE>
<TEXT>

     Afrika'da bu yıl Sahra'nın güneyinde 28 milyon kişinin gıda kıtlığıyla karşı karşıya olduğu tahmin ediliyor. 
     BM Gıda ve Tarım Örgütü'nün FAO hazırladığı raporda, Doğu Afrika ve Büyük Göller bölgesindeki ülkelerin yanı sıra Angola, Gine, Liberya ve Sierra Leone'ye gıda yardımına, ayrıca Liberya, Ruanda, Demokratik Kongo Cumhuriyeti DKC ve Sierra Leone'nin tarım sektörünün iyileştirilmesine ihtiyaç olduğu kaydedildi. 
     FAO, uluslararası topluma, son iki yıldır seller nedeniyle tarım arazileri ciddi hasar gören Mozambik'e altyapının onarımı ve tarımsal alanların iyileştirilmesi için yardım etmesi çağrısında da bulundu. 
     Rapora göre, Kenya'da iki yıl süren kuraklık yüzünden 4,4, komşusu Etiyopya ile savaşan Eritre'de 1,8 ve Etiyopya'da da 6,5 milyon kişinin gıda yardımına ihtiyacı bulunuyor. 
     Sudan'ın batı ve güney kesimlerinde de ciddi gıda kıtlığının baş gösterdiği belirtilen raporda, 2,5 yıldır iç savaşın sürdüğü Demokratik Kongo Cumhuriyeti'nde evlerini terkeden 2 milyon, iç savaşın 1975 yılından beri sürdüğü komşu Angola'da 333 bin kişinin gıda ihtiyacı bulunduğu ifade edildi. 
     Raporda, Somali'de geçen yıl 750 bin kişi gıda kıtlığı çekerken, son iki hasat döneminin iyi geçmesi dolayısıyla bu sayısının bu yıl 500 bine düştüğü kaydedildi. FAO, kuraklık, sel ve iç savaşın vurduğu Afrika ülkelerinde tarımsal üretimin yenilenmesine yardımcı olmak için 140 milyon dolar paraya ihtiyaç bulunduğunu, bu miktarın yalnızca 9,6 milyon dolarının sağlandığını açıkladı. 




</TEXT>
</DOC>
