<DOC>
<DOCNO> 17648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun17.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm oruçları Avrupa Konseyi'nin gündeminde 
</HEADLINE>
<TEXT>

     Türkiye'deki cezaevlerinde devam eden ölüm oruçları, bugün Avrupa Konseyi'nde gündeme geldi. 
     Avrupa Konseyi Parlamenterler Meclisi AKPM Başkanı İngiliz parlamenter Russel Johnson, genel kurul toplantılarının başlaması dolayısıyla düzenlediği basın toplantısında, cezaevlerinde ölüm oruçları emrini veren komünist örgütün lider kadrosunu eleştirdi. Johnson, komünist ideoloji ve katı bir hiyerarşik sistemle hareketeden örgüte bağlı mahkumların tavrına dikkati çekti ve bu örgütün verdiği emirlerle alt kadrodakileri ölüme gönderdiğini ifade etti. 
     Bu duruma son verilmesi gerektiğini kaydeden Johnson, ''Türk yetkililer de bunun sona ermesi için ellerinden geleni yapsınlar. Güven artırıcı önlemler, mahkumların liderlerinin tavırlarını değiştirmese bile, onları izleyenlerin ve ailelerinin fikirlerini değiştirmeleri konusunda etkili olabilir. Ölüme giden genç insanlara sorunlarını çözme konusunda başka alternatiflerin olduğu ve hiçbir şeyin ölüme değmeyeceğini anlama şansı verilmeli'' şeklinde konuştu. 
     Johnson, Türkiye'nin eski cezaevi sisteminde değişiklik projesine Avrupa Konseyi'nin genel olaral olumlu baktığını belirtti, ancak bu konuda İşkenceyi Önleme Komitesi'nin önerilerinin dikkate alınması gerektiğini söyledi. AKPM Başkanı, özellikle kütüphane, sosyal ve spor faaliyetleri ile el işleri gibi serbest zaman faaliyetleri için yapılan önerilerin yerine getirilmesi çağrısında bulundu. Johnson, gelecek ay Ankara'ya giderek konuyla ilgili temaslarda bulunacağını bildirdi. 




</TEXT>
</DOC>
