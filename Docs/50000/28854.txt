<DOC>
<DOCNO> 28854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/spor/yuru.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe’de transfer 
</HEADLINE>
<TEXT>

     ÖMER ÜRÜNDÜL 

     Fenerbahçe yönetimi Mustafa Denizli’nin istekleri dogrultusunda iç transferi Celil hariç firesiz tamamlarken, dış transferde de Ceyhun’la Ümit Özat’ı aldı. Hakan Bayraktar için de yakın temaslar sürüyor. 
     Medya ve kamuoyu dış transferlerden fazlasıyla memnun. Üçünün de iyi futbolcular oldukları gerçek. Ama kesinlikle Fenerbahçe’nin hassas kadro yapısının eksiklerini giderecek özelliklerde değiller. Sık sık vurguladığımız gibi takımda tempo, fiziki direnç yetersizliği ve genel pres rahatsızlığı var. Böyle bir görüntüde futbolu bilen kaliteli, ama çabuk, koşan, savaşan oyunculara ihtiyaç var. 
     Ceyhun yetenekli bir genç. Çok kolay adam geçiyor, direkt kaleyi düşünen golcü bir orta saha. Ancak top rakipteyken oyunda hiç yok. Kişisel becerilerini de kopuk kopuk sergiliyor. 
     Ümit Özat vücut yapısı kuvvetli, duracağı yeri bilen, hava hakimiyetine sahip bir libero. Geriden oyunu olumlu biçimde başlatabiliyor. Gerektiğinde uzun isabetli toplar kullanabiliyor. Ama ağır. Takım savunmasının orta saha defans bütünleşmesi içinde geniş alan bırakmadan disiplinli biçimde uygulandığı şablonlarda Ümit Özat çok başarılı. Amsterdam’daki Hollanda ile yaptığımız özel maç en canlı örnek. Fenerbahçe gibi pres rahatsızlığı çeken, genel oyun felsefesi riskli ofansif anlayıştaki takımda Ümit Özat’tan beklenen verim alınamaz. 
     Hakan Bayraktar fizik gücü yüksek koşan, savaşan, topla yumuşak iyi bir ön libero. Ama bu görev yerinde Hakan Bayraktar’ın Johnson’dan daha başarılı olabileceğini kimse iddia edemez. 
     Fenerbahçe’nin bugüne kadar ki iç ve dış transferlerle aşağı yukarı şekillenen kadrosunda tek tek ele alındığında yetenekli, kişisel becerilere sahip oyuncular var. Ama bu kadroyla günümüz futbolunun temel ilkelerinin uygulandığı makina düzeninde bir takım yaratmak mümkün değil. Rakiplerin durumlarını da göz önünde tutarsak Fenerbahçe Süper Lig’de iş yapar. Peki ya Şampiyonlar Ligi’nde 
     



 SPOR 




















</TEXT>
</DOC>
