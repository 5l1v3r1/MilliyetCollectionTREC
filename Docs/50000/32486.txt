<DOC>
<DOCNO> 32486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun01.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de polis kayıp stajyeri arıyor.. 
</HEADLINE>
<TEXT>

     ABD'de, kaybolduktan sonra yanında çalıştığı kongre üyesiyle ilişkisi ortaya çıkan stajyer Chandra Levy için polis, Washington parklarını, ormanlık alanları araştırırken, Levy'ye ait olduğundan şüphelenilen bir kemik parçası bulundu. 
     Polis, Levy'nin dizüstü bilgisayarının, en son Washington'daki bir parkın nerede olduğunu tespit amacıyla kullanıldığının anlaşıldığını belirterek, parktaki aramaları yoğunlaştırdı. Bulunan bir kemik parçasının 24 yaşındaki Levy'ye ait olmasından şüpheleniliyor. Kemik parçası incelemeye alınırken, polis, bu kemiğin, geyik, tilki gibi hayvanlara ait olması ihtimalinin de bulunduğunu kaydetti. Yaklaşık iki buçuk aydır kayıp olan Levy, en son bir sağlık kulübünde görülmüştü. California'ya master derecesini almak için gitmeye hazırlanan Levy'nin dairesinde, toplanmış bavulu, kimlik ve kredi kartı bulunmuştu. 
     Levy, ABD Temsilciler Meclisi'nin Demokrat Parti California milletvekili Gary Condit'in yanında staj yapıyordu. Stajyerin kaybolmasından sonra polise, Levy ile sadece arkadaş olduğunu söyleyen 53 yaşındaki evli milletvekili Condit, üçüncü ifadesinde, Levy ile aralarında romantik bir ilişki olduğunu kabul etmişti. Levy'nin kayboluşuna ilişkin yalan makinası testinden geçmeyi de önce kabul etmeyen Condit, daha sonra avukatı aracılığıyla kendisi bir test yaptırarak polise, testten geçtiğini söylese de, Washington polisi tarafından bu test kabul edilmemişti. Condit'in evinde, üzerinde kırmızı leke bulunan bir pantolon ve banyoda kan damlası bulundu. 
     Senato Cumhuriyetçi Parti lideri Trent Lott, Levy ile ilişkisi ortaya çıktığı için, milletvekili Condit'i istifaya çağırdı. Washington polisi, ormanlık bir alan üzerinde bulunan kentte, stajyerin izini, orman içlerindeki parklarda arıyor. Chandra Levy'nin kayboluşundan bu yana stajyerin ailesi Washington'da kalırken, anne Susan Levy, gazetecilere, ''Çok büyük acı içindeyim. Kızımı canlı olarak evde görmek istiyorum'' dedi. Susan Levy, ''Bazen birşeylere biraz gülüyoruz. Moralimizi yüksek tutmaya çalışıyoruz. Ancak çoğunlukla kaygı ve derin bir depresyon içindeyiz''diye konuştu. 






</TEXT>
</DOC>
