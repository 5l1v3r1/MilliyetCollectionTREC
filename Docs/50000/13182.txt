<DOC>
<DOCNO> 13182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur18.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Bağımsız Milletvekili Bayram'ın dokulmazlık dosyaları yarın görüşülecek 
</HEADLINE>
<TEXT>

     TBMM Danışma Kurulu, Van Bağımsız Milletvekili Mustafa Bayram hakkındaki yasama dokunulmazlığının kaldırılmasına ilişkin karma komisyon raporlarının yarın TBMM Genel Kurulu'nda ele alınmasını kararlaştırdı. 
     Yasadışı yollarla Türkiye'ye sokulan iki Picasso tablosunun ele geçirildiği operasyonda gözaltına alınmak istenen, ancak milletvekili olduğu için bırakılan Van Bağımsız Milletvekili Mustafa Bayram'ın durumu, Danışma Kurulu gündemine geldi. 5 siyasi parti grup başkanvekilinin istemi üzerine TBMM Başkanı Vekili Murat Sökmenoğlu başkanlığında toplanan Danışma Kurulu'nda, Bayram'ın ''Adam öldürmeye teşebbüs'' ve ''Tarihi eser kaçakçılığı'' suçlamalarını içeren ve Karma Komisyon'un dokunulmazlığının kaldırılması yönündeki dosyaların öncelikle gündemin ön sırasına alınması ve yarın görüşülmesini oybirliği ile kabul edildi. 
     Toplantıdan sonra bir açıklama yapan Sökmenoğlu, durumun hassasiyetini dikkate alarak bu dosyalara öncelik verildiğini söyledi. Sökmenoğlu, grup başkanvekillerinin diğer dosyaların da daha sonra toplu olarak ele alınması görüşünde olduklarını söyledi. TBMM İçtüzüğü'nün 134. maddesine göre, Bayram, yarın istemesi durumunda Genel Kurul'da kendini savunabilecek ya da bir miletvekiline savundurabilecek. Genel Kurul, yapılacak oylama sonucunda milletvekilinin dokunulmazlığının kaldırılıp kaldırılmamasını karara bağlayacak. 
     TBMM Başkanı Vekili Sökmenoğlu, toplantı öncesinde gazetecilerin sorularını yanıtlarken, yolsuzluklarla mücadelenin TBMM'nin görevi olduğunu ve bu görevin yerine getirileceğinden hiçkimsenin kuşku duymaması gerektiğini söyledi. Dokunulmazlık dosyalarının görüşülmesini kendisinin de istediğini bildiren Sökmenoğlu, ''Ancak takdir siyasi parti gruplarının'' dedi. 
     DSP Grup Başkanvekili Aydın Tümen, dokunulmazlık dosyalarının öncelikle görüşülmesinden yana olduklarını, ancak yoğun yasama çalışmaları nedeniyle bazı gecikmelerin yaşandığını söyledi. 
     MHP Grup Başkanvekili İsmail Köse de dosyaların öne alınmasını istediklerini bildirirken, DYP Grup Başkanvekili Nevzat Ercan, milletvekilleri hakkındaki iddialara hiçkimsenin duyarsız kalmaya hakkı olmadığını söyledi. 




</TEXT>
</DOC>
