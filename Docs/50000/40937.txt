<DOC>
<DOCNO> 40937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun07.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Wendy's ABD'de hayvanseverlerle anlaştı 
</HEADLINE>
<TEXT>

     Amerikalı restoran zinciri Wendy's, bazı uygulamalarını ''Hayvanlara Etik Muamele İçin İnsanlar'' PETA adlı kuruluşun istediği doğrultuda düzenleyerek, bu kuruluşun protesto listesinden çıkarıldı. 
     Wendy's'in sözcüsü Denny Lynch, ''PETA bizim programımızın bazı bölümlerine karşı çıkıyordu. Bizim ne yaptığımıza ilişkin daha ayrıntılı bilgi istediler. Onlara sağladığımız bilgiler, tatmin olmalarını sağladı. Biz de onların istediği bazı şeyleri yerine getirmeyi uygun gördük'' açıklamasını yaptı. 
     Ohio merkezli Wendy's, PETA'nın sekiz isteğini yerine getirmeye söz verdiğini bildirdi. Bu istekler arasında, mezbahalarda habersiz denetimlerin yapılması, tavukların yakalanmasına ilişkin bir standart rehber hazırlanması da bulunuyor. Wendy's aynı zamanda, tavukları aç bırakarak daha fazla yumurtlamalarını sağlayan kuruluşlarla iş yapmamaya da ikna edildi. PETA, daha önce de McDonald's ve Burger King ile de benzer anlaşmalar yapmıştı. Wendy's'i Temmuz ayında protesto etmeye başlayan PETA, zinciri, inek, domuz ve tavuklara eziyet eden üreticilerden alışveriş yapmakla suçluyordu. İki hayvan hakları eylemcisi, Ohio'daki bir Wendy's restoranının önünde, ''Wendy's hayvanlara eziyet ettiği için kapatılmalı. Wendy's hayvanlara işkence yapıyor'' diye bağırdığı için tutuklanmıştı. 






</TEXT>
</DOC>
