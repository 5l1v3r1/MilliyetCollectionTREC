<DOC>
<DOCNO> 24762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/spor/spo01.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum tavrını koydu 
</HEADLINE>
<TEXT>

Beşiktaş’ın maddi sıkıntı nedeniyle yabancı transferinde şimdiye kadar hiçbir somut adım atamaması Alman hocanın tepkisini çekti 
     KARTAL YİĞİT 

     SİYAH - Beyazlı kulüpte dış transferde somut adım atılamaması Teknik Direktör Christoph Daum’u kızdırdı. Alman hoca, şu ana kadar hiçbir yabancı futbolcuyla resmi sözleşme imzalamayan, sadece Baya ile ön anlaşma yapan yönetime tepki gösterdi. Beş yabancı almak isteyen, ancak transfere toplam 10 milyon dolar ayrılması nedeniyle eli kolu bağlanan Daum’un, yakın çevresine rahatsızlığını dile getirdiği bildirildi. 
     TECRÜBELİ hocanın, "Bonservis sorunu olmayan futbolcularla bile anlaşamıyoruz. Elim kolum bağlı. Ne yapacağımı şaşırdım" dediği, bunu yönetime de ilettiği öğrenildi. Yönetici İbrahim Altınsay ise, "Yabancı transferinde on gün içinde durum açıklığa kavuşacak" diye konuştu. Bu arada Başkan Serdar Bilgili, transferdeki belirsizlik nedeniyle yarın yapmayı düşündüğü basın toplantısını iptal etti. 
     
Diawara’ya ikna turu      PARİS Saint Germain’in Nouma’ya karşılık 2 milyon dolarla birlikte önerdiği forvet Diawara, Beşiktaş’a sıcak bakmadığını bildirdi. Bu son gelişme yönetimi zorda bırakırken, Fransız yöneticiler Diawara’yı ikna etmeye çalışıyorlar. Yönetici İbrahim Altınsay, Hertha Berlin’de forma giyen Veit’in transferinde de bazı sorunların olduğunu, bunları çözmeye çalıştıklarını açıkladı. 
     
Kartal’dan kınama      BEŞİKTAŞ Kulübü, Daum’un yargısız infaz edilmeye çalışıldığını ileri sürüp, kendisine sürekli destek vereceklerini bildirdi. Yönetimin açıklamasında, "Bir savcılık iddianamesinden hareketle, Dünya’nın sayılı teknik adamlarından olan Daum suçlu ilan edilmektedir. Her ortamda Türkiye’yi savunan Daum’a karşı geliştirilen ve yargısız infaza varan haksız tavırları şiddetle kınıyoruz" ifadeleri yer aldı. Ayrıca dün Akmerkez’de toplanan yönetim, Alman hocaya hukuki yollardan da destek verme kararı aldı. Toplantıda transferi önümüzdeki hafta bitirme kararına da varıldı. 
     



 SPOR 
























</TEXT>
</DOC>
