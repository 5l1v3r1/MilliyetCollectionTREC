<DOC>
<DOCNO> 26287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo15.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de yine hüsran... 
</HEADLINE>
<TEXT>

     Erkekler Basketbol Birinci Ligi'nin güçlü ekiplerinden Efes Pilsen, play-off final serilerinde üst üste 4. kez şampiyonluğu yitirirek, yine hüsran yaşadı. 
     2000-2001 sezonuna da mutlak şampiyonluk parolasıyla giren ve güçlü bir kadro kuran Efes Pilsen, play-off final serisinde Ülkerspor'a galibiyet sayısında 4-2 boyun eğerek, üst üste 4. kez şampiyonluğu yitirdi. 
     Lig tarihinde 8 kez şampiyon olarak, bu başarıyı en fazla yaşayan takımlardan biri olan lacivert-beyazlılar, son 4 sezonda şampiyonluğu rakiplerine kaptırarak bu başarıya hasret kaldı. Son şampiyonluğunu 1996-97 sezonunda Aydın Örs yönetiminde yaşayan Efes Pilsen, peş peşe 4 final serisinde şampiyonluğu rakiplerine kaptırdı. Efes Pilsen, son 4 play-off final serisinde 2'şer kez TOFAŞ ve Ülkerspor'un gerisinde kaldı. Lacivert-beyazlılar, ligde play-off serisi uygulamasına başlanılan 1983-84 sezonundan itibaren 11 kez finalde mücadele ederken, bunlardan yalnızca 6'sında mutlu sona ulaşabildi. 
     Sezon başında, geçen sezonun şampiyonu TOFAŞ'ın kapanmasıyla, bu takımın oyuncularından Alper Yılmaz ile Mehmet Okur'u transfer eden Efes Pilsen, Kerem Tunçeri, Kaya Peker, Erdal Bibo ve Vlado Scepanoviç'i de kadrosuna dahil ederek, güçlü ve geniş bir kadro kurmasına karşın şampiyonluk hedefine ulaşamadı. 
     Efes Pilsen, sezon ortasında antrenör Ergin Ataman'ın görevine son vererek, yardımcı antrenör Oktay Mahmudi ile yoluna devam etti. Lacivert-beyazlıların, teknik heyetteki bu değişikliği de lig şampiyonluğunu getirmedi. Efes Pilsen'in bu sezonki tesellileri ise, Suprolig'de Avrupa üçüncülüğü ile Türkiye Kupası şampiyonluğu oldu. 







</TEXT>
</DOC>
