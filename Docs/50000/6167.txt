<DOC>
<DOCNO> 6167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/dunya/dun01.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barışa silbaştan 
</HEADLINE>
<TEXT>

İsrail’in yeni başbakanı Ariel Şaron, Taba’da sürdürülen Ortadoğu barış görüşmelerini tanımadığını açıkladı 
     DIŞ HABERLER SERVİSİ 

     İsrail’de salı günü yapılan seçimlerde sağcı Likud Partisi lideri Ariel Şaron’un, rakibi İşçi Partisi lideri Ehud Barak’a karşı ezici bir üstünlükle zafer kazanmasının ardından Ortadoğu barışı için de zor bir dönem başladı. 
     Dün Kudüs’te aşırı dinci Yahudilerin çoğunlukta olduğu bir yerleşim bölgesinde bir otomobile yerleştirilen bombanın patlaması sonucu 10 kişinin yaralandığı olay, bölgedeki gerginliği biraz daha artırdı. Öte yandan, Başbakan Şaron, Mısır’ın Taba kentinde yapılan İsrail - Filistin görüşmelerine kalınan yerden devam etmeyeceklerini açıklarken, Suriye tarafının müzakerelere yeniden başlama şartlarını da kabul etmedi. 
     Filistin yönetiminin, Taba görüşmelerine devam edilmesi çağrısına atıfta bulunan Şaron’un diplomasi danışmanı Zalman Şoval, "Taba’da imzalanan bir anlaşma yok, orada konuşulanlar Şaron’un hükümetini bağlamaz" diyerek, yeni Başbakan’ın, "Taba’da konuşulanlar Taba’da kaldı" dediğini açıkladı. 
     Şaron’un, "Taba görüşmeleri bundan sonraki müzakarelerde temel alınmayacak" şeklindeki görüşünü de doğrulayan Şoval, Oslo, Wye Plantation ve Şarm el - Şeyh anlaşmalarını sıralayarak, "Şaron hükümetini yalnızca imzalanan anlaşmalar bağlar" dedi. 
     Şoval ayrıca, İsrail’in Golan Tepeleri’nden tamamen çekilmesi durumunda Şaron yönetimiyle masaya oturabileceklerini bildiren Suriye’ye cevaben de, "Müzakerelerin yeniden başlaması için Suriye tarafından öne sürülen koşullar kabul edilemez" dedi. 
     


 DÜNYA 












</TEXT>
</DOC>
