<DOC>
<DOCNO> 46017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur25.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı'ndan kasaba meydan dayağı... 
</HEADLINE>
<TEXT>

     Kastamonu'nun Şenpazar ilçesinin Belediye Başkanı Mustafa Demir, kasaplarla yaptığı toplantıda bir kasaba meydan dayağı attığı gerekçesiyle, hakkında savcılığa suç duyurusunda bulunuldu. 
     Belediye Başkanı Demir, ilçede kurulu mezbahaneyi süt toplama merkezi haline getirmesiyle ilgili olarak kasap esnafıyla bir toplantı yaptı. Kasapların hayvan kesecek yer bulamadıkları şikayetleri ve eleştirileri üzerine Demir sinirlenerek kasaplara küfür etti. Bunun üzerine kasap Mehmet Gün, ''Bu küfürlere katlanamam'' diyerek toplantıyı terk etti. 
     Belediye Başkanı Mustafa Demir de bunun üzerine Gün'ün peşinden koşarak tekme atmaya başladı. Olay, toplantıda bulunanlar tarafından yatıştırılırken, Mehmet Gün önce Şenpazar Sağlık Merkezi'ne, oradan da Kastamonu Devlet Hastanesi'ne sevk edildi. Gün, tedavisinin ardından savcılığa gederek Başkan hakkında suç duyurusunda bulundu. 
     Gün'ün olayda bir parmağının kırıldığı, elinin çatladığı ve vücudunun çeşitli yerlerinden yaralandığı bildirildi. 
     Bu arada, Başkan Mustafa Demir, darp olayını yalanlayarak ''Toplantıda tartışma oldu, ancak darp olmadı. Olayın basına bu şekilde yansıması üzüntü verici'' dedi. 
     






</TEXT>
</DOC>
