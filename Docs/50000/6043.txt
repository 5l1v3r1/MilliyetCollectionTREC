<DOC>
<DOCNO> 6043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/spo05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KALBİMİZE GÖMDÜK 
</HEADLINE>
<TEXT>

İçimizden bir değil, bin parça koptu dün. Duayenimiz, ustamız, babamız İslam Çupi’yle son kez vedalaştık 
     Yine vaktinde geldi gazeteye... Saat 9.30’u henüz geçmişti ki, Milliyet’in dış kapısından içeri girdi. 
     Bu kez Muvaffak kardeşi yoktu direksiyonda İslam Çupi’nin... Bu kez arabanın önünde oturmuyordu. Bu kez gazetenin içine de girmedi. Bahçedeydi. Binadan içeri girer girmez herkese tek tek "günaydın" derdi ya... Bu kez gerek yoktu. Çünkü yıllardır birlikte çalıştığı patronu, müdürleri, dostları, arkadaşları, evlatları ile birlikte ailesi onu bahçede bekliyordu. 
     İlk tören başladığında saat 10.00’du... 15, 20 dakika sürdü. Ve yıllarını verdiği, aksatmadan her gün geldiği gazetesinden uzaklaştı son kez... Türkiye Gazeteciler Cemiyeti’nin yolunu tuttu. 
     Orada da bekleyenler vardı... Peşinden gidenler ve bekleyenler... Cemiyetten sonra Nuruosmaniye Camii’nin önüne gelindiğinde... Artık öyle bir kalabalık olmuştu ki... "İğne atsan yere düşmez" derler ya işte öyle... 
     Patronuna, müdürlerine, dostlarına, arkadaşlarına, evlatlarına, ailesine bu kez spor dünyasının ünlüleri ile hayranları da katılmış, dünyanın her yanından her gün binlerce kişinin adımladığı Nuruosmaniye Caddesi, en büyük kalabalığa tanık olmuştu. Öğle, ardından cenaze namazı... 
     
     Son yolculuğunun son anlarını yaşıyordu artık Çupi... Onu, Topkapı Maltepe Aile Mezarlığı’nda bekleyen anne, babası Nadiye ve Allaman Çupi’nin yanına gidiyordu. 
     Son yolculuk çabuk bitti... Dualar okundu, gözyaşları sel gibi gitti. Ve babamız toprağa verildi. 
     Yok, yok... Toprağa değil, kalbimize gömdük onu. Bir gün, bir yerde tekrar buluşmak, ellerinden öpmek umuduyla... 
     
Türkiye ağladı      Sadece evlatları olarak bizler değil, Türkiye ağladı Baba’nın ardından... Cenazeye gelen, başsağlığı dileyen, çiçek gönderen, mesaj çeken, TEV’na bağışta bulunan, acımızı paylaşan herkese... Teşekkürler Türkiye... 
     


 SPOR 
































</TEXT>
</DOC>
