<DOC>
<DOCNO> 46708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur06.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki yoksulluğun haritası... Bölge bölge yoksulluk... 
</HEADLINE>
<TEXT>

     Türkiye'nin yoksulluk haritası çıkarıldı. Kişi başına 1 dolarlık gelir yoksulluk sınırı olarak esas alınarak yapılan hesaplamalar nüfusun yüzde 15'inin, 1.5 dolar esas alınarak yapılan hesaplamalar ise yüzde 38'inin yoksul olduğunu ortaya çıkardı. Özellikle Güneydoğu ve Doğu Anadolu ile Karadeniz Bölgelerindeki nüfusun yarısına yakınının yoksul olduğu belirlendi. 
     DPT'nin, 8'inci Beş Yıllık Kalkınma Planı kapsamında oluşturduğu "Gelir Dağılımının İyileştirilmesi ve Yoksullukla Mücadele" İhtisas Komisyonu tarafından hazırlanan rapor nihayet açıklandı. Türkiye'deki yoksulluğun ayrıntılı bir toplumsal resmi çizilen raporda, yoksulluk "kişi başına minimum gıda harcaması tutarı" ve "kişi başına temel gereksinimler harcaması tutarı" yöntemleriyle iki ayrı şekilde hesaplandı. 
     Temel gereksinimleri için kişi başına günlük 1.5 dolarlık gelir ayıramayanları "yoksul" kabul ederek yapılan "kişi başına temel gereksinimler harcaması tutarı" yöntemine göre, Türkiye nüfusunun yüzde 38'i, temel gereksinimleri için kişi başına günlük 1.5 doların altındaki harcamayla yoksul konumunda bulunuyorlar. Bu da 66 milyon nüfusu bulunan Türkiye'de yaşayanların yaklaşık 25 milyonunun yoksul olduğunu gösteriyor. Bu yönteme göre belirlenen yoksul nüfusun toplam nüfus içerisindeki payı kentlerde yüzde 34, kırsal kesimde ise yüzde 30 düzeyinde seyrediyor. 
     Raporda, Güneydoğu ve Doğu Anadolu bölgelerinde kişi başına temel gereksinimleri için günlük ortalama 1.1 dolar, İç Anadolu bölgesinde 1.3 dolar, Karadeniz bölgesinde 1.4 dolar, Akdeniz Bölgesinde 1.9 dolar, Ege ve Marmara Bölgelerinde ise 1.8 doların altında gelir ayırmak zorunda bulunanlar yoksul olarak kabul edildi. Buna göre, Güneydoğu Anadolu Bölgesinde yaşayan nüfusun yüzde 44'ü, Karadeniz Bölgesindeki nüfusun yüzde 42'si, Doğu Anadolu nüfusunun yüzde 40'ı, günlük 1.5 doların altında bir gelirle yetinmek zorunda bulunuyor. Yoksulluk oranı, İç Anadolu ve Akdeniz bölgelerinde yüzde 35, Marmara Bölgesinde yüzde 32, ve Ege Bölgesinde yüzde 27 olarak hesaplandı. 
     Kişi başına günlük ortalama 1 dolarlık gıda harcaması yapabilecek kadar geliri olmayanlar dikkate alınarak yapılan hesaplamalar ise Türkiye nüfusunun en az yüzde 15'inin yoksul olduğunu ortaya çıkarıyor. Buna göre, kentlerde yaşayan nüfusun yüzde 10'u, kırsal kesimde yaşayan nüfusun ise yüzde 21'i, günlük 1 doların altında bir gelirle yaşamak zorunda bulunuyor. minimum gıda harcaması yöntemiyle yapılan hesaplamalar, Doğu Anadolu'daki nüfusun yüzde 25'inin, Güneydoğu Anadolu'dakilerin yüzde 24'ünün, Karadeniz Bölgesindekilerin yüzde 19'unun günde 1 dolarlık gıda harcaması yapacak kadar gelir elde edemediğini ortaya çıkardı. Söz konusu yönteme göre yapılan hesaplamalar yoksulluk oranının İç Anadolu'da yüzde 12, Akdeniz'de yüzde 11, Marmara'da yüzde 7 ve Ege'de yüzde 4 olduğunu gösteriyor. 
     
     Yoksulluğun toplumsal resmi 

     Temel gereksinimler maliyeti yöntemiyle yapılan belirlemelere göre Türkiye'deki yoksulların toplumsal resmi ise şöyle 
     -Yoksulların yüzde 42.2'sini 0-14 yaş grubundaki çocuklar oluşturuyor. Yoksulların yüzde 52.7'sini 15-64 arası yaş grubundakiler, yüzde 5'ini ise 65 yaşın üzerindekiler meydana getiriyor. 
     -Yoksulların yüzde 26.9'u okuryazar değil, Yüzde 22.7'si okuryazar ancak herhangi bir okulu bitirememiş. 
     Yüzde 42.5'i ilkokul, yüzde 5.1'i ortaokul, yüzde 2.7'si lise ve dengi okul, yüzde 0.14'ü yüksek okul, yüzde 0.01'i ise üniversite mezunu. 
     -Türkiye'deki yoksulların yüzde 38.2'si hiç evlenmemiş, yüzde 57.2'si evli. Yüzde 4.1'i eşini kaybetmiş, yüzde 0.3'ü boşanmış yüzde 0.2'si ise eşinden ayrı yaşıyor. 
     -Yoksulların yüzde 46'sı bir işi olmaması, öğrenci, ev hanımı, özürlü, hasta, emekli, irad sahibi, yaşlı ve diğer nedenlerle çalışmıyor. Yüzde 'ü ise çalışıyor. Çalıştığı halde yoksul konumunda bulunanların yüzde 44 ile en büyük bölümünü ücretsiz aile işçileri oluşturuyor. 
     






</TEXT>
</DOC>
