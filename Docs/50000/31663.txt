<DOC>
<DOCNO> 31663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sondun03.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsellerin kilisede evlenmesine yeşil ışık... 
</HEADLINE>
<TEXT>

     Kanada'nın Vancouver kentindeki Anglikan Kilisesi Piskoposu Michael Ingham, eşcinsel çiftlerin günün birinde kilisede evlenebileceklerini söyledi. 
     Ontario eyaletinde düzenlenen Anglikan Kiliseleri toplantısında söz alan Ingham, kilisenin eşcinsellere yönelik olumsuz tavrından dolayı özür diledi. 
     Eşcinsel kesimin kiliseden uzaklaştığını söyleyen Vancouver Piskoposu Ingham, bu kişileri kiliseye kazandırmak gerektiğini ifade etti. Ingham, eşcinsel kesim ile kilise arasında uzlaşma sağlanmasının çok uzak bir ihtimal olmadığını, bunun muhtemelen her yerde gerçekleşeceğine inandığını söyledi. 
     Piskopos, Anglikan Kilisesi'nin öncülüğüyle Ontario'da eşcinsellere yönelik yasal düzenlemelerin de yeniden ele alınabileceğini kaydetti. 
     Anglikan Kilisesi piskoposunun eşcinsellerden özür dilemesi, söz konusu kesimin haklarını savunan hukuk çevrelerini şaşkınlığa uğratırken, ''bunun geleceğe yönelik bir ümit verdiği'' ve ''eşcinsel toplum ile Hıristiyan kiliseleri arasında uzlaşma sağlanmasının mükemmel bir gelişme olacağı'' yorumlarına neden oldu. 
     Toronto kentindeki bir kilisede Ocak ayında, eşcinsel bir çift evlenmiş, yerel ve federal hükümetler bu evliliği resmen tanımayı reddetmişti. 






</TEXT>
</DOC>
