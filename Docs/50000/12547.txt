<DOC>
<DOCNO> 12547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/soneko08.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Procter Gamble" personel sayısını 22 bin kişi azaltıyor 
</HEADLINE>
<TEXT>

     Amerika'nın en büyük çamaşır deterjanı ve dişmacunu üreticisi olan ''Procter Gamble'' firmasının, ekonomideki yavaşlamaya paralelel olarak personel sayısında 22 bin kişilik azaltma yapacağı bildirildi. 
     Wall Street Journal WSJ gazetesinin haberine göre, ''Bounty'' kağıt peçeteleri, ''Tide'' marka deterjanlar ve ''Crest'' marka diş macunlarını üreten firma, 2 yıl önce hazırladığı planla personel sayısında 15 bin kişilik azaltma yapmayı öngörmüştü. Ancak son gelişmelerden sonra bu orandaki bir azaltmanın gerekli tasarrufu sağlamaya yetmeyeceği ortaya çıktı. Procter Gamble şirketinin 110 bin işçisi bulunuyor. 
     Şirket sözcüsü Tom Millikin ''firmanın tasarruf yapılabilecek her alanı araştırdığını'' belirtti, ancak gazetenin haberiyle ilgili olarak yorum yapmak istemedi. 
     Borsa çevreleri, firmanın hisse senetlerinin bu yıl yüzde 16 oranında değer kaybettiğini belirtiyorlar.Konuyla ilgili olarak durum değerlendirmesi yapan Roffman Miller Ass. adlı finansal değerlendirme kuruluşunun yöneticisi Marvin Roffman, ''Procter Gamble, yavaşlayan ekonominin gerçeklerine ayak uyduruyor. Hemen her sanayi sektöründe yavaşlama var'' diye konuştu. Sanford C.Bernstein şirketi analistlerinden Jim Gingrich ise Procter Gamble'ın araştırma, idari ve pazarlama giderlerinin normalden yaklaşık 1 milyar dolar yüksek olduğunu öne sürerek, ''Bu durumda en az 7 bin, belki daha fazla sayıda işçinin çıkartılması gerekeceğini'' savundu. 




</TEXT>
</DOC>
