<DOC>
<DOCNO> 1068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sonspo03.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan spor basını'ndan Fiorentina'ya tebrik 
</HEADLINE>
<TEXT>

     İtalyan Spor Basını, dün akşam 3-3 berabere biten Juventus-Fiorentina maçında, övgüleri 2'şer gol atan Chiesa ve İnzaghi'ye verirken, Fiorentina'nın zevkli bir oyun sergilediği ve Juventus'u şampiyonluk yarışında durdurmayı başardığı için kutlandı. 
     La Gazzeta Dello Sport Gazetesi, ''Çılgın bir Juve ve ne Fiorentina '' başlığını atarken, ''Terim, siyah-beyazlıları durduruyor. Gollerin imparatorları İnzaghi ve Chiesa. Beklenen bir sonuç ve mükemmel futbol gösterisi'' yorumları yapıldı. 
     Terim, maç sonrası basın toplantısına katılmayarak, özel bir uçakla Türkiye'ye dönerken verdiği demeçte, ''2-0'dayken, maçı bitirebilirdik. İkinci yarı Juventus, hemen beraberliği yakalayıp, öne geçti. Bence, takımım kazanmaya layıktı'' dedi. 
     Juventus Teknik Direktörü Carlo Ancelotti de ''Galibiyeti kılpayı kaçırdık. Ama takımımdan memnunum'' diye konuştu. Gazetelerde yer alan yorumlarda, Fiorentina'nın deplasmanda Juventus ile berabere kalmasının, Türk teknik direktörü yücelttiği ifade edilirken, 2 golün sahibi Chiesa, ''Terim, bize sadece kazanmaya şartlayan bir mantalite kazandırdı. Kulüp, bu büyük teknik direktörü kaçırmamak zorunda'' şeklinde konuştu. 
     Corriere Dello Sport Gazetesi de ''Juventus, Chiesa önünde duruyor'' başlığını kullanırken, İnzaghi ve Chisea'yı sahanın yıldızları olarak gösterdi. Gazete, Terim'e 6.5, Ancelotti'ye ise 6 puan veriken, Türk teknik adam için ''Ligin yenilikçi teknik direktörlerinden biri olduğunu bir kez daha kanıtladı' denildi. 
     Torino kentinin gazetesi olan Tutto Sport ise ''Sadece İnzaghi'' başlığını atarken, ''Çok fazla taktik içermeyen mücadeleci bir maç. 10 sezon sonra Fiorentina, Delle Alpi'den yenilmeden çıkmayı başardı. Nuno Gomes'in füzesi ve Parmalı eski futbolcu Chiesa'nın 2 golüne, Pippo lakaplı İnzaghi'nin 2 golle karşılık verirken, Juventus forması altında gol sayısını 81'e çıkarttı'' diye yazıldı. 
     Diğer gazetelerde La Repubblica ''Torino'da şov. İnzaghi ve Chiesa'dan ne goller. Ama Juventus'un hızı kesiliyor'', Corriere Della Sera, ''İnzaghi ve Chiesa'dan beraberlik ve süper goller. Zidan, Juventus'u aydınlatamıyor ama Rui Costa gerçek bir lider'', İl Messaggero, ''Juventus duruyor'' ifadelerini kullandı. 
     Bu arada, maç öncesi ve sonrası iki takım taraftarı arasında çıkan olaylarda, 10 kişinin yaralandığı belirtilirken, Juventuslu taraftarlardan 6'sının gözaltına alındığı bildirildi. 




</TEXT>
</DOC>
