<DOC>
<DOCNO> 30469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sondun06.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO tarikatı ABD hükümetini mahkemeye veriyor.. 
</HEADLINE>
<TEXT>

     ABD'de insanlığın atasının uzaylılar olduğuna inanan bir ''UFO tarikatı,'' ülkede insan klonlanmasına yönelik çalışmaları yasaklayan Amerikan hükümetini mahkemeye vermeye hazırlanıyor. 
     Pittsburgh kentinde gazetecilere açıklama yapan Raelian Hareketi adlı tarikatın yöneticilerinden Brigitte Brosselier, ''ilk insanların uzaylıların klonlanmasından oluştuğunu'' ileri sürerek, bunun yinelenmesi için çalışmalar yaptıklarını söyledi. 
     Brosselier, tarikata ait Clonaid adlı şirketin, biri ABD'de, diğeri ABD dışındaki iki laboratuvarında insan klonlama çalışmalarında ileri bir noktaya geldiğini belirterek, ''Bizim amacımız, insanlığın başlangıcına ışık tutmak, bu olayı yeniden gerçekleştirmek, bilim dünyasına ve insanlığa hizmek vermek'' dedi. 
     Tarikat yöneticisi Brosselier, ABD Başkanı George Bush yönetiminin, ahlaki gerekçelerle insan klonlama çalışmalarını ülkede yasaklamasının anayasaya aykırı olduğunu ileri sürerek, ''Bu anayasa dışı kararın geçersiz kılınması için mahkemeye başvurmaya hazırlanıyoruz'' diye konuştu. 
     Brosselier, sözlerini şöyle sürdürdü 
     ''Laboratuvarlarımızda bilim adamlarımız aralıksız çalışıyor ve bir yıl içinde başarıyla insan klonlayabileceğimizi umuyoruz. Buna getirilen yasaklar işlemeyecek, 10 yıl içinde insanların klonlanması, yaşamın bir gerçeği haline gelecek. Aşırı muhafazakar çevrelerden ölüm tehditleri bile aldığımız oluyor, ancak insan klonlama çabalarımız, bizi meydana getiren uzaylı atalarımıza borcumuzu ödememizi sağlayacak. Bu yoldan bizi kimse döndüremez.'' Raelian Hareketi tarikatı, ünlü koyun Dolly'nin klonlandığı 1997 yılında Fransız asıllı eski bir gazeteci tarafından İsviçre'de kurulmuştu. O zamandan bu yana özellikle ABD'de gelişen tarikatın üyeleri arasında, klonlama çalışmalarına büyük miktarda bağış yapan önde gelen işadamlarının da bulunduğu belirtiliyor. 







</TEXT>
</DOC>
