<DOC>
<DOCNO> 30336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur13.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de kongreyi kaybeden Günay "Bundan sonra izleyiciyim" 
</HEADLINE>
<TEXT>

     CHP'nin 29. Olağan Kurultayı'nda genel başkanlığa aday olan Ertuğrul Günay, bundan sonraki süreçte sadece CHP üyesi olarak gelişmeleri izlemeye devam edeceğini bildirdi. 
     Günay, yaptığı yazılı açıklamada, CHP gibi köklü bir partiyi iki genel seçimde başarısızlığa uğratan ve Meclis dışında bırakan bir kadronun yeniden seçildiğini ifade ederek, böylece ülkede partilerin toplumdan kopuk ve kendi içine kapalı yapılar olduğunun bir kez daha yaşandığı görüşünü savundu. 
     Günay, şunları kaydetti 
     ''Genel Merkez'in aylardır süregelen uygulamaları karşısında, örgütümüzün verebildiği desteği, büyük bir saygı ve şükranla karşılıyorum. Ancak, CHP gibi köklü bir yapıyı sürekli sonuncu parti yapan bir anlayışın, parti içi iktidarı bırakmamak için böylesine direnmesini anlamam ve bağışlamam kolay değildir. Bu anlayışın Kurultay'da sergilediği haksızlıkları ve maruz kaldığımız saldırıları derin bir acıyla hep hatırlayacağım. Bu duygular içinde bundan sonraki süreçte sade bir CHP üyesi olarak gelişmeleri izlemeye devam edeceğim.'' 
     Günay, genel başkanlığa yeniden seçilen Deniz Baykal ve yönetime de başarılar diledi. 
     Bu arada, Çalışma ve Sosyal Güvenlik eski bakanlarından Ziya Halis, yaptığı yazılı açıklamada, CHP'den istifa ettiğini bildirdi. 
     
     
     







</TEXT>
</DOC>
