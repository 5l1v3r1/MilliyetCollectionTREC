<DOC>
<DOCNO> 13627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sondun05.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Chirac'ın dokunulmazlığını tartışıyor 
</HEADLINE>
<TEXT>

     Paris'te bir sorgu yargıcının, belediye lojmanlarındaki yolsuzluklarla ilgili açılan bir davada, Cumhurbaşkanı Jacques Chirac'ı mahkemeye tanık olarak çağırmasına ilişkin tartışma giderek büyüyor. 
     Fransız gazetelerinin bugün birinci sayfa manşetlerinde verdiği haberlerde, sorgu yargıcının, Chirac'ı mahkemeye şahit olarak çağırmasına, Elysee Sarayı'nın ise bu daveti reddetmesine geniş yer verildi. 
     İktidardaki sol partiler Chirac'ın mahkemeye şahit olarak gitmek istememesini eleştirirken, muhalefetteki sağ partiler, cumhurbaşkanının dokunulmazlığını gerekçe göstererek, sorgu yargıcı Eric Halpen'in uygulamasının anayasaya aykırı olduğunu iddia ettiler. 
     Öte yandan Fransız Yargıçlar Sendikası, yaptığı açıklamada, sorgu yargıcı Halphen'e tam destek verdiğini bildirdi. Sorgu yargıcının, Chirac'ın, Paris Belediye Başkanlığı döneminde ortaya çıkan lojman yolsuzluğuyla ilgili olarak sadece şahit olarak dinlenmesini istediği bildiriliyor. Chirac, Başbakan Lionel Jospin'den, anayasal suç işlendiği gerekçesiyle duruma müdahale etmesini istemişti. 
     Jospin, yargının bağımsız olduğu gerekçesiyle bir müdahalede bulunamayacağını belirtmiş, ancak Elysee Sarayı'na giden davetin basına yansımasıyla ''soruşturmanın gizlilik ilkesi'' ihlal edildiği için, sadece bu konuda Adalet Bakanlığı'na araştırma başlatması talimatı verebileceğini bildirmişti. Fransız basını, Jospin'in bu tavrıyla Chirac'ın biraz ''gönlünü almaya çalıştığı'' yorumu yapıyor. Chirac ve Jospin, gelecek yıl yapılacak cumhurbaşkanlığı seçimlerinde amansız bir yarışa girecekler. Son kamuoyu yoklamaları, Jospin'in Chirac'tan çok az farkla önde olduğunu gösteriyor. Fransa'da sol partiler, geçmiş yıllarda Chirac'ın, Paris'teki sahte seçmen listeleriyle ilgili açılan davada da mahkeme önüne çıkmasını istemişler, ancak bu talep reddedilmişti. 




</TEXT>
</DOC>
