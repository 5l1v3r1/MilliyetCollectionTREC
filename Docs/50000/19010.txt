<DOC>
<DOCNO> 19010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/soneko25.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ Genel Müdürü gözaltında, elektriğe zam yapılamıyor... 
</HEADLINE>
<TEXT>

     Elektriğe bugünden geçerli yapılması gereken zam, yaşanan iki gelişmeye bağlı yapılamıyor. 
     Bir yandan zam oranına ilişkin Hazine'den yazı beklenirken, diğer yandan TEDAŞ Genel Müdür Vekili ve Yönetim Kurulu Başkanı Osman Nuri Doğan'ın gözaltında olması nedeniyle yönetim kurulu karar alamıyor. 
     Enerji ve Tabii Kaynaklar Bakanlığı yetkililerinden alınan bilgiye göre, Doğan'ın gözaltında olması nedeniyle, TEDAŞ'ta Genel Müdürlüğe Yönetim Kurulu Üyesi ve Genel Müdür Yardımcısı Oğuz Güren vekalet ederken, her ay başında yapılan mutad zamlarda da sorun çıktı. 
     Yetkililer, Hazine Müsteşarlığı'ndan, bugünden geçerli yapılması gereken zam oranına ilişkin yazıyı beklediklerini belirtirken, her seferinde yeni tarifenin uygulanmasının Yönetim Kurulu kararıyla yapıldığını, ancak şu anda gözaltı olayı nedeniyle uygulamada problem olduğunu, Hazine'den zam teklifi geldiği ortamda konuyu bakanlığa havale edeceklerini belirterek, ''elbet bakanlık bir çözüm bulur'' dediler. 
     Normalde 5 kişilik TEDAŞ yönetim kurulunda ise halen biri yönetim kurulu başkanı, diğerleri üye olmak üzere 4 kişi bulunuyor. Yönetim kurulunda, gözaltında olan Genel müdür vekili ve yönetim kurulu başkanı Osman Nuri Doğan'ın yanı sıra Genel müdür Yardımcısı Oğuz Güren, EİEİ Genel Müdürü Mehmet Demirtola ve Hazine'yi temsilen Teşvik Uygulama Genel Müdürü Turan Serdengeçti yer alıyor. 
     
     
     







</TEXT>
</DOC>
