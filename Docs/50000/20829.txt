<DOC>
<DOCNO> 20829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/yasam/yas01.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lara’nın acısı dinmiyor 
</HEADLINE>
<TEXT>

2 yıl önce Mavi Çarşı yangınında annesini kaybeden minik Lara, şimdi de hayattaki tek varlığı’ babasını yitirdi 
     NESLİHAN CUYAR - DİNÇER ŞEREF İstanbul 

     Türkiye onu gözyaşları içerisinde annesinin tabutuna sarılıp ağlarken tanıdı. 12 Mart 1999’da Mavi Çarşı’ya molotofkokteylleriyle saldıran gözü dönmüş teröristler, 11 kişiyle birlikte Lara’nın annesini de katletmişti. Yanarak can veren 12 masum insanın arasında, küçük Lara’nın, mağazanın müdireliğini yapan annesi Fevziye Şahinöz de vardı. Henüz 10 yaşındaydı ve pırıl pırıl tertemiz yüreği, olanları anlamasını engelliyordu. 
     Aradan geçen iki yılda en çok kullandığı cümle "Annemin yokluğuna alışamadım. Rüyalarıma giriyor. Onu kurtaramıyorum" olmuştu. 
     
     Babasını çok seviyordu 
     13 yaşına girişini 22 Mart’ta kutlayan Lara, kendisine babalığın yanısıra annelik de yaptığını söylediği babası Ertuğrul Şahinöz’ü de 55 hayattaki tek varlığı’ olarak görüyordu. Lara, hayattaki tek varlığını da dün kaybetti. 
     Önceki gece evde televizyon seyrederken uyuklayan babasının üzerini örtmüş, göğsünün üzerine de babama’ yazılı bir notla birlikte yapay bir sarı gül bırakmıştı. 
     Lara Şahinöz, okula gitmeden önce her zaman yaptığı gibi, saat 11.00’de babasını uyandırmak istedi. Çabaları boşunaydı. Akciğerlerinden de rahatsız olan Şahinöz, yüksek tansiyondan hayatını kaybetmişti. 
     
     Eşinin ölümü yıkmıştı 
     Eşinin ölümünün ardından yaşamanın kendisine ağır geldiğini ifade eden Şahinöz, "Ne dışarı çıkmak, ne yürümek istiyorum. Kendimle baş başa kalıp, düşünmek bana huzur veriyor. Hayat bir noktada durmuş gibi geliyor" diyordu. 
     Şahinöz’ün cenazesi bugün Karacaamet Camii’nde kılınacak öğle namazının ardından Karacahmet Mezarlığı’nda toprağa verilecek. 
     



 YAŞAM 




















</TEXT>
</DOC>
