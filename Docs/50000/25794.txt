<DOC>
<DOCNO> 25794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sonspo13.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübü Yönetim Kurulu Gaziantep'te toplanacak 
</HEADLINE>
<TEXT>

     Beşiktaş Kulübü Yönetim Kurulu'nun, 11 Haziran Pazartesi günü Gaziantep'te toplanacağı bildirildi. 
     Siyah-beyazlı kulüpten yapılan yazılı açıklamada, Gaziantepspor Kulübü Başkanı Celal Doğan'ın çağrısı üzerine, Gaziantepspor Kulübü Tesisleri'nde gerçekleştirilecek toplantıyla, Türkiye'de ilk kez bir spor kulübünün yönetim kurulu toplantısının bir başka kulübün ev sahipliğinde gerçekleştirileceği kaydedildi. 
     Açıklamada, Beşiktaş Kulübü Başkanı Serdar Bilgili'nin de konuyla ilgili şu görüşlerine yer verildi 
     'BJK Yönetim Kurulu olarak toplantımızı Gaziantepspor Kulübü'nün ev sahipliğinde gerçekleştirmekten büyük mutluluk duyuyoruz. 2000-2001 sezonunda Birinci Futbol Ligi'nde centilmence yarışan bu değerli 2 kulübün sergilediği dostluk örneğinin tüm spor kulüplerine örnek olmasını diliyoruz. Yönetim kurulu toplantısının Gaziantep'te yapılacak olması, geride bıraktığımız sezon boyunca kulüpler arasında yaşanan centilmence mücadelenin gelecek sezona taşınması açısından da önem arz ediyor. Kuşkusuz Gaziantep'in ev sahipliği, Türkiye'nin bu 2 güzide kulübü arasındaki dostluğu daha da güçlendirecektir.'' 







</TEXT>
</DOC>
