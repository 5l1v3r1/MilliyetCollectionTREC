<DOC>
<DOCNO> 37975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/dunya/adun.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’lere tatil zehir oldu 
</HEADLINE>
<TEXT>

İngiltere Başbakanı Tony Blair ve ailesinin Fransa’da tatil yapacağı şatoda çok sayıda porno filmin çekildiği ortaya çıktı 
     DIŞ HABERLER SERVİSİ 

     İngiltere Başbakanı Tony Blair ve ailesinin tatil hayalleri dünkü "News of the World" gazetesini görünce kabusa dönüştü. 
     Gazete, bugün - yarın Fransa’ya tatile gitmeye hazırlanan Blair ailesinin kalacağı lüks şatoda çok sayıda porno film çekildiğini, Blair’lerin kullanacağı yatak, kanepe, mutfak masası gibi eşyalar üzerinde porno yıldızlarının sayısız defa seks yaptıklarını ileri sürdü. 
     
Sapık seks oyunları      Gazeteye göre, grup ve fetiş objelerle yapılan seks sahnelerinin bol bol yer aldığı "hard - core" denilen en açık filmlerin çekildiği şatonun havuzunda da akla hayale gelmedik, değişik ve sapık seks oyunları oynandı. 
     "News of the World", Pirene Dağları eteğindeki St. Martin d’Oydes köyünde bulunan şatonun bir kiralama şirketi tarafından mal sahibi İngiltere Temyiz Mahkemesi yargıcı Sir David Keene’nin haberi olmadan pornoculara kiralandığını bildirdi. Keene’nin yılda 6 haftalığına şatoyu kiraya verdiği ve Blair ailesinin de şatoyu çok sevdiği için şimdiye kadar defalarca tatil yaptığı belirtildi. 
     
"Cehennem Dilberi"      "Sapık", "Acımak Yok" ve "Cehennem Dilberi" adlı 3 porno filmin şatoda çekildiğini belirten gazete, filmlerden ayrıntılı sahneler aktardı ve buradaki eşyaların özelliklerine vurgu yaparak bunların şatoda bulunan eşyalar olduğunun kolaylıkla anlaşılabileceğini kaydetti. Gazete, Blair’lere hitaben "Yemek zamanını bildiren pirinç gongu mutlaka tanırsınız" diye yazdı. 
     
Skandal mahkemelik      Gazete ayrıca, pornoları çeken ekibin kameramanı ile de görüşerek haberini doğrulattı. Kameraman Lindsay Honey, "Şatonun her tarafında grup seks sahneleri çektik, mutfakta, masaların üzerinde, merdivenlerde, havuz kenarında ve piknik masalarının üzerinde. Gerçekten çok açık filmlerdi. Yaptığımız işten şatoyu kiralayan ajansın haberi yoktu" dedi. Yönetmen Ben Dover ise "Birkaç yıl önce şatoda film çektim. Blair’lerin de orada tatil yaptığını öğrendim. Demek ki, Blair çiftini kıl payı kaçırmışız" şeklinde espri yaptı. 
     Haberin duyulması üzerine şatonun sahibi yargıç David Keene’in çok şaşırdığı ve kiralama şirketi aleyhine dava açacağı bildirilirken Tony Blair’in bu skandal haber nedeniyle kara kara düşündüğü belirtiliyor. 
     



 DÜNYA 












</TEXT>
</DOC>
