<DOC>
<DOCNO> 35124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo13.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Oynamadan 7 trilyon lira kazanan futbolcu "Ronaldo" 
</HEADLINE>
<TEXT>

     FC Inter takımının Brezilyalı ünlü yıldızı Ronaldo'nun geleceği halen soru işaretleri bırakıyor. 
     Sağ dizindeki sakatlıklardan dolayı yaklaşık 15 aydır sahalardan uzak kalan Ronaldo, takımla idmanlara başlaması ve 1 hazırlık maçı oynamasına karşın halen özel programları sürdürüyor. 1 ay önce takımla birlikte antrenmanlara başlayan Ronaldo, geçen hafta amatör takımlardan Sant'Angelo Lodigiano'ya karşı oynadı ve 2 gol attı. Ancak top Ronaldo'nun ayağına geldiğinde rakip takımın onun üstüne fazla gitmediği de gözden kaçmadı. 
     Ronaldo, bu maçın hemen ardından yapılan antrenmanda ''ciddi olmadığı'' söylenen bir sakatlık geçirerek, takım arkadaşlarından ayrı özel porgramla çalışmaya başladı. 
     FC Inter'in geçen Salı günü Watford takımına karşı oynadığı maçta yıldız futbolcunun tribünde yer alması da yeniden soru işaretlerine yol açtı. 
     Ronaldo'nun, yarın Bari'de yapılacak FC Inter-FC Juventus-Bari, 9 Ağustos'ta da Trieste'de yapılacak FC Juventus-FC Inter-AC Milan'ın katılacağı 45'er dakikalık 3'lü turnuvalarda takımının formasını giyemeyeceği açıklandı. Tüm futbolseverlerin sahalarda görmek istediği Vieri-Ronaldo ikilisi, eğer Brezilyalı yıldız açısında herşey yolunda giderse 14 Ağustos'taki FC Inter-Real Madrid maçı olarak ön görülüyor. 
     Öte yandan Ronaldo, bu sakatlığı süresinde dünyada oynamadan en fazla para kazanan futbolcu olma özelliğine sahip oldu. 1998-99 sezonunda FC Inter'e transfer olan Ronaldo, 1.5 sezonda lig ve Avrupa Kupası olmak üzere toplam 36 maçta FC Inter forması giydi ve yalnızca 18 gol attı. 2006 yılına dek FC Inter ile sözleşmesi olan Ronaldo, yılda net 7.5 milyar İtalyan Lireti yaklaşık 4.8 trilyon lira alırken, reklamını aldığı Nike'dan yıl başına 1.5 milyar liret, Pirelli'den de yılda 1 milyar liret net para alıyor. 
     Ronaldo, hiç futbol oynamadan yılda yaklaşık 7 trilyon lira kazanan dünyadaki tek futbolcu. 25 yaşındaki futbolcunun kötü şansı, 1999 Kasım ayında Lecce maçında aldığı darbe sonucu sağ dizinde tendon bağlarının zedelenmesiyle başlamıştı. 
     30 Kasım 1999'da Paris'te ameliyat olan Ronaldo, tedaviler sonrasında 2000 yılı Nisan ayında SS Lazio maçıyla sahalara dönmüş ancak 6 dakika sonra yine sağ dizindeki tendon bağlarının kopması sonucu sahayı sedyeyle terketmek zorunda kalmıştı. 
     Paris'te 2. kez ameliyattan geçen FC Interli futbolcunun, uzun süren tedavi döneminin ardından 2001 yılı Mart ayında doktoru Saillant, Ronaldo'nun tamamıyle iyileştiğini açıklamıştı. 
     
     






</TEXT>
</DOC>
