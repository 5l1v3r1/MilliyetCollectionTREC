<DOC>
<DOCNO> 33352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/sonspo03.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Beşok Maccabi Tel Aviv'le 3 yıllık anlaşma imzaladı 
</HEADLINE>
<TEXT>

     Efes Pilsen ile anlaşamayan milli basketbolcu Hüseyin Beşok, İsrail'in Maccabi Elite Tel Aviv takımıyla faks yoluyla 3 yıllık sözleşme imzaladı. 
     A Milli Basketbol Takımı'nın hazırlık kampında bulunan Hüseyin Beşok, kendisinin profesyonel bir oyuncu olduğunu belirterek, önerisi çok iyi olduğu için Maccabi Elite Tel Aviv'i tercih ettiğini söyledi. 
     Efes Pilsen ile yaptığı son görüşmede kimseye söz vermediğini vurgulayan milli basketbolcu, ''Kulüp başkanımız Tuncay Özilhan ve yöneticilerle yaptığımız görüşmede, gitmek istediğimi söyledim. Bana 2 yıl izin verin, kriz bitince yeniden Efes Pilsen'e dönerim dedim. Başkan ise kalmamı istediğini ve bana ihtiyaçları olduğunu belirtti. Ben de menajerimle görüşeceğimi söyledim ve ayrıldım'' diye konuştu. 
     Hüseyin Beşok, Efes Pilsen'in diğer oyunculara olduğu gibi kendisine de döviz kurunu 1 milyon lira olarak sabitleyip öneri yaptığını anlatarak, şunları anlattı 
     'Benim için 8 yıl formasını giydiğim Efes Pilsen'den ayrılmak zordu. Burada kalmak için elimden geleni yaptım. Onların kriz ortamında uyguladıkları transfer politikası doğru. Ekonomik krizde herkes kendine göre önlem alıyor. Ben 25 yaşında profesyonel bir oyuncuyum. Bu kriz ortamından benim de kendimi düşünmem lazımdı ve Maccabi Tel Aviv'in teklifini kabul ettim. Türkiye'ye döneceğim zaman yine Efes Pilsen'de oynarım.'' 
     
     Brüt 4 milyon dolar alacak 
     Hüseyin'in menajeri Nur Gencer, başarılı oyuncunun Maccabi Elite Tel Aviv ile 3 yıl için brüt 4 milyon dolar karşılığında sözleşme imzaladığını söyledi. Gencer, sözleşmenin 2 yıl artı 1 yıl opsiyonlu olduğunu belirterek, şimdi Türkiye Basketbol Federasyonu'nun İsrail Federasyonu'na Hüseyin'in temiz kağıdını letter of clerence göndermesini beklediklerini kaydetti. 
     Efes Pilsen'in Hüseyin'in yurtdışına transferine önceleri sıcak baktığını ileri süren Gencer, şöyle konuştu 
     ''Efes Pilsen ile sözleşmesi süren Hüseyin, gitmek için izin istediğinde önce sıcak bakıyorlardı. Ancak daha sonra hukuki yazışmalar oldu. Bu şartlarda biz anlaşmayı tek taraflı olarak feshettik. Artık o anlaşmanın bir hükmü kalmıyor. Federasyon temiz kağıdını göndermezse, Maccabi Tel Aviv FIBA'ya başvuracak. FIBA da eğer geçerli sözleşme gönderilmezse, İsrail'de oynamasına izin verecek. Ancak bizim içimiz rahat değil. Biz işin FIBA'ya gitmeden çözülmesini istiyoruz.'' Hüseyin'in şu anda milli takımın başarısı için mücadele edeceğini vurgulayan Gencer, ''Hüseyin, 32. Avrupa Şampiyonası'nda Türk Milli Takımı'nda görev yapacak. Kafasını rahatlatmak lazım. Herkesin bu konuda duyarlı davranmasını bekliyoruz'' diye konuştu. 







</TEXT>
</DOC>
