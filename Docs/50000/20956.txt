<DOC>
<DOCNO> 20956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/siyaset/siy06.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt devleti ilanı müdahale nedeni 
</HEADLINE>
<TEXT>

İç genelge yayınlayan Ecevit Irak konusunun bir izleme kurulu tarafından izleneceğini duyurdu 
     ANKARA ANKA 

     Başbakan Bülent Ecevit, Türkiye’nin Irak politikasının kısa, orta ve uzun vadeli hedefleriyle bu çerçevede uygulamaya konulabilecek öncelikli önlemlere ilişkin bir iç genelge yayınladı. Genelgede "Kuzey Irak’ta Kürt devletinin ilanı tarafımızdan müdahale nedeni sayılmalıdır" denildi. 
     Genelgeye kaynaklık eden Dışişleri Bakanlığı raporunda, PKK’yla mücadelede Pişmanlık Yasası’nın önemine dikkat çekildi. Genelgede, "Irak Politikamıza İlişkin Öncelikli Önlemler" başlıklı bir rapor yer aldı. Ecevit, raporda dile getirilen önerilere ivedilikle uyulmasını istedi. 
     
Öncelikli önlemler      Genelgede Irak konusunun Dışişleri Bakanı başkanlığında, Genelkurmay Başkanlığı İkinci Başkanı ve MİT Müsteşarı’ndan oluşacak bir İzleme Kurulu tarafından izleneceği duyuruldu. Uygulamalardan MGK’ya da bilgi verilecek. Raporun Irak’a yönelik politikanın temel esasları bölümünde 8 madde sayıldı. Türkiye barışçı, demokratik Irak’ı özendirecek. Temel esaslarda Irak’ın toprak bütünlüğünün korunması, merkezi otoritenin ülkenin tamamında kurulması, Irak’taki Türkmenlerin haklarının eşit vatandaşlar olarak korunması, etnik ayrı yönetimler bulunmaması da yer aldı. 
     Temel esaslarda ayrıca, "Irak Türkiye’ye askeri açıdan bir tehdit teşkil etmemelidir. Bölge dışı güçlerin Irak’a müdahalelerini azaltacak gelişme ve çözümler desteklenmeli, gerginlikler önlenmeli, Irak Türkiye’ye ekonomik bakımdan mümkün olduğunca bağlanmalıdır" denildi. 
     



 SİYASET 


















</TEXT>
</DOC>
