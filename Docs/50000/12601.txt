<DOC>
<DOCNO> 12601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/ekonomi/eko01.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben yokken bu iş bitsin 
</HEADLINE>
<TEXT>

Dış kaynak turuna çıkmadan önce Başbakan Ecevit’le görüşen Devlet Bakanı Derviş, acil önlemler paketindeki düzenlemelerin acilen çıkarılmasını istedi 
     ZÜLFİKAR DOĞAN Ankara 

     Almanya ve ABD’de hazırlanacak ekonomik program için "dış destek ve taze kaynak" turuna çıkan Devlet Bakanı Kemal Derviş, Başbakan Bülent Ecevit’e, bazı temel reform yasalarının süratle TBMM’ye sevk edilmesi gerektiğini iletti. 
     Derviş’in, Ecevit’e, bu düzenlemelerin çıkarılmasının, yurtdışında yürütülecek müzakere ve pazarlıklarda "siyasi desteği ve elini güçlendireceğini" ilettiği belirtildi. Acil önlemler paketinde yer alan "rötarlı" yapısal reform yasalarından bir bölümü, Derviş yurtdışında iken TBMM’ye sevk edilecek. 
     
     Yasalar Meclis’e geliyor 
     Başbakan Bülent Ecevit’in de dün Çankaya’daki haftalık olağan görüşme sonrasında dile getirdiği acil düzenlemelerin, ilk aşamada özel gündemle Meclis’ten geçirilmesi planlanıyor. Böylece, nisan sonundaki IMF İcra Direktörleri Kurulu’na, ekonomik programın sunuluşu öncesinde, temel yasaların önemli bölümü yürürlüğe girecek. 
     Tasarıların hazır olan bazılarının Merkez Bankası, kalan fonların kapatılması, sivil havacılık kanunu vb. pazartesi günü Bakanlar Kurulunda görüşülerek TBMM’ye sevk edilmesi bekleniyor. 
     Ayrıca, yeni bütçe düzenlemesiyle kamu bankalarının görev zararlarının sıfırlanması uygulamasına paralel olarak, bütçeye ödenek konulacak. Yeni ekonomik program çerçevesinde Hazine’nin borçlanma limitlerinin genişletilmesi, faiz ve transfer ödemeleri kaleminin artırılması gerçekleştirilecek. 
     Personel ödenekleri ile dövize dayalı harcama kalemleri için konulan ödeneklerde de artışa gidilecek. 
     
     Borç değil, ödenek bütçesi 
     Borçlanma Kanunu'yla, halen bütçe yasasında çeşitli bölümlere ve kalemlere dağılmış bulunan borçlanma yetkileri ve tutarlarıyla ilgili yetkiler Hazine'de toplanacak. 
     Borçlanma stratejilerini tümüyle Hazine belirleyecek ve uygulayacak. Dolayısıyla da bütçe yasası bundan böyle sadece "ödenek bütçesi" olacak. Tüm fanlar tasfiye edilecek. 
     Üç kamu bankası ortak yönetime bağlanacak. Görev zararı karşılığında hizmet yükümlülüğü getiren, tüm kararnameler ve yasalar yeni bir yasayla iptal edilecek. 
     Bu bankaların kamu adına yapmaları öngörülen hizmetlerin tüm parasal karşılığı bütçeye ödenek olarak konulacak. 
     Tütün, Tekel ve şeker kanunları süratle çıkartılacak. Devlet İhale Yasası'ndaki değiştirilerek ihalelerde şeffaflık sağlanacak. 
     Petrol piyasaları ve doğal gaz piyasaları satış, dağıtım, üretim, pazarlama yasaları da çıkartılarak, bu alanlarda özel ve özerk piyasalar oluşturulacak. 
     Bankalarda doğrudan iflas, tasfiye gibi uygulamalarda gündeme gelebilecek. Banka sahip, hissedar ve ortakları yurt dışındaki menkul ve gayrımenkul tüm varlıklarıyla da sorumlu olacaklar. 
     İflas masalarında BDDK'nın da yer alması ve işlemlerin hızlandırılması, sağlanacak. 
     Merkez Bankası Yasa Tasarısı, TBMM'ye sevk edilerek, tam özerk, AB normlarına ve standartlarına uygun çalışma ve yönetim olanağı sağlanacak. 
     2001 Bütçesinde yapılacak revizyon çalışmaları süratle tamamlanarak, Meclis'e sevkedilecek. 
     Sivil Havacılık kanununda yapılacak değişiklikle THY'nin iç hat uçuş fiyatlarını ve kendi satış stratejisi ile planlarını, kendisinin belirlemesi sağlanacak. 
     Türk Telekom'un yüzde 51 hissesinin blok satışıyla ilgili yasal düzenleme için, bakanlardan oluşan bir komisyonun kurulacak. 
     


 EKONOMİ 


















</TEXT>
</DOC>
