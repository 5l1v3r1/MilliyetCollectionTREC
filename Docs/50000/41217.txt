<DOC>
<DOCNO> 41217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/siyaset/siy04a.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye ile tarihi anlaşma 
</HEADLINE>
<TEXT>

Şam’da imzalanacak Güvenlik işbirliği anlaşması’yla, yıllar boyu gergin olan Türkiye - Suriye ilişkilerinde, yeni bir sayfa açılacak 
     TOLGA ŞARDAN Ankara 

     Türkiye, PKK'ya destek verdiği gerekçesiyle güvenlik konularında anlaşmazlığa düştüğü Suriye ile bakan düzeyinde "güvenlik işbirliği anlaşması" imzalama aşamasına geldi. İçişleri Bakanı Rüştü Kazım Yücelen, "tarihi anlaşmayı" imzalamak için bugün Şam'a gidiyor. 
     Ankara ve Şam yönetimi arasındaki Adana mutabakatının ardından, PKK lideri Abdullah Öcalan'ın Suriye'nin kontrolündeki bölgeden çıkarılmasıyla devam eden süreçte başlayan yakınlaşma, ilişkilerin en önemli konusu olan güvenliğe de yansıdı. Suriye yönetiminin bu konuda Ankara'nın istediği tutumu göstermesinin yanı sıra, iki ülke arasında son yıllarda askıya alınan İçişleri bakanları düzeyindeki görüşmeler, eski bakan Sadettin Tantan'ın girişimleriyle yeniden canlandı. Suriye İçişleri Bakanı Muhammed Harba, 1995'ten bu yana Ankara'ya resmi ziyaret yapan ilk Suriye İçişleri Bakanı oldu. Harba başkanlığındaki heyetle başlatılan görüşmelerin ardından, haziranda Emniyet Genel Müdür Yardımcısı Ramazan Er başkanlığındaki teknik heyet, anlaşma için hazırlık yaptı. Yücelen de, "Güvenlik ve İşbirliği Anlaşması"nı imzalamak için bugün Şam'a gidiyor. 
     Görüş birliğine varılan anlaşma metninin en önemli konusunu "terörle ortak mücadele" oluşturdu. İki ülke, 6. ziyaret sırasında imzalanacak anlaşma çerçevesinde suça karşı ortak hareket edecek. 
     



 SİYASET 
















</TEXT>
</DOC>
