<DOC>
<DOCNO> 13527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/ekonomi/eko04.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurlar özelleştirmeyi vurdu 
</HEADLINE>
<TEXT>

Özelleştirme kapsamındaki ihaleleri kazanan bazı firmalar, devalüasyonun ardından sözleşme imzalayamayacaklarını bildirdiler. Kuşadası, Çeşme ve Dikili limanlarının satışı iptale gidiyor 
     ESRA YENER 

     Aralık ve şubatta yaşanan krizlerin ardından Türk Telekom, THY gibi çok önemli özelleştirme ihalelerini, özellikle yabancıların Türkiye’ye yatırım yapma planlarını askıya alması nedeniyle iptal etme noktasına kadar gelen Özelleştirme İdaresi Başkanlığı, daha önce, ihaleleri tamamlanan kuruluşları da geri alıyor. 
     THY’nin iki kere uzatılan teklif alma süresi yarın dolacak. Ancak yetkililer, şu ana kadar hiç teklif gelmediğini, son iki günde de teklif beklemediklerini, ihalenin iptal edileceğini belirttiler. Türk Telekom için açılan ihalenin iptal edilmesine de kesin gözüyle bakılıyor. 
     
     Limanlar elde kaldı 
     İhale sürecleri geçen yıl tamamlanan ve Özelleştirme Yüksek Kurulu ÖYK kararıyla satışları onaylanan firmaları alan gruplar, devalüasyonun ardından dolara bağlı olarak teklif verdikleri bu işlektmeleri alamayacaklarını, kararın iptal edilmesini ÖİB’ye şifaen bildirdiler. 
     Satış kararları çıkan ancak devalüasyonun ardından geri alınmak durumunda kalınacak olan işletmeler şöyle 
     Özelleştirme Yüksek Kurulu’nun 19 Eylül 2000 tarihli kararında, Çeşme Limanı’nın 26 milyon 250 bin dolara Çeşme Liman ve Tur. İşl. Ortak Girişim Grubu’na, Dikili Limanı’nın 5 milyon 200 bin dolara Dikili Liman ve Tur. İşl. Ortak Girişim Grubu ile Ege Akdeniz Liman İşl. Ortak Girişim Gurubu’na, Kuşadası Limanı’nın da 61 milyon dolara Limaş A.Ş’ye satılması kararı verildi. Ancak üç grup da, bu limanların bedelini ödeyemeyeceklerini belirterek, sözleşme yapamayacaklarını bildirdiler. 
     Yine ÖYK’nın 5 Temmuz 2000 tarihli kararıyla, Anadolu Ortak Girişim Grubu’na 55 milyon 500 bin dolar bedelle satılması kararlaştırılan TÜMOSAN da Özelleştirme İdaresi’nin elinde kaldı. Grup sözleşmeyi imzalayamayacağını bildirdi. 
     Geçen yıl ÖYK’nın ORÜS Bolu İşletmesi’nin 5.8 milyon dolara Baksaş - Orfen Ortak Girişim Grubu’na satışına ilişkin kararı da iptal oluyor. 
     
Sümerbank iştirak satıyor      Tasarruf Mevduatı Sigorta Fonu, Sümerbank’a ait 30 iştirakin satışına karar verdi. 15 Nisan’a kadar başvuruda bulunacak yatırımcılara, şirketlerin standart tanıtım bilgileri sunulacak. 30 Nisan - 14 Mayıs arasında detaylı inceleme yapmak isteyen yatırımcılarla gizlilik sözleşmesi yapılarak, iştirakler incelemeye açılacak. Yatırımcılar 14 Mayıs’ta tekliflerini verecekler. Satılacak iştirakler arasında sigorta şirketleri, aracı kurumlar, leasing, faktoring şirketleri bulunuyor. 
     


 EKONOMİ 

























</TEXT>
</DOC>
