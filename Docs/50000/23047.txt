<DOC>
<DOCNO> 23047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/ekonomi/eko02.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimsiz ama çekişmeli kurul 
</HEADLINE>
<TEXT>

Yarınki genel kurulda TOBB Başkanı Miras’ın siyasi parti çıkışına oda başkanlarının sert tepki göstermesi bekleniyor 
     EYLEM TÜRK 

     Türkiye Odalar ve Borsalar Birliği’nin TOBB 56’ncı Genel Kurul toplantısı yarın yaklaşık bin delegenin katılımıyla Ankara’da yapılacak. Mali kongre niteliğini taşıyan bu yılki toplantıda, seçim yapılmayacak. 
     Seçim rekabeti olmasa da kongrenin, TOBB Başkanı Miras’ın parti kurma’ girişimi yüzünden gergin geçeceği belirtiliyor. Bilindiği gibi kriz nedeniyle Ankara’ya 350 oda başkanını toplayan Miras, hükümetin istifasını istemiş, gerekirse TOBB’un alternatif bir parti kurabileceğini açıklamıştı. 
     Ancak oda başkanlarının çoğunluğu Miras’ın bu girişimine olumsuz tepki gösterdi. Başkanların "TOBB siyaset yeri değil. Ayrıca bizim adımıza karar verilmesi de doğru değil" diyerek tepki göstermesinden sonra Miras, "Parti kurmayacağız, yeni bir oluşum istiyoruz" yönündeki açıklamayla çark etmişti. 
     Genel kurulda söz isteyen bazı oda başkanlarının da buna yönelik olarak yönetime sert eleştirilerde bulunacağı belirtiliyor. 
     
     İstifa resti 
     Miras’ın yarınki genel kurul konuşmasında, oda başkanlarının tepkileri üzerine istifa resti çekeceği iddia ediliyor. Öte yandan olağanüstü ve seçimli genel kurulun gündeme gelebileceği de kulislerde konuşuluyor. Kurulda, bugüne kadar birliğin kendilerini savunmadığını dile getireceğini söyleyen bazı oda başkanlarının rahatsız olduğu bir başka konu da tüzükte yer almayan ve beş gözlemci üyeden oluşan kurul. 
     
Miras, Atıl Akkan’ın istifasını istedi      Toplantıda yaşanacağı savunulan gerginliğin bir başka nedenin de Miras’ın TOBB Yönetim Kurulu Üyesi ve EBSO Başkanı Atıl Akkan’ın istifasını istemesiyle ilgili. Toplantıda söz alacağı belirtilen Akkan, istifa edip etmeyeceği yolundaki soruyu, "Genel kurulda bakalım ne olacak. Ona göre istifa edebilirim. Her şey olasılık dahilinde" diyerek cevapladı. 
     Miras, Akkan’dan istifasını 28 Mart’ta faks yoluyla istedi. EBSO’nun meclis kararıyla başlattığı "Siyasi Partiler Kanunu, Anayasa değişikliği" ile ilgili kampanya tüm oda başkanlarına bildirildi. Bunun üzerine istenen istifa metninde şu ifadeler yer aldı 
     "Meclis kararınızı TOBB’u dışlayarak başkanlarımıza iletmenizi kabul etmemiz mümkün değildir. Bu şartlar altında sizinle çalışmanın zor olacağını düşünüyor, gereğini takdirlerinize bırakıyoruz." 
     Miras’ın istifa istemeye hakkı bulunmadığını belirten Akkan, "Ben onu istifaya davet ediyorum. Yönetim kurulu toplantılarına geliyorum. Memnun değilse o gelmez" dedi. 
     
     



 EKONOMİ 





















</TEXT>
</DOC>
