<DOC>
<DOCNO> 26820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun13.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal bu sabahki duruşmasına da gelmedi 
</HEADLINE>
<TEXT>

     Sabancı suikasti faillerinden terörist Fehriye Erdal'ın, Türkiye'de işlediği suçlardan dolayı Belçika'da yargılanmasına ilişkin dava, bu sabah Brüksel Danıştay Mahkemesi'nde devam etti. 
     Duruşmaya bugün de gelmeyen Erdal, 3 avukatı tarafından temsil edildi. Söz konusu avukatlar, hakime, teröristin Belçika'da bulunduğunu, İçişleri Bakanlığı'nın talimatlarına uyduğunu ve kendileriyle temasta olduğunu söylediler. 
     Sabancı ailesi, Türkiye'ye iadesi reddedilen teröristin, Türkiye'de işlediği suçlardan dolayı Belçika'da yargılanmasını istemek amacıyla dava açmıştı. Ailenin avukatı Fernand Schmitz, Avrupa Terörizme Karşı Mücadele Sözleşmesi kapsamında, bu yargılamanın mümkün olduğunu savunuyor. Yüksek Hakimler Kurulu'ndan oluşan Danıştay Mahkemesi, bu yargılamanın Belçika yasalarına göre mümkün olup olmadığını karara bağlayacak. 
     Bugünkü son oturumda, Sabancı ailesinin avukatı görüşlerini tekrarlarken, sanık avukatları, teröristin Belçika'da yargılanamayacağını ileri sürdüler. İki saat süren oturumda, sanık avukatları, Terörizme Karşı Mücadele Sözleşmesi'nde, ''otomatik silah'' kullanılması halinde terörden söz edilebileceğini, oysa Erdal'ın ''yarı otomatik silah'' kullandığını anlattılar. Kraliyet Savcısı, Erdal'ın Türkiye'deki suçlarından dolayı Belçika'da yargılanabileceğini savundu ve Bruges Mahkemesi'nde devam eden, teröristin Belçika'daki suçlarına ilişkin dava ile bunun birleştirilmesini önerdi. Sabancı ailesinin avukatı, Erdal'ın ayrı bir mahkemede, Brüksel'de yargılanmasını istiyor. Sanık avukatları, Kraliyet Savcısı Philippe Meire'nin, terörist Öcalan ile görüşmek üzere Türkiye'ye giden Belçika heyetinde yer aldığını, bu arada, Türk makamları ile Erdal konusunda gizli görüşmeler yaptığını ileri sürdüler. 
     Mahkeme kararının ne zaman açıklanacağı bildirilmedi. Avukatlar, kararın 30 Haziran'da veya adli tatilden sonra, Eylül ayında açıklanabileceğini ifade ettiler. Öte yandan, bugünkü duruşma sırasında, terör örgütü DHKP-C'den gelen ''baskın tehditleri'' nedeniyle, Brüksel Adliyesi'nde, olağanüstü güvenlik önlemleri alındığı gözlemlendi. Sayıları 10 kadar olan teröristler, adliye önünde gösteri yaparak örgüt pankartı astılar. Sabancı ailesinin avukatı Schmitz, İçişleri Bakanlığı'nın ve sanık avukatlarının tüm iddialarına rağmen, terörist Erdal'ın kaçmadığına ve Belçika'da bulunduğuna ilişkin hiçbir kanıt olmadığını tekrarladı. 







</TEXT>
</DOC>
