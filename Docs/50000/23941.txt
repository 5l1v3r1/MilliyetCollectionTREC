<DOC>
<DOCNO> 23941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur18.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'dan Kıbrıs konusunda uyarı 
</HEADLINE>
<TEXT>

     Milli Güvenlik Kurulu MGK , Kıbrıs'taki sorunların 37 yıldır aşılamamasının temelinde Rum tarafının Kıbrıs'ı bir Yunan adasına dönüştürme saplantısından vazgeçmemesi, uluslararası anlaşmalar ve hukuk açısından hiçbir meşruluk taşımayan sıfat ve iddialarını sürdürme çabasının yattığını bildirdi. 
     Güney Kıbrıs'ın 1960 anlaşmalarına aykırı olarak yaptığı tek taraflı müracaat sonucu AB üyeliğine alınmasının adadaki bölünmeyi derinleştireceği gibi, Doğu Akdeniz'de barış ve istikrarı belirsizliklerle karşı karşıya bırakacağına dikkati çeken MGK, Kıbrıs'ta, Kıbrıs Türklerine büyük acılar çektirmiş olan 1974 öncesi karanlık döneme dönülmesi ve bu yönde kapıyı aralayacak herhangi bir oldubittiye göz yumulmasının söz konusu olmayacağını vurguladı. 
     Cumhurbaşkanı Ahmet Necdet Sezer'in başkanlığında Çankaya Köşkü'nde yapılan ve yaklaşık 4 saat süren toplantının ardından, MGK Genel Sekreterliği'nce yayımlanan bildiri şöyle 
     ''Milli Güvenlik Kurulu MGK , 29 Mayıs 2001 tarihinde Sayın Cumhurbaşkanı başkanlığında Başbakan, Genelkurmay Başkanı, Kurul Üyesi Bakanlar, Kuvvet Komutanları, Jandarma Genel Komutanı ve MGK Genel Sekreteri'nin iştirakleri ile Çankaya Cumhurbaşkanlığı Köşkü'nde aylık olağan toplantısını yapmıştır. 
     Toplantıya, Devlet Bakanı ve Başbakan Yardımcıları Devlet Bahçeli,Hüsamettin Özkan ve Mesut Yılmaz da katılmışlar, gündem konuları ile ilgileri nedeniyle Devlet Bakanı Şükrü Sina Gürel toplantının bir bölümüne iştirak etmiştir. 
     Kurul'un bu toplantısında KKTC'nin ekonomik yönden güçlendirilmesi için daha önce alınan tedbirlerle, Kıbrıs konusundaki son gelişmeler etraflı olarak gözden geçirilmiştir. Kurul, bu çerçevede aşağıdaki tespitleri yapmıştır 
     Kıbrıs'taki sorunların 37 yıldır aşılamamasının temelinde Rum tarafının Kıbrıs'ı bir Yunan adasına dönüştürme saplantısından vazgeçmemesi ve uluslararası anlaşmalar ve hukuk açısından hiçbir meşruluk taşımayan sıfat ve iddialarını sürdürme çabası yatmaktadır. Ada'da iki eşit halk ve bunları temsil eden iki eşit egemen devlet bulunmaktadır. Kıbrıs'ta iki tarafça kabul edilebilir bir uzlaşının bulunması Ada'daki iki devletin egemen eşitliğinin benimsenmesine bağlıdır. Aksine iddialarla bir yere varılamamıştır, varılması mümkün de değildir. Mevcut iki devlet herhangi bir çözümün başlangıç noktasıdır. 
     Güney Kıbrıs'ın 1960 anlaşmalarına aykırı olarak yaptığı tek taraflı müracaat sonucu AB üyeliğine alınması adadaki bölünmeyi derinleştireceği gibi, Doğu Akdeniz'de barış ve istikrarı belirsizliklerle karşı karşıya bırakacaktır. 
     Kıbrıs'ta, Kıbrıs Türklerine büyük acılar çektirmiş olan 1974 öncesi karanlık döneme dönülmesi ve bu yönde kapıyı aralayacak herhangi bir oldubittiye göz yumulması söz konusu olmayacaktır. 
     Türkiye, garantör ülke olarak ahdi ve tarihi vecibeleri doğrultusunda, Kıbrıs Türk halkının esenliği ve güvenliği için gereken her adımı atmaya, ekonomik katkılarını sürdürmeye devam edecek ve KKTC ile işbirliğini güçlendirme ve derinleştirme yönünde gereken çalışmalar hızlandırılacaktır. 
     Toplantıda ayrıca, geçen bir aylık döneme ait güvenlik ve istihbarat raporlarının ışığında, ülke genelinde güvenlik ve asayiş durumu ile dünyada ve bölgemizde meydana gelen ve Türkiye'nin güvenliğini yakından ilgilendiren dönemin dış politik gelişmeleri de değerlendirilmiştir.'' 







</TEXT>
</DOC>
