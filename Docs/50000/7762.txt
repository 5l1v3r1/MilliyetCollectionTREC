<DOC>
<DOCNO> 7762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/guncel/gun01.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak yerine kuş ağırlıyorlar 
</HEADLINE>
<TEXT>

1999’da açılan Zonguldak Havaalanı'na hala tek bir uçak inmedi Isparta Havaalanı ise yılda 44 bin uçak yerine 1017 uçakla yetindi 
     ÖNAY YILMAZ İstanbul 

     Her ile bir havaalanı kampanyası, yanlış politikaların kurbanı oldu. Havaalanları hizmete girmesine rağmen, yer seçimindeki hatalar, eksik donanım, emniyet ve alt yapı eksikliği gibi nedenlerle uçak ve yolcu sayısı, beklenen hedeflerin çok altında kaldı. 
     
Güvenli bulunmuyor      Türkiye'de halen hizmette olan 39 havaalanı bulunuyor. Zonguldak Çaycuma Havaalanı'nın yapımı, önceden hiçbir fizibilite çalışması olmadan Ulaştırma eski Bakanı Ömer Barutçu tarafından başlatıldı. 1999'da Başbakan Bülent Ecevit hizmete soktu. Zamanın parasına göre yaklaşık 40 - 50 trilyon liraya mal oldu. Yılda 8 bin 760 uçak ve 150 bin yolcu hedefleniyordu. 14 personelli alana, bugüne kadar tek bir uçak bile inmedi. Gerekçe havaalanının güvenli olmaması. 
     
Hedefler fos çıktı      Antalya Gazipaşa Havaalanı ise 1998'de yatırım programına alındı. 2.7 trilyon harcandı. Özellikle, batısında yeralan Koçaş Tepesi'nin engel teşkil etmesi nedeniyle bu projenin tamamlanması artık düşünülmüyor. Bursa Yenişehir Havaalanı geçen yıl hizmete girdi. 40 trilyon harcandı ama hala kullanılamıyor. Isparta Süleyman Demirel Havaalanı’nın uçak kapasitesi yılda 43 bin 800 olarak hedeflendi. 1999'da 1017 uçak indi. 
     
Dağlardaki metal radarları bozuyor      Zonguldak Çaycuma Havaalanı için ön çalışma yapılmadığını belirten Devlet Hava Meydanları İşletmesi yetkilileri, "Havaalanı yapıldıktan sonra elektronik sistemin bozulduğu görülmüş. Ondan sonra da alan işlev dışı kalmış. Bize bildirilene göre, dağlardaki bir metal mıknatıs görevini görüyor. Ama bu metal nedir bulamadık" diyor. 
     
Bölgedeki dağlarda maden yok      İTÜ Maden Fakültesi öğretim üyesi Yrd. Doç. Dr. Ekrem Yüce, dünyanın hiçbir yerinde doğal haliyle bir elektronik sisteme zarar verebilecek maden bulunmadığını belirterek, "Bölgede kömürün dışında hiçbir maden yok. Sözkonusu bölge yüzde 90'ı neojen yaşlı kömür sahası, böyle bir sahanın böyle bir elektronik sisteme zarar vermesi kesinlikle söz konusu değil" diyor. 
     


 GÜNCEL 





















</TEXT>
</DOC>
