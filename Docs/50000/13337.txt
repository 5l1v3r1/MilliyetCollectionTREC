<DOC>
<DOCNO> 13337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sontur19.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar da şaşırdı, Picasso tablolarının orjinal olup olmadığı anlaşılamıyor 
</HEADLINE>
<TEXT>

     Üsküdar'da, Van bağımsız Milletvekili Mustafa Bayram'ın yeğeni ve şoförünün de aralarında bulunduğu 4 kişiden ele geçirilen ve ünlü İspanyol ressam Pablo Picasso'ya ait oldukları sanılan 2 adet tablonun orijinal olup olmadıkları henüz anlaşılamadı. 
     İstanbul Emniyet Müdürlüğü'nde görevli üst düzey bir yetkiliden alınan bilgiye göre, kabartma tarzı yapılmış palyaço portresi ile sırtı dönük çıplak kadın portresinin, Mimar Sinan Üniversitesi Güzel Sanatlar Fakültesi Resim Bölümü Başkanlığı'nda yapılan incelemelerde de Picasso'nun eseri olup olmadıkları konusunda kesin kanıya varılamadı. 
     Mali Şube Müdürlüğü ise orijinal olup olmadıkları konusunda şüphe doğan tablolar için İnterpol Şube Müdürlüğü aracığıyla Fransız Interpolü ile temasa geçti. Tabloların arkasında Fransa'daki bir müzenin mührünün bulunduğunu hatırlatan üst düzey yetkili, bu nedenle tablolar ve haklarındaki bilginin Fransa'daki ilgili birimlere bilgisayar ortamında görüntülü olarak iletildiğini kaydetti. 
     Aynı yetkili, gelecek cevaba göre tabloların orijinal olup olmadıklarının belirlenmesini umduklarını söyledi. Her iki tablo için Mimar Sinan Üniversitesi Resim ve Heykel Müzesi Müdürlüğü'nde yapılan ilk incelemede, imzaların Picasso'nun imzasına karakteristik olarak çok benzediği, ancak resimlerin genel yapısının Picasso'nun diğer eserleriyle karşılaştırıldığında birtakım karakteristik unsurları taşımadığı belirlenmişti. 
     Bu arada, olaya ilişkin Mali Şube Müdürlüğü'nde gözlem altında tutulan milletvekili Mustafa Bayram'ın yeğeni İhsan Demir, şoförü İsmail Zorlu, alıcı gibi davranan polisle buluşmanın sağlandığı evin sahibi Cumhur Ertekin ve Bayram'ın koruması Haydar Durak'ın, yarın Üsküdar Cumhuriyet Başsavcılığı'na sevk edilecekleri öğrenildi. 
     




</TEXT>
</DOC>
