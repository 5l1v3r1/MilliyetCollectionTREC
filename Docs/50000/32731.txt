<DOC>
<DOCNO> 32731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur10.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da deprem söylentilerine Vali'den yalanlama 
</HEADLINE>
<TEXT>

     Erzurum Valisi Derya Kadıoğlu, 11 Temmuz gecesi meydana gelen 5.4 büyüklüğündeki depremin ardından üretilen çeşitli söylentilerin asılsız olduğunu belirterek, ''halkımız bu tür söylentilere inanmasın. Kimse depremi önceden kesinlikle tahmin edemez'' dedi. 
     Erzurum'da 11 Temmuz gecesi meydana gelen 5.4 ile 15 Temmuz akşamı 4.0 büyüklüğündeki depremler ve artçı sarsıntılar halkı tedirgin ederken, fısıltı gazetesiyle üretilen ve kulaktan kulağa yayılan birçok yalanın da halkın endişesini artırdığı belirtiliyor. 
     Vali Derya Kadıoğlu, depremle ilgili üretilen bu dedikoduların asılsız olduğunu bildirdi. 
     Kadıoğlu, ''Erzurum'a 50 bin ceset torbası geldi'', ''AKUT'çular Erzurum'a gelmiş'' türünden dedikoduların kendilerine de ulaştığını belirterek, şunları söyledi 
     ''Bu tür dedikoduların hepsi asılsız. Biz halkı bilinçlendirmek için 23 Temmuz Kongresi'nin 82. yıldönümü kutlamalarının ardından, ülke genelinde bu işin uzmanlarını davet ederek, halkı bilinçlendirecek bir toplantı düzenleyeceğiz. Halkımız bu tür söylentilere inanmasın. Kimse depremi önceden kesinlikle tahmin edemez.'' 






</TEXT>
</DOC>
