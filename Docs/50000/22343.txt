<DOC>
<DOCNO> 22343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/spor/ykol.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray istediğini aldı 
</HEADLINE>
<TEXT>

     DOĞAN KOLOĞLU 

     Gaziantep’in en büyük hatası oyunda hamle üstünlüğünü doksan dakika ellerinde tuttukları halde sadece bir kez ikinci yarı depar adamı Erhan Albayrak’ı Taffarel ile yüz yüze getirmesiydi. Dünya’nın her yerinde bir takım bu kadar oyuna hükmederken alternatif ikinci taktiğe geçemiyorsa bu antrenörün dar görüşlülüğünü gösterir. Nitekim Antep dün bu kadar isteksiz bir Galatasaray karşısında rakibinin istediği futbolu oynadı. 
     Galatasaray’da top bölgesinde alıştığımız çoğalma yok, pres yok, orta alan rakibe teslim. Topa giriş zamanlaması kontrolsüz. Topu alan ne yapayım der gibi adam ararken mecburen topu havalandırarak uzaklaştırıyor. Ama ileride ne Hagi, ne Serkan, ne Hasan hava toplarını yeterince kontrol edemedi. Tam 31 dakika Galatasaray’ın pozisyonu yoktu. Bazen Galatasaray alışmadığımız 1-9-1 oynadı. Takım adeta büzülüyordu. Ama Antep, Galatasaray’ın bu yetersizliğini kullanamadı. Israrla Galatasaray’ı ortadan üç oyuncu Fatih, Hasan Özer ve Hakan Bayraktar ile zorladılar. Çok kolay teke tekte adam geçtikleri halde bireysel beceri veya topsuz adam kaçırma ortamını üretemediler. Yani Galatasaray’ın taktiğine boyun eğdiler. Oysa ki, Galatasaray’ın iki golü de Antep’e taktik ders olmalıydı. Hagi sağ içten üç kişiyi eledi. Hatta kaleci Ömer’i boşa yöneltip Serkan’a al - at pası verdi. İkinci golde de Hagi yine topu kaptı, bu kez Hasan Şaş’a dokunmak görevi kaldı. Hakem, Galatasaray’ın iptal ettiği ofsayt golünde haklıydı. Ama Emre’yi Batista’nın biçmesi gole giden adam olduğu için, yüzde yüz kırmızı karttı. Üstelik Batista, Antep’in en yararlı oyuncusuydu. Emre’yi durdurma biçimi ile takım on kişi kalırdı. Ama Galatasaray daha çok faul karambolleri üreten taraftı. Hakem onlara da aynı şekilde daha fazla kart gösterebilirdi. Hakem kuralları uygulama bakımından iki tarafa da biraz eyyamcılık yaptı. İkinci yarı Antep rahatlıkla üç gol atabilirdi. Sahanın en iyisi Taffarel idi. 
     



 SPOR 

























</TEXT>
</DOC>
