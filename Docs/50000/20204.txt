<DOC>
<DOCNO> 20204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur04.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ABD'ye gitti ve "erken seçim" dedi 
</HEADLINE>
<TEXT>

     DYP Genel Başkanı Tansu Çiller, Türkiye'nin mevcut koalisyon hükümetiyle yola devam edemeyeceğini ileri sürerek, ekonomik yasaların çıkarılması ve siyasi reform yapılmasının ardından genel seçimlere gidilmesini istedi. 
     Amerikalı yetkililerle temaslarda bulunmak ve düşünce kuruluşlarında konuşma yapmak üzere Washington'a gelen Çiller, bir grup gazeteciye, Türkiye'deki durum ile ilgili görüşlerini anlattı. 
     Çiller, son ekonomik bunalımdan sonra hazırlanan yeni programla Türkiye'nin uluslararası destek sağladığını kaydederek, ''Türkiye bu son şansı çok iyi kullanmalı. Çünkü başka şansı olmayabilir'' dedi. Hükümetin bu programı uygulayacak gücü olmadığını savunan Çiller, ''Türkiye bu hükümetle yoluna devam edemez. Türkiye'nin krizi aslında siyasi'' diyerek, şunları söyledi 
     ''Siyasi reform yasaları çıkmalı, ardından da yeni bir başlangıç yaparak seçime gitmeliyiz.'' 
     Çiller, ''Mevcut ekonomik durum yeni bir seçimi kaldırır mı '' şeklindeki bir soruya ise, ''Bu hükümetle yola devam edilmesindense seçim olması çok daha iyi. Eğer bu seçimden sonuç alınamazsa yeni bir seçim bile yapılabilir. Yunanistan bile iki defa seçim yaptı. Sonunda istikrarı buldu. Millete güvenmemiz lazım. Demokrasi, millete güvenmek demektir'' karşılığını verdi. 
     Tansu Çiller, ABD'deki görüşmelerinde Türkiye'nin geleceği parlak bir ülke olduğu mesajını vereceğini de söyledi. Çiller, ekonomiden sorumlu Devlet Bakanı Kemal Derviş ile ilgili yorumunun sorulması üzerine, ''Derviş, Türk kamuoyunun gözünde dışardan gelen, tayin edilen birisi olarak algılanıyor. Mesele Derviş değil, hükümet'' dedi. 
     DYP heyetinde yer alan Genel Başkan Yardımcısı Ufuk Söylemez de, gazetecilere yaptığı açıklamada, Türkiye'nin IMF ile görüşme sürecinde olduğunu belirterek, bu yüzden ABD'de yapacakları görüşmelere Türkiye'nin iç siyasetini taşımayacaklarını ve Türkiye'nin ulusal çıkarlarına her durumda kayıtsız şartsız destek verdiklerini söyledi. 
     Bu arada DYP lideri Tansu Çiller'in gelecek hafta salı günü ABD Başkanı George W. Bush'un babası eski Başkan George Bush ile Houston'da bir öğle yemeği yiyeceği belirtildi. 
     
     
     
     
     






</TEXT>
</DOC>
