<DOC>
<DOCNO> 32590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/guncel/gun01.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızır’ gibi yetisti 
</HEADLINE>
<TEXT>

O, bir çiftçi ailesinin yedi çocuğundan biri. Bursla okuduğu Hukuk Fakültesi’ni birincilikle bitirdi. Hızır Acil’de sağlık memuru olarak çalışıyor. Üniversitede kariyer yapmak istiyor 
     ESRA KURT İstanbul 

     İstanbul Üniversitesi’nden mezun olan 10 bin 939 öğrenci, önceki akşam Veliefendi Hipodromu’nda düzenlenen muhteşem törenle yeni bir hayata başladı. Mezunlardan biri vardı ki, onun yaşadıkları bambaşka. Hukuk Fakültesi’ni birincilikle bitiren Tuncay Bozdoğan 23 , yaklaşık sekiz aydır Yalova 112 Acil Yardım ve Kurtarma Merkezi’nde, olaylara "Hızır" gibi yetişerek hayat kurtarıyor. 
     
     Hayali pilot olmaktı 
     Kahramanmaraş’ın Afşin ilçesinde doğan Tuncay Bozdoğan, çiftçilik yapan Ahmet - Meliha Bozdoğan çiftinin yedi çocuğundan biri. Savaş pilotu olmayı hayal ederken, ailesinin isteği üzerine, Kütahya Sağlık Meslek Lisesi’ne girdi. Dört yıllık eğitimin ardından, üniversite sınavlarında da başarılı olup, İstanbul Üniversitesi Hukuk Fakültesi’ni kazandı. 
     Devlet Memurluğu Sınavı’nda tayini Yalova’ya çıktığında, Hukuk Fakültesi dördüncü sınıftaydı. Yalova’da, her ay, 7 - 8 kez nöbet tuttu. Okulun yüzünü sadece sınavlarda görebildi. Her gün trafik kazaları, intiharlar, kalp krizleri, cinayetlerle iç içe yaşayan Bozdoğan, 250 vakaya gitti. 
     
     250 milyon maaşlı 
     İkinci sınıftan beri okul birincisi olduğu için, üniversitenin bursuyla okudu. Sağlık memuru olarak kazandığı 250 milyon lira maaş ise ancak bu yıl bağlandı. Şirinevler’de üç arkadaşıyla 110 milyon lira kirası olan bir evi paylaştı. 
     
En büyük mutluluk      Ellerinde son nefesini verenler olduğu gibi, hayat verdiği insanlar da olduğunu söyleyen Bozdoğan, iyi bir sağlık memurunun, soğukkanlı, pratik, hızlı karar veren, bigilerini geliştiren, ekip çalışmasına uyum sağlayan biri olması gerektiğini söylüyor. Cep telefonunu bile "Alo 112" diye açan Bozdoğan, "İnsanlara yardım etmek beni mutlu ediyor" diyor. 
     Bozdoğan, bir anısını şöyle anlatıyor "Bir ihbar geldi. Teyit ettikten sonra doğruluğuna inanarak yola çıktık. İhbarın asılsız olduğunu gördük. Ambulansla dönerken, yolda bir trafik kazası ile karşılaştık. Hemen müdahale ettik. Olay yerine o kadar çabuk gelmişiz ki çevredekiler bile, Bu ne hız’ diyerek bizi takdir etti." 
     
     Hedefi okulda kalmak 
     Öğretim üyesi olmak isteyen Bozdoğan, birincilikle mezun olmanın kendisine pek bir şey kazandırmayacağını savunuyor. "Birinci olmuşuz ama değeri bilinmiyor" diye konuşuyor. Mesleki deneyiminin Adli Tıp dersinde çok işe yaradığını belirterek, "Savcı olursam, vaka değerlendirmelerini çok daha iyi yapacağım" diyor. 
     Oğullarının mezuniyet törenine katılan Ahmet ve Meliha Bozdoğan, otogardan memleketlerine hareket ederken, çocukları ile gurur duyduklarını söyledi. Çift, "Memleketimize hayırlı uğurlu olsun" dileğinde bulundu. 
     



 GÜNCEL 


















</TEXT>
</DOC>
