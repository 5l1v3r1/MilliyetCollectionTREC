<DOC>
<DOCNO> 47780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/ekonomi/eko04.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefleme 2003’e kaldı 
</HEADLINE>
<TEXT>

Daha önce 2002 yılı başına ertelenen enflasyon hedeflemesine geçiş’, IMF’nin de yeşil ışık yakması sonucu, şimdi de 2003 yılına kalıyor. 2002 yılı için yeni bir para politikası hazırlanıyor 
     HARUN GÜREK Ankara 

     Ekonomik programda, önce ekim ayında, sonra da 2002 yılı başından itibaren geçilmesi öngörülen enflasyon hedeflemesi’nden vazgeçilmesi gündemde. Uygulamanın 2003 yılı başına kalmasına kesin gözüyle bakılıyor. 2002 için de güçlü bir para politikası’ hazırlığı yapılıyor. Merkez Bankası’nın MB bir enflasyon hedefi belirleyerek, bu hedefe yönelik politikaları kullanması anlamına gelen enflasyon hedeflemesi uygulamasından vazgeçilmesi, ABD’deki terör saldırılarının ardından gündeme geldi. 
     
     IMF’den yeşil ışık 
     Konu, Devlet Bakanı Kemal Derviş’in geçen ay sonunda Washington’da yaptığı görüşmeler sırasında da ayrıntılı biçimde ele alındı. MB Başkanı Sürreyya Serdengeçti, enflasyondaki artış ve saldırıların yarattığı belirsizliğin dengeleri etkilemesi nedeniyle, enflasyon hedeflemesine geçilmesinin zora girdiğini söyledi. IMF, görüşmelerde enflasyon hedeflemesine geçilmeli’ ısrarından vazgeçtiği mesajını verdi ve yerine, bu sistem kadar güçlü bir para politikasının geliştirilmesini istedi. 
     Konu MB ve Para Politikası Kurulu PPK üyeleri arasında da yoğun bir biçimde tartışılıyor. Tartışmalara göre, programın bu noktaya gelmesinde kamu ve fon bankalarının gecelik borçlanma piyasasından çıkarılması da önemli bir rol oynadı. 
     
     Hazine’nin işi zorlaştı 
     Kamu bankalarına aktarılan paraların piyasadan çekilmesi için yapılan repo işlemlerinin 21 katrilyona ulaşması ve miktarının azaltılmasının uzaması, Hazine’nin borçlanmasını zorlaştırdı. Bu da programın başarısını olumsuz etkiledi. Enflasyonun da tırmanışa geçmesi enflasyon hedeflemesinin koşullarını ortadan kaldırdı. 
     
Para politikası yenilenecek      Merkez Bankası’ndaki eğilimin hedeflemeden vazgeçilmesi yönünde olduğu öğrenilirken IMF’nin talebi üzerine 2002 yılı için yeni bir para politikası belirlenmesi çalışmalarına başlandı. Bu çalışmalar sonunda, piyasalara monetizasyon olmayacağını gösteren ya da olsa bile hangi süre içinde olacağını net bir biçimde gösteren bir para politikası oluşturulması bekleniyor. Politikanın önemli bir ayağını yine kamu ve Fon bankalarının durumu belirleyecek. Güçlü bir para politikası için bu bankaların kendi aktif - pasif dengelerini kurmaları gerekiyor. Bunun için söz konusu bankaların ya mevduat çekmesi ya da pasiflerini büyütmesi zorunlu görünüyor. Eğer bu bankalar Merkez Bankası’ndan borçlanmayı sürdürecekse, o zaman programda bunun da çok net bir biçimde gösterilmesi gerektiği belirtiliyor. 
     



 EKONOMİ 





















</TEXT>
</DOC>
