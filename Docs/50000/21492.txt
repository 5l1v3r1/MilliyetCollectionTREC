<DOC>
<DOCNO> 21492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/spo02.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe'ye yabancı kredi 
</HEADLINE>
<TEXT>

FIFA tarihinde ilk kez bir takıma kefil oldu. Sarı-Lacivertlilerin dünyaca ünlü UBS Bankası’ndan para almasını sağladı 
     YUSUF KOBAL 

     FIFA, tarihinde ilk kez bir kulübe para konusunda kefil olarak Fenerbahçe’ye İsviçre’nin dünyaca ünlü UBS Bankası’nın kredi vermesini sağladı. Murat Yakın için gelen 4.5 milyon markı dava sürdüğü için bloke eden FIFA, Fenerbahçe’nin başvurusu üzerine Sarı - Lacivertli kulübe teminat mektubu verdi. 
     İSVİÇRE’YE giden Başkan Aziz Yıldırım, FIFA yetkilileri ile görüştükten sonra kredi işlemlerini başlattı. İsviçre Bankası, gerekli evrakları istedi ve Fenerbahçe’nin tüzüğü de dahil olmak üzere belgeler tercüme ettirilip gönderildi. Bankanın kredi miktarını önümüzdeki hafta ödeyeceği belirtildi. 
     
Samsun çıkarması      FENERBAHÇE taraftarları tıpkı Atatürk’ün yaptığı gibi ligin son maçı olan Samsun deplasmanına gemi ile gitmek istediklerini bildirdiler. Bu konuda yönetime başvuran Sarı - Lacivertliler olumlu yanıt alırken, yöneticiler bu isteği yerine getirebilmek için çalışmalara başladılar. Yönetici Mahmut Uslu da maçı İstanbul’a aldırmak gibi bir niyetleri olmadığını söyledi. Bu arada 1907 Fenerbahçeliler Derneği’nin başkanlığına Necdet Ersoy yeniden seçildi. 
     
Andersson icralık oldu      İSVEÇLİ futbolcu bir firmadan aldığı ürünün ücretini ödemediği iddiasıyla icraya verildi. İzmir 5. İcra Dairesi’ne verilen dilekçede, senet bedelinin 87 milyon lira olduğu, gecikme faizi ve tazminatıyla birlikte 169 milyon 733 bin 425 liranın icra yoluyla tahsil edilmesi istendi. 
     
Turizmci Denizli      DAHA önce Çeşme’de otel işleten Mustafa Denizli, bu kez aynı ilçede feribot işletmeciliğine soyundu. Denizli, dört ortağıyla birlikte Herkül Turizm adıyla şirket kurdu, kendisi de Yönetim Kurulu Başkanlığı’nı üstlendi. Şirket, adına kiralanan Çeşme - 1 feribotuyla Çeşme - Venedik arasında feribot işletmeciliği yapacak. 
     
2.5 milyar ceza      FENERBAHÇE’NİN iki hafta önce sahasında Galatasaray ile oynadığı karşılaşmada çıkan olaylar nedeniyle sevk edildiği disiplin kurulu dünkü toplantısında savunmayı değerlendirdi. Kurul, hakem ve gözlemci raporları doğrultusunda sahaya atılan para, çakmak, taş ve tehlikeli maddeler için 2.5 milyar lira para cezası verilmesini öngördü. 
     
Rapajic kalıyor      FENERBAHÇE’NİN Hırvat yıldızı Rapajic, uyum sorununu aştıktan sonra Yugoslav oyuncu Mirkoviç ile birlikte İngiltere’den gelen teklifleri "Türkiye’de çok mutluyuz" diyerek geri çevirdi. Özellikle Rapajic’in Fenerbahçe’den ayrılmayacağını dile getirdiği belirtildi. Bu arada İsrail gazeteleri Lazatic’e B.Jaruselam takımının teklifte bulunduğu yazdı. 
     
Fener'i unutamam      SARI - Lacivertli takımın eski futbolcusu Preko, Fenerbahçe’nin şampiyon olmasından kendisinin de büyük mutluluk duyacağını söyledi. Ganalı golcü, Fenerbahçe’de forma giymenin zorluğunu dile getirirken, "Yaşanan stresi ve olumsuzlukları çok iyi biliyorum. Ancak arkadaşlarım bu sezon müthiş bir performans gösterdiler. Hepsini kutluyorum" ifadelerini kullandı. 
     YÖNETİME kırgın olduğunu da kaydeden Preko, "Ancak taraftarı unutmam imkansız" diye konuştu. Yozgatspor’da iyi işler yaptıklarını belirten Ganalı futbolcu, "Kariyerimde bir çok gol attım. Ama Galatasaray’ı 4-2 yendiğimiz maçta attığım ilk golü hafızamdan silemiyorum" dedi. Preko, Türkiye’deki en iyi golcü olarak Nouma’yı gösterirken "Müthiş yetenekli" yorumunu yaptı. 
     



 SPOR 



























</TEXT>
</DOC>
