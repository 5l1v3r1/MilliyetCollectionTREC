<DOC>
<DOCNO> 40486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur09.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Kapital operasyonu, Mahmut ve İzzet Ceylan gözaltında 
</HEADLINE>
<TEXT>

     İstanbul DGM Cumhuriyet Başsavcılığı'nın, Tasarruf Mevduatı Sigorta Fonu'na TMSF devredilen Bank Kapital'le ilgili yürüttüğü soruşturma kapsamında, bankanın eski Yönetim Kurulu Başkanı Mahmut Ceylan'ın da aralarında bulunduğu 11 kişi gözlem altına alındı. 
     Bankacılık Düzenleme ve Denetleme Kurulu BDDK murakıplarının hazırladığı rapor doğrultusunda soruşturma yürüten İstanbul DGM Cumhuriyet Başsavcılığı, 27 Ekim 2000 tarihinde Fon'a devredilen ve daha sonra Sümerbank çatısı altında birleştirilen Bank Kapital T.A.Ş. yöneticilerinin gözlem altına alınması için polise yazı gönderdi. 
     Bu yazı üzerine bankanın eski Yönetim Kurulu Başkanı Mahmut Ceylan'ın da aralarında bulunduğu 10 kişi, İstanbul Mali Şube Müdürlüğü ekiplerince gözlem altına alındı. 
     Bu arada, İzzet Ceylan'ın da Ankara'da gözaltına alınmasıyla gözaltına alınan kişi sayısı 11'e ulaştı. İzzet Ceylan'ın soruşturmanın yürütüldüğü İstanbul'a gönderildiği bildirildi. 
     DGM Cumhuriyet Savcılığı'nın yürüttüğü soruşturma kapsamında, Bank Kapital'de off-shore dolandırıcılığı olmadığı, ancak var olan şirketlere kredi verilmesi ve daha sonra bu kredilerin grup şirketlerine kaydırılması işlemine rastlandığı, bu şekilde verilen usulsüz kredilerle bankanın 280 trilyon lira zarara uğratıldığı iddia ediliyor. 
     Yönetim Kurulu Başkanlığı'nı Mahmut Ceylan'ın yaptığı, 624 personelin çalıştığı ve 1'i yurtdışında olmak üzere 31 şubesi bulunan Bank Kapital T.A.Ş., BDDK tarafından 27 Ekim 2000 tarihinde Etibank'la birlikte TMSF'ye devredilmişti. 
     Daha sonra, TMSF yönetiminde bulunan Egebank, Yurt Ticaret ve Kredi Bankası, T. Tütüncüler Bankası Yaşarbank, Bank Kapital, ve Ulusal Bank Sümerbank ile birleştirilerek ilk geçiş bankası oluşturulmuştu. Bunun ardından Sümerbank'ın hisselerinin, Oyak Grubu'na devredilmesiyle ilgili anlaşma gerçekleştirilmişti. 
     
     






</TEXT>
</DOC>
