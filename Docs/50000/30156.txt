<DOC>
<DOCNO> 30156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur09.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel seçim istedi.. 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin içinde bulunduğu durumdan çıkmasının tek yolunun ''millete gitmek'' olduğunu söyledi. 
     Demirel, resmi ziyaret için Ankara'da bulunan Umman Dışişleri Bakanı Yusuf Bin Alavi Bin Abdullah'ı kabulünden sonra basın mensuplarının sorularını yanıtladı. 
     Gerçek hakkın ve iradenin sahibi olan milletin, sistemden kopuk yaşadığını ifade eden Demirel, ''İçinde bulunduğumuz durumda millete gidilmeli midir'' sorusuna, ''En kısa sürede gidilmelidir'' karşılığını verdi ve şöyle konuştu 
     ''Hangi televizyonu açsanız, vatandaşın hükümete, devlete güveninin olmadığı yolunda izlenimler alıyorsunuz. Hükümet, ne derece çalışırsa çalışsın, içinde bulunulan durumdan kurtulmak için üzerine düşeni ne derece yaparsa yapsın, genel kanaat bu yöndeyse, o zaman bu elbiseyi giyemezsiniz. Elbiseyi temizliğe göndermeniz gerekir.'' 
     Demirel, seçimlerin Türkiye ekonomisini zora sokacağı yolundaki görüşlerin hatırlatılması üzerineyse, ''Hiçbir şey olmaz'' dedi. Türkiye'nin uluslararası bir sorunu olmadığını ifade eden Demirel, ''Türkiye kendi içinde moralsizliğe, şevksizliğe, itimatsızlığa sürüklendi. Türk halkının kendi hükümetine, rejimine güveni azaldı. Bunu böyle götüremeyiz. Bu durumdan nasıl çıkarız Bunun çözümü seçimdir'' diye konuştu. 
     Demirel siyasete dönüp dönmeyeceği yolundaki bir soru üzerine de şöyle yanıtladı 
     "Eğer ülkenin bana ihtiyacı olduğunu görürsem ve benden görev istenirse bundan kaçmam" 
     







</TEXT>
</DOC>
