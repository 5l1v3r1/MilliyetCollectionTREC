<DOC>
<DOCNO> 20047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur21.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş ilk 6 ay için yüzde 20 zam istemiş 
</HEADLINE>
<TEXT>

     Devlet bakanları Kemal Derviş, Mehmet Keçeciler ve Maliye Bakanı Sümer Oral ile kamu toplu iş sözleşmeleri konusunu görüşmek üzere bugün biraraya gelen Türk-İş Yönetim Kurulu'nun, hükümetten, işçi ücretlerine birinci altı ay için yüzde 20 oranında zam yapılmasını talep ettiği öğrenildi. 
     Alınan bilgiye göre, bugünkü görüşmede hükümetin, işçi ücretlerine birinci altı ay yüzde 18 oranında zam yapılması ve zam farklarının 2002 yılının Şubat ayında ödenmesi önerisini Türk-İş'e yinelediği bildirildi. 
     Bu arada, hükümetin, işçi ücretlerine iki, üç ve dördüncü altı aylar için öngörülen enflasyon oranında zam yapılması, gerçekleşen enflasyonun öngörülen enflasyondan fazla çıkması durumunda bu farkın yüzde 80'inin ödenmesini önerdiği de kaydedildi. Türk-İş ise işçi ücretlerine iki, üç ve dördüncü altı aylar için gerçekleşen enflasyon oranında zam yapılmasında ısrarcı olurken, daha önce talep ettiği ücretlere yüzde 5 oranında refah payı eklenmesi önerisinden vazgeçebileceğini hükümet yetkililerine iletti. Türk-iş Başkanlar Kurulu, yarın toplanarak hükümetin önerisini değerlendirecek. Başkanlar Kurulu'nda alınacak karar, Türk-İş Genel Başkanı Bayram Meral tarafından, 9 Mayıs Çarşamba günü hükümete iletilecek. 







</TEXT>
</DOC>
