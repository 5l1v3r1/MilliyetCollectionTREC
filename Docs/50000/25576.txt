<DOC>
<DOCNO> 25576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko14.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 1. seansta böyle geçti 
</HEADLINE>
<TEXT>

     İMKB Ulusal-100 Endeksi, dünkü kapanışa göre 137.43 puan artışla 1. seansı 11,870.57 puandan tamamladı. 
     Hisse senetleri ortalama yüzde 1.17 oranında değer kazandı. Borsa'da, dün ikinci seansta toparlanan piyasa, günün ilk seansında da mali sektör hisseleriyle çıkışını sürdürdü. 11,822 puan seviyesinde alımlarla başlayan seansın ilk 15 dakikalık bölümünde 11,944 puana kadar yükselen Endeks, ardından kar realizasyonlarıyla gevşemeye başladı. 
     Banka ve holding hisselerinin ön plana çıktığı seansın ilk yarısında işlem hacminde artış gözlenirken, ilk bir saat 11,843 puanla geçildi. 
     İkinci yarıda ise satışlarla birlikte işlemlerin de iyice durgunlaştığı görüldü. Satışlarla 11,722 puana kadar gerileyen Endeks, tepki alımlarıyla yeniden toparlanırken yine mali sektör hisselerinde hareketlilik dikkati çekti. Ulusal-100 Endeks, seansı 11,870.57 puandan tamamladı. 
     Kapanışta mali endeks 289.22 puanlık artışla 17,544.28 puana, sınai endeksi 57.76 puanlık artışla 8,797.57 puana, hizmet endeksi de 30.52 puan artışla 6,671.61 puana yükseldi. 
     Önceki kapanışa göre mali grup hisseler, ortalama yüzde 1.68, sınai grubu hisseler yüzde 0.66, hizmet grubu hisseler de yüzde 0.46 oranında değer kazandı. 
     1. seansta, işlem gören toplam 286 hisse senedinden 160'ı değer kazandı. 45 hisse senedi değer yitirirken, 81 hissenin fiyatında ise değişiklik olmadı. 
     Seansta, 200 trilyon 548 milyar 742 milyon liralık işlem hacmi oluştu. 1. seansta, Yapı Kredi Bankası, Garanti Bankası, Akbank, Doğan Holding ve Doğan Yayıncılık en yoğun işlem gören hisseler oldular. 






</TEXT>
</DOC>
