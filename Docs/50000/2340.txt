<DOC>
<DOCNO> 2340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur23.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkomiser'den Şişli Emniyet Müdürü'ne rüşvet 
</HEADLINE>
<TEXT>

     Mecidiyeköy'deki binası ''Canlı bomba'' Gültekin Koç'un saldırısına uğrayan Şişli İlçe Emniyeti'nin yeni müdürü Yaşar Şahin Güngör'e, ''Bahşiş'' adı altında rüşvet teklif eden Trafik Tescil Büro Amiri Başkomiser Mehmet Göçer, açığa alındı. 
     Şişli İlçe Emniyet Müdürlüğü Trafik Tescil Büro Amiri olan Başkomiser Mehmet Göçer, bombalı saldırıdan sonra Şişli İlçe Emniyet Müdürlüğü'ne atanan Yaşar Şahin Güngör'e, 3 gün önce makamında ''Bahşiş'' adı altında bir miktar para vermek istedi. Bunun üzerine hemen adli memurları çağıran Güngör, kendisine teklif edilen ve içinde 2 milyar 300 milyon lira para bulunan zarf ve olay hakkında zabıt tutturdu. Durumu amirlerine bildiren Güngör, ayrıca Başkomiser Mehmet Göçer hakkında da Şişli Cumhuriyet Savcılığı'na suç duyurusunda bulundu. Yürütülen çalışmalar sonucu, yeni müdürüne ''bahşiş'' adı altında rüşvet teklif eden Başkomiser Mehmet Göçer, açığa alındı. 




</TEXT>
</DOC>
