<DOC>
<DOCNO> 4304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/spor/spo02.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç 43.2 trilyon 
</HEADLINE>
<TEXT>

Fenerbahçe’nin üç yıla yayılan ödemelerine karşın gelirde artış oldu 
     YUSUF KOBAL 

     FENERBAHÇE’NİN, Olağan Yüksek Divan Kurulu’nda 64.5 milyon dolar 43.2 trilyon lira toplam borcu olduğu, 24 milyon dolar alacağı bulunduğu açıklandı. Kulübün 2001’de 26 milyon, 2002’de 15 milyon, 2003’te de 3.5 milyon dolarlık sözleşmelere dayalı borçlarının bulunduğu belirtildi. Ayrıca gelirlerin 31, giderlerin ise 33.3 trilyona ulaştığı ve bütçenin aşılmadığı bildirildi. 
     GENEL Sekreter Vedat Olcay, icraatları anlatıp, naklen yayın gelirinin tahsil edilememesine karşın, Türkiye’deki en az sıkıntılı kulüp olduklarını, bunun da Başkan Aziz Yıldırım’dan kaynaklandığını ifade etti. Olcay, nisan veya mayısta stadın yeni tribününün biteceğini, kulüp idari binasının stada taşınacağını, sosyal tesisler için borçlanma yetkisi isteyeceklerini söyledi. 
     OLCAY, kullanıma sokulacak kredi kartından gelecek yüzde 1 komisyon ile personel maaşlarının karşılanacağını da belirtti. Genel Sekreter, "Fenerbahçe’ye sürekli arazi teklifi yapılmaktadır. Şükrü Saraçoğlu Stadı’nın ışıklandırma problemi için tedbir alınacak. Halka açılmamız ise Fenerbahçe Sportif Şirketler A.Ş. üzerinden olacak" dedi. 
     
     Üyelerden inciler 
     HALİT KIVANÇ, "Çok şükür Oğuz kulübede görev yapıyor. Dilerim, Aykut’a da görev verirler" dedi. 
     HER kongrede uzun uzun konuşmasıyla tanınan İbrahim Esenler, bundan böyle kürsüye çıkmayacağını ilan edince büyük alkış aldı. 
     HULUSİ Altınkol "Galatasaray, KDV’si de dahil, her türlü sahtekarlığın içinde. Beşiktaş borç batağında. Fenerbahçe bizi hiçbir zaman böyle küçültmedi" dedi. 
     BAŞKAN Aziz Yıldırım, Altınkol’un sözlerini tutanaktan çıkarttırdı. 
     YÜKSEL Günay, yıl içerisinde 26 üyelerinin öldüğünü belirterek, "Teker teker hepimiz gideceğiz" dedi ve moral bozdu. 
     
Ahh kafam      FENERBAHÇE Şükrü Saraçoğlu Stadı’ndaki ışık sıkıntısından sonra şimdi de yedek kulübesi ile ilgili sorun ortaya çıktı. Mustafa Denizli’nin "Heyecanlanıp ayağa fırladığım zaman kafamı kulübeye çarpıyorum" demesinin ardından yedek kulübelerinin değiştirilmesi kararlaştırıldı. Bu arada İstanbulspor maçlarının Kadıköy’de oynanması için yapılan başvuruya federasyon yanıt veremedi. 
     
10 gün kaldı      FENERBAHÇE Genel Sekreteri Vedat Olcay, ayak tarak kemiği kırılan Andersson’un on gün sonra antrenmanlara başlayacağını açıkladı. Ülkesinde ameliyat olan ve iyileşme sürecini Göteborg’da geçiren İsveçli oyuncunun hem liglerin ertelenmesinden sağlanan avantaj, hem de sakatlığının hızla iyileşmesi nedeniyle tahmin edilen süreden daha önce sahalara dönebileceği belirtildi. 
     


 SPOR 





























</TEXT>
</DOC>
