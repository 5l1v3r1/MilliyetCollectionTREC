<DOC>
<DOCNO> 14569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun02.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD-Çin arasındaki uçak krizi...Çin öfkeli "ABD özür dilesin" 
</HEADLINE>
<TEXT>

     Çin Devlet Başkanı Jiang Zemin, Amerikan keşif uçağının Çin savaş uçağıyla Güney Çin Denizi üzerinde çarpışması nedeniyle ABD yönetiminin özür dilemesini istedi. Yeni Çin Haber Ajansı'nın haberine göre, Jiang, ''ABD, Pazar günü Çin ve Amerikan uçağı arasındaki çarpışma nedeniyle Çin halkından özür dilemelidir'' dedi. 
     Washington ise EP-3E Aries tipi istihbarat uçağının kendisine iade edilmesinden umudunu kesti. 
     Öte yandan, ABD Başkanı George Bush yönetimi, uçağın 24 kişilik mürettebatının Çin tarafından yargılanmasından da kaygılanıyor. 
     Bu arada, Amerikan keşif uçağının Çin savaş uçağına çarpması ve Çin'in güneyindeki Haynan adasına inmesi üzerine başlayan kriz, Çin toplumunda bir kez daha ABD karşıtı tepkilere yol açtı. Yaşanan krizin ardından ABD aleyhindeki ilk protesto girişimi Pekin'de yapıldı. ABD'nin Pekin Büyükelçiliği binasının yakınına Çin bayrağı ile gelen 3 kişi, polisler tarafından yolda durduruldu. Reuters muhabirinin bildirdiğine göre, öğrenci oldukları anlaşılan 1'i kadın 3 protestocu daha sonra polis eşliğinden olay yerinden ayrıldı. 
     Öte yandan, üniversitelerde panolara Amerikan keşif uçağının Çin hava sahasına girmesini eleştiren yazılar asıldı. Olayın meydana geldiği Haynan eyaletindeki Haikou Üniversitesi'nin duvarları da Amerikan aleyhtarı sloganlarla doldu. 




</TEXT>
</DOC>
