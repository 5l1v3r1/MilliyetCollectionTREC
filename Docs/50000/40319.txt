<DOC>
<DOCNO> 40319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur10.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcının serbest bıraktığı sanıklara medyanın büyük ilgisi 
</HEADLINE>
<TEXT>

     İşadamı Üzeyir Garih'in öldürülmesiyle ilgili yürütülen soruşturma kapsamında gözlem altına alınan ve Eyüp Cumhuriyet Savcılığı'nca sorgulandıktan sonra serbest bırakılan 4 kadından 2'si, basın mensuplarının yoğun ilgisi altında adliyeden ayrıldı. 
     Eyüp Cumhuriyet Savcısı Ali İhsan Demirel'in sorguladıktan sonra serbest bıraktığı kadınların, Suna Taşdelen, Esme Nişancı, Necla Polat ve 17 yaşındaki E.N. olduğu öğrenildi. 
     Basın mensuplarının alınmadığı Eyüp Adliyesi'nden ilk çıkan, Suna Taşdelen oldu. 
     Adliye karakolunda görevli polislerin nezaretinde dışarı çıkan Taşdelen, basın mensuplarının yoğun ilgisiyle karşılaşınca, ''Ben Suna'yım. Benim olayla ilgim yok. Ne olur beni bırakın'' diyerek ağlamaya başladı. 
     İzdiham altında ilerlerken bir ara tökezleyen Suna Taşdelen, bindirildiği polis minibüsüyle adliyeden uzaklaştırıldı. 
     Polislerin arka kapıdan çıktığını belirttikleri diğer 3 kadından biri de, yaklaşık 10 dakika sonra türban bağlayarak normal vatandaş gibi adliyeden çıkarken fark edildi. 
     Bunun üzerine basın mensuplarına beddua ederek yüzünü kapatan kadın, ticari bir otomobile binerek adliyeden ayrıldı. 
     Diğer 2 kadının ise hala adliyede bulunduğu belirtiliyor. 
     Bu arada Üzeyir Garih'in ''katil zanlısı'' olarak aranan firari er Yener Yermez'in, olay sırasında birlikte olduğu öne sürülen Pınar Konuşkan'ın ise Emniyet'te tutulduğu bildirildi. 
     
     
     
     
     
     
     






</TEXT>
</DOC>
