<DOC>
<DOCNO> 10390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sontur04.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda sis yüzünden görüş mesafesi 50 metreye düştü 
</HEADLINE>
<TEXT>

     Ankara-İstanbul karayolunun Bolu Dağı kesiminde yoğun sis yüzünden görüş mesafesi 50 metreye düşerken, trafik ekipleri, sürücüleri megafonla sise karşı uyarıyor. 
     Bolu Bölge Trafik Müdürü İbrahim Taşlı, A.A muhabirine, Bolu Dağı'nda sabah saatlerinden itibaren başlayan yoğun sis yüzünden güzergahta görüş mesafesinin 50 metreye kadar düştüğünü belirterek, ''Trafik ekiplerimiz, sürücüleri megafonla sise karşı uyarıyor'' dedi. 
     İbrahim Taşlı, 9 günlük tatile çıkan sürücülere çağrıda bulunurken, şöyle konuştu 
     ''Bolu Dağı'ndaki trafik yoğunluğu hepimizin malumu. Bu yüzden İstanbul'da kurbanını kesen tatilci, bu trafik yoğunluğunun içinde olmak istemiyorsa tatilin son gününü beklemeden yola çıksın. Yola çıkarken fazla yolcu almasın, aracının bakımını yaptırsın.'' 
     Taşlı, tatil süresince 22 trafik ekibinin resmi ve sivil olarak video kameralı radar araçlarıyla hız kontrolü yaptıklarını da kaydetti. Taşlı, tatil başladıktan sonra meydana gelen 10 maddi hasarlı kazanın 2'sinin yola aniden çıkan bir domuz ve at yüzünden meydana geldiğini bildirdi. Taşlı, Bolu geçişini kullanacak olan sürücülerin Yeniçağ-Gerede kesimlerinde yola aniden çıkan başıboş hayvanlara karşı dikkatli olmalarını istedi. 




</TEXT>
</DOC>
