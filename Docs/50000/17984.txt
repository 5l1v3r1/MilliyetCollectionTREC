<DOC>
<DOCNO> 17984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sondun04.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a "soykırım" dedirtemeyen Ermeniler kızgın 
</HEADLINE>
<TEXT>

     ABD Başkanı George Bush'un 24 Nisan açıklamasında ''soykırım'' sözcüğünü kullanmaması, ABD'deki Ermeni örgütlerinde ''derin hayal kırıklığı'' ve ''kızgınlık'' yarattı. 
     Amerika Ermeni Ulusal Komitesi ANCA , yayınladığı açıklamada, ''Başkan Bush Ermeni soykırımını tanıma yönündeki sözünü tutmadı. Başkan, kaçamak ve örtülü edebi bir terminoloji kullanarak soykırımı gözardı etti'' ifadeleri kullanıldı. 
     Açıklamada, Bush'un sözlerinin ''Ermenilerin beklentilerini karşılamadığı'' belirtilirken, Başkan'a son dönemde mektup yazan 100 Ermeni lobisi mensubu Temsilciler Meclisi üyesinin görüşlerinin de dikkate alınmadığı kaydedildi. 
     ANCA'nın açıklamasında, Bush'un sözlerinin, eski Başkan Bill Clinton döneminde izlenen politikanın devam edeceği anlamına geldiğine, bu çerçevede Türkiye'nin politikalarına destek verileceğinin anlaşıldığına işaret edildi. 
     Bush'un açıklamasının, Yukarı Karabağ barış görüşmelerindeki rolü dahil olmak üzere, ''ABD'nin pek çok konudaki güvenilirliğine zarar verdiğini'' savundu. 
     Amerika Ermeni Asamblesi de, yayınladığı açıklamada, Bush'un ''soykırım'' sözcüğünü kullanmamasının ''büyük bir üzüntü ve hayal kırıklığına'' yol açtığını bildirdi. Asamble, ''Başkan Bush'un açıklamasını yeniden değerlendireceğini ve soykırımı tanıyacağını umduğunu'' kaydetti. Başkanlık seçim kampanyası sırasında Bush, ''Ermenilerin Birinci Dünya Savaşı'ndan sonra çektiği acıların, kendi yönetimi sırasında uygun şekilde tanınacağı'' sözünü vermişti. Bu sözden umutlanan Ermeni lobisi, Bush'un ''soykırım'' sözcüğünü 24 Nisan açıklamasında kullanması için uzun zamandan beri baskı uyguluyordu. 







</TEXT>
</DOC>
