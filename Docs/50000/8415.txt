<DOC>
<DOCNO> 8415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur02.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "MGK toplantısının seçimi maksatlı" 
</HEADLINE>
<TEXT>

     Adalet Bakanı Hikmet Sami Türk, Cumhurbaşkanı'nın hükümete her zaman tavsiyelerde, önerilerde bulunabileceğini belirterek, ''Ancak onun yeri MGK toplantısı değildir'' dedi. Türk, Ankara DGM Cumhuriyet Savcısı Talat Şalk'a, yürüttüğü soruşturma nedeniyle müdahale edilmesinin söz konusu olmadığını bildirdi. 
     MGK toplantısında yaşanan olayla ilgili Bakan Türk, ''Olmaması gerekirdi, oldu'' dedi. 
     Anayasa'nın, Cumhurbaşkanı'na devlet organlarının uyumlu ve düzenli çalışmasını sağlama görevi verdiğini hatırlatan Türk, ''Cumhurbaşkanı devletin başı olarak hükümete her zaman tavsiyelerde, önerilerde bulunabilir. Ancak, onun yeri MGK toplantısı değildir. Cumhurbaşkanı ve Başbakan haftalık olağan görüşmelerinde bu konuları ve diğer konuları görüşebilirler. MGK toplantısının seçimi maksatlı...'' diye konuştu.Cumhurbaşkanı Ahmet Necdet Sezer'in MGK toplantısında ''hükümetin yargıya müdahale ettiği'' şeklinde basında yer alan sözlerinin hatırlatılması üzerine de Bakan Türk, şöyle konuştu 
     'Yargıya müdahale söz konusu değildir. Ankara DGM Cumhuriyet savcısı Talat Şalk hakkındaki inceleme uluslararası kuruluşlardan belge ve bilgi istenirken uyulması gereken mevzuata aykırı hareket ettiği için inceleme başlatılmıştır. Başbakan'ın açıklaması da soruşturmaya ilişkin değil, savcının izlediği bu yönteme ilişkindir. 
     Bu inceleme Sayın Başbakan'ın açıklamasından önce başlatılmıştır. DGM Cumhuriyet Savcısı'na sürdürdüğü soruşturma nedeniyle müdahale söz konusu değildir. Savcı Şalk bilgi sunarken kendisine soruşturma nereye kadar giderse gidin hükümetimizin yolsuzluklarla mücadelede tam desteği arkanızdadır. Beyaz Enerji Operasyonu'na ilişkin bilirkişilerden bazılarının bu konuda daha önce açıklamalarda bulunduklarını bunun da CMUK'a göre bu kişilerin reddine neden olabileceğini hatırlatarak savcıya soruşturmanın selameti açısından bunu değerlendirin dedim.'' 
     Adalet Bakanı Türk, Adalet Bakanı'nın Ceza Muhakemeleri Usulü Kanunu'nun CMUK 148. maddesine göre dava açma talimatı verme yetkisi bulunduğunu da hatırlattı. Türk, Cumhurbaşkanı Sezer'in kamu bankalarının denetimi için Devlet Denetleme Kurulu'nu DDK harekete geçirmesini ise ''Cumhurbaşkanı, yolsuzlukların üzerine gidilmediği izlenimini yaratmak istedi'' şeklinde değerlendirdi. Türk, şöyle devam etti 
     'Anayasa'nın 104. maddesine göre Cumhurbaşkanı'nın isteği üzerine DDK her türlü inceleme, araştırma ve denetlemeleri yapabilir. Bankalar, bugün Bankacılık Düzenleme ve Denetleme Kurulu'nda görev yapan bankalar yeminli murakıplarınca denetlenmektedir. Bazı bankaların Fon'a devrine ilişkin kararlar da murakıpların raporları üzerine alınmıştır. Bankalar sürekli denetlenmektedir. Bunların üzerine DDK'nın harekete geçirilmesinde amaç ne Buna hukuken bir şey söylenemez. Bir anlamda denetimin denetimi yapılıyor.'' 




</TEXT>
</DOC>
