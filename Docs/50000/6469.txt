<DOC>
<DOCNO> 6469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/sontur09.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Rumların iddialarını ciddiye almadı 
</HEADLINE>
<TEXT>

     Başbakan Bülent Ecevit, Türk toplumunun, kabına sığmayan bir toplum olduğunu belirterek, ''Onun için istikrarı, mutlaka dinamik bir ekonomi yapısıyla bağdaştırmamız gerekir'' dedi. 
     Ecevit, Başbakanlık Merkez Binası'ndan ayrılırken, gazetecilerin sorularını yanıtladı. Bir gazetecinin, Yunanistan'da, Kurtuluş Savaşı sırasında Rum soykırımı yapıldığı iddialarının gündeme geldiğini ve 14 Eylül'ün soykırım günü ilan edilmesine ilişkin kararnameyi hatırlatması üzerine Ecevit, ''Dünyada aklı başında hiç kimse bunu ciddiye alamaz. Yunanlıların Anadolu'yu işgalleri sırasında, halka ne kadar zulüm yaptıkları bilinen bir gerçektir, tarihi bir gerçektir. Ciddiye alınacak bir şey değil'' diye konuştu. 
     Türkiye'nin bu konuda Yunanistan'a karşı bir girişiminin olup olmayacağı yönündeki soruya Ecevit, ''Bu ciddiye alınacak birşey değil. Herhalde, Yunanistan'da da aklıbaşında kimseler bu acayip fikri gündemden çıkarırlar'' karşılığını verdi. 
     
     



</TEXT>
</DOC>
