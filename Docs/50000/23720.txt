<DOC>
<DOCNO> 23720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo15.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcular, Dünya Kupası Finalleri için umutlu... 
</HEADLINE>
<TEXT>

     Dünya Kupası grup elemelerinde, 2 Haziran'da Azerbaycan ve 6 Haziran'da da Makedonya ile karşılaşacak olan A Milli Futbol Takımı'nın oyuncuları, iki maçı da kazanacak güçte olduklarını söylediler. 
     Milli takımın Beşiktaşlı oyuncusu Tayfur Havutçu, iki maçı da kendi sahalarında yapmanın avantajına sahip olduklarını belirterek, ''Her iki maç da bizim için önemli. İkisini de kazanırsak, avantaj elde edeceğiz''dedi. 
     İngiltere'nin Aston Villa takımında forma giyen Alpay Özalan, Azerbaycan ve Makedonya'yı yenecek güçte olduklarını söyledi. 
     Dünya Kupası finallerine katılma yolunda iki maçın da önemli olduğunu vurgulayan Alpay, saha avantajının da kendilerinde olduğunu kaydetti. 
     Galatasaray'ın takım kaptanlığını yapan Bülent Korkmaz, Dünya Kupası finallerine gitmek istediklerini, bunun için de önlerindeki 5 maçı da kazanmaları gerektiğini belirtirken, İskoçya'nın Glasgow Rangers takımından İngiltere'nin Blackburn Rovers takımına transfer olan Tugay Kerimoğlu, kısa bir aradan sonra tekrar milli takıma çağrıldığını hatırlatarak, ''Ben seve seve, görevimi en iyi şekilde yaparım. Takım olarak da 47 yıllık özleme son vermek için buradayız'' şeklinde konuştu. 
     Gelecek sezon İtalya'nın İnter takımının formasını giyecek olan Galatasaraylı futbolculardan Okan Buruk, taraftarın yanlarında olmaları halinde, her iki maçı da kazanacaklarını belirtirken, İspanya'nın Mallorca takımına transfer olan Fatih Akyel de, maçların zor geçeceğini, ellerindeki avantajı en iyi şekilde kullanmaya çalışacaklarını söyledi. 






</TEXT>
</DOC>
