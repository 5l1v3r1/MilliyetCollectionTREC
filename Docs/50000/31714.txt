<DOC>
<DOCNO> 31714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sonspo13.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel de uçtu... 
</HEADLINE>
<TEXT>

     Galatasaray'ın milli futbolcusu Fatih Akyel, prensip anlaşmasına vardığı Real Mallorca takımı ile resmi sözleşme imzalamak üzere İspanya'ya gitti. 
     İberia Havayolları'na ait bir uçakla Barcelona'ya giden Fatih'i, Atatürk Havalimanı'nda ailesi ve yakınları uğurladı. Yeni doğan çocuğuna sık sık sarılarak öpen Fatih, yakınlarıyla vedalaşırken duygulu anlar yaşadı. 
     Fatih, burada yaptığı açıklamada, Galatasaray gibi çok sevdiği bir takımdan ayrıldığı için üzüldüğünü belirterek, ''Ancak Avrupa'da oynayacağım için de sevinçliyim. Başarılı olmak için elimden geleni yapacağım'' dedi. 
     İspanyolcayı az da olsa öğrendiğini, uyum sağlayabilmek için de kısa sürede geliştirmek istediğini ifade eden Fatih, ''Avrupa futboluna ayak uydurmak zorundayım. Çünkü burayı kendim seçtim'' diye konuştu. 
     Fatih, Galatasaray'ın, kendisinden boşalan mevki için transfer ettiği Perez'in iyi futbolcu olduğunu kaydetti ve sarı-kırmızılı takımda başarılı olmasını diledi. 
     
     







</TEXT>
</DOC>
