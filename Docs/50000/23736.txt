<DOC>
<DOCNO> 23736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur11.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hürriyet ailesi yasta... 
</HEADLINE>
<TEXT>

     Hürriyet Gazetesi yazıişleri müdürlerinden Doğan Satmış, aynı görevde bulunan arkadaşı Orhan Olcay'ın ani vefatından dolayı Hürriyet ailesinin yasta olduğunu söyledi. 
     Satmış, yaptığı açıklamada, gazetenin sabah toplantısına hazırlandıkları sırada fenalaştığı haberini aldıkları Olcay'ın, tüm müdahalelere rağmen kurtarılamadığını dile getirdi. 
     Güneşli'deki Hürriyet Medya Towers'ta, 10 Mayıs 2001 günü gerçekleşen geleneksel yıldönümü kutlamasında, Olcay'ın ''25. Yıl Plaketi'' aldığını hatırlatan Satmış, ''Kendisi fevkalade bir gazeteciydi, 12 yıldır birlikte çalışıyorduk. Hepimiz şok vaziyetteyiz. Fevkalade üzgünüz. Hürriyet ailesi yasta'' diye konuştu. 
     Hürriyet Gazetesi yazarlarından Yener Süsoy da, Olcay'ın kendisini hep geri plana attığını belirterek, ''Gece-gündüz çalışan, şan, şöhretle alakası olmayan, kendini gizleyen kahraman bir gazeteciydi'' dedi. 
     Olcay'ın, ''magazin dünyasında usta bir yönetici'' olduğunu dile getiren Süsoy, ''Uzun yıllar Hürriyet ailesine hizmet verdi. Kendisi Çetin Emeç ekolünden bir gazeteciydi. Son derece işine saygılı, disiplinli, dürüst bir gazeteciydi. Çok önemli bir kayıp'' şeklinde konuştu. 
     Orhan Olcay'ın son yıllarda tenise merak sardığını ifade eden Süsoy, ''Bu sabah da tenis oynadıktan sonra gazeteye geldi. Toplantı öncesi ellerini yıkamak için lavaboya gitmiş, toplantıya gelmeyince meraklanmışlar. Orada yığılmış kalmış, kendisi tüm müdahalelere rağmen kurtarılamadı'' dedi. 
     Fatih'ten çocukluk arkadaşı olduklarını Olcay ile yıllardır aynı gazetede çalıştıklarını anlatan Süsoy, duygularını şöyle dile getirdi 
     ''Hayatımız beraber geçti, çocukluk arkadaşımdı. Bugün benim doğum günümdü ve öğlene doğru beraber kutlayacaktık. Çok hazin bir tablo, artık benim için doğum günleri bambaşka bir anlam taşıyacak. Ölümün gerçek olduğunu bilmiyordum, şaka gibi geliyordu. Bu sabah 10.00'da öğrendim ki ölüm gerçekmiş...'' 
     Bu arada Türkiye Gazeteciler Cemiyeti'nden TGC yapılan yazılı açıklamada, cemiyet üyesi olan Orhan Olcay'ın vefatından büyük üzüntü duyulduğu belirtildi. 
     







</TEXT>
</DOC>
