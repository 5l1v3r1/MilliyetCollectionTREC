<DOC>
<DOCNO> 31385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/dunya/adun.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir üstündeler 
</HEADLINE>
<TEXT>

Washington’un göbeğinde I. Dünya Savaşı’ndan kalma kimyasal silahların gömülü olduğu ortaya çıktı. Yetkililer durumu 15 yıldır bildiği halde gizlerken, bölgede kanser vakalarının artması panik yarattı 
     YASEMİN ÇONGAR Washington 

     Diyelim ki kentin en pahalı, en nezih semtlerinden birinde, bahçe içinde müstakil bir eviniz var. Günün birinde hükümetin adamları arka bahçenize gelip, "Burayı kazıp kimyasal silah arayacağız" derse ne yaparsınız Ya da Kara Kuvvetleri’ne bağlı mühendisler, ellerinde detektörlerle çocuğunuzun üzerinde yuvarlana yuvarlana büyüdüğü çimenlikteki arsenik miktarının, hayati tehdit oluşturup oluşturmadığını saptamaya çalışıyorlarsa 
     Washington’un kuzeybatısında, Amerikan üniversitesi kampüsüne yakın, yemyeşil ve gayrimenkul fiyatları bakımından başkentin en kıymetli mahalleleri sayılan kesimde yaşayanların başına gelen işte tam da bu. 
     
     1917’den miras 
     Birinci Dünya Savaşı sırasında, Amerikan Üniversitesi kampüsünde kendilerine tahsis edilen 25 hektarlık boş alanı, "kimyasal silah deneme sahası" olarak kullanan ABD Kara Kuvvetleri, burada "arsenik, siyanid fosjen, levisit ve hardal gazı" gibi zehirli maddeler içeren birçok silahı depolamış ve test etmiş. 
     Savaş bitince, bu silahların büyük bölümü, Maryland’eki bir silah deposuna nakledilmiş. Ancak bir kısmı da toprak altında bırakılmış ve bu kamuoyundan gizlenmiş. 
     Bugün hala kentin bu bölümünde, toprağın altında bekleyen bu maddelerin, kampüsün hangi köşelerinde ve çevre sokaklardaki hangi evlerin altında olduğu tam bilinmiyor. Yeraltındaki silahların toplam miktarı da belli değil. Bilinen, yapılan son kazılarda ortaya çıkarılan şişelenmiş hardal gazının halen aktif olduğu ve topraktaki arsenik oranının yer yer, "güvenli" sayılan azami düzeyin 20 katına kadar çıktığı. 
     
     Basının öncülüğü 
     Seksen küsur yıl sonra konunun nihayet üzerine gidilmesi ve mahallelerin taramadan geçmesi ise, "The Washington Post" gazetesi ile "Washingtonian" dergisinin başlattığı kampanya sayesinde oldu. 
     



 DÜNYA 











</TEXT>
</DOC>
