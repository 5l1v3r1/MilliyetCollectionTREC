<DOC>
<DOCNO> 25211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo20.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili Al "Futbol Federasyonu haddini bilmeli" 
</HEADLINE>
<TEXT>

     DSP İstanbul Milletvekili Erol Al, Futbol Federasyonu'nun bundan sonra İstanbul'da milli maç oynatmama kararına tepki gösterdi. 
     Erol Al, yazılı açıklamasında, Futbol Federasyonu Yönetim Kurulu Üyesi Levent Kızıl'ın, ''Bundan sonra İstanbul'da milli maç oynanmayacak'' şeklindeki açıklamasının tüyler ürpertici olduğunu belirterek, ''Bu açıklama tüyler ürperticidir. Türkiye krallıkla yönetilen bir ülke değildir. Haluk Ulusoy ve yönetim kurulu üyeleri de bu ülkenin kralları değildir'' dedi. 
     Federasyon yönetiminin, Gençlik ve Spor İl Müdürü Vedat Bayram'a tepki nedeniyle bu kararı aldıklarını ifade eden Al, şöyle devam etti 
     ''Bu karar futbol tarihimize kara bir leke olarak geçecektir. Futbol Federasyonu kendi işini yapsın, Gençlik ve Spor İl Müdürlüğü'nün yönetimini de il müdürüne bıraksın. Bu tür tehditlerle ve oldu bittilerle hiçbir yere varamazlar. Futbol Federasyonu yönetimi haddini bilmelidir. Türk sporunun merkezi olan İstanbul'u ve İstanbul seyircisini cezalandırmaya hiç kimsenin gücü yetmez. Federasyon yönetimi bunu yaşayarak öğrenecektir.'' 
     İstanbul Milletvekili Erol Al, Futbol Federasyonu yöneticilerinin protokol tribününde, istedikleri sayıda ve istedikleri yerde yer istemelerinin şaşırtıcı olduğunu da belirterek, şöyle dedi 
     ''Zaten kendilerine bakanlar ile aynı sırada yer verilmektedir. Federasyon yönetiminin, protokol tribününü arpalık olarak görme hakkı ve yetkisi yoktur. 
     Bu kafayla giderse, esas olarak Futbol Federasyonu milli maç oynatacak stat bulamayacaktır. Federasyon yöneticilerine, ulusal gururumuz milli takımı kullanarak, Gençlik ve Spor Genel Müdürlüğü ve il müdürlüklerine şantaj yapma olanağını vermeyeceğiz.'' 






</TEXT>
</DOC>
