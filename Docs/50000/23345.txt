<DOC>
<DOCNO> 23345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun04.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Çin kökenli milletvekilini Enerji Bakanlığı'na almadılar 
</HEADLINE>
<TEXT>

     ABD'de Temsilciler Meclisi'nin ilk ve tek Çin kökenli üyesi David Wu'nun, Enerji Bakanlığı'na girmesine izin verilmemesi sıkıntı yarattı. 
     Rusya'yı artık düşman olarak görmediğini belirten ve savunmada ağırlığı Avrupa'dan Asya'ya kaydırarak Çin tehdidine göre yeni strateji geliştiren ABD'de, Çin kökenli milletvekiline yönelik davranışın doğruluğu tartışılıyor. 
     Wu, bakanlığa girmesine izin verilmemesinin ardından, Enerji Bakanı Spencer Abraham'a bir protesto mektubu yazarak, ''Güvenlik görevlilerinin tutumu çelişkili ve rahatsız edici'' dedi. 
     Enerji Bakanlığı'ndan yapılan açıklamada ise, Wu'nun içeri alınmaması, ''sadece basit bir yanlışlık'' olarak ifade edildi. 
     Açıklamada, Wu'ya eşlik etmek üzere bir yetkilinin bakanlık lobisinde beklediği, milletvekilinin garajdan giriş yapmaya çalışırken, gelişinden haberdar edilmeyen güvenlik görevlileri tarafından engellendiği kaydedildi. 
     Wu ise, Enerji Bakanlığı'nda düzenlenen bir törende konuşma yapmak üzere çağrıldığını, garajdaki güvenlik görevlilerinin kendisine ısrarla ''Amerikalı mısın '' sorusunu yönelttiklerini, Kongre kimliğini göstermesine rağmen, içeri girmesine izin verilmediğini anlattı. 
     Bakanlık yetkilileri, kendi bakanlarının bile girişte kimlik göstermek zorunda olduğunu ve Başkan Bush'un talimatı çerçevesinde, gizli bilgilerin korunması için, herkese Amerikan vatandaşı olup olmadığının sorulduğunu savundular. 
     Enerji Bakanlığı, Çin kökenli Amerikan vatandaşı Wen Ho Lee adlı bir nükleer bilimciyi, nükleer silah sırlarını Çin'e sızdırdığı gerekçesiyle 9 ay boyunca yargılamış, sonunda Lee'nin haksız yere suçlandığı ortaya çıkmıştı. 







</TEXT>
</DOC>
