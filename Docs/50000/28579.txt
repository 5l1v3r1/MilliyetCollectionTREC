<DOC>
<DOCNO> 28579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun20.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den tanıdık veryansın "AB içişlerimize karışıyor" 
</HEADLINE>
<TEXT>

     İsrail'de AB'ye karşı duyulan tepki giderek artıyor. 
     AB-İsrail ilişkilerinde sürekli olarak yaşanan krizlere bir yenisi daha eklendi. AB'nin, son dönemde giderek sağa kayan İsrail halkını tekrar sola çekebilmek için, resmi olmayan sol örgütlere milyarlarca dolar transfer ettiği iddiası sağ kesimi ayağa kaldırdı. 
     Sağcı milletvekilleri, AB'yi İsrail'in içişlerine karışmakla suçladılar. 
     Ma'ariv Gazetesi'nde yayınlanan haberin ardından aşırı sağcı Herut Partisi milletvekili Michael Kleiner, Dışişleri Bakanı Şimon Peres'e ''İsrail, AB Büyükelçisini geri çeksin'' çağrısında bulundu. 
     Kleiner, AB'nin Doğu Kudüs'te bulunan Filistin Büyükelçiliğinin de kapatılmasını istedi. Olayın tekrarlamaması için AB'ye karşı son derece sert bir tutum takınılmasını öneren Kleiner, yabancı ülkelerden siyasi amaçlarla para alan İsrail vatandaşlarına ajan muamelesi yapılmasını öngören bir yasa tasarısı sunacağını söyledi. 
     Likud'lu bakan Rubi Rivlin, olayla ilgili olarak derhal resmi bir soruşturma açılması çağrısında bulundu. Rivlin, ''İsrailli sol örgütlere yapılan para yardımı İsrail'in içişlerine yapılan ciddi ve kaba bir siyasi müdahaledir ve bunun İsrail'de yabancı ajanlar çalıştırmaktan farkı yoktur'' dedi. 
     







</TEXT>
</DOC>
