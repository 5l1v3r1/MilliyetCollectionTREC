<DOC>
<DOCNO> 25826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur26.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, çıplak fotoğrafları için suç duyurusunda bulundu 
</HEADLINE>
<TEXT>

     Sanatçı Tarkan Tevetoğlu, avukatı aracılığıyla, ABD'de çekilmiş bazı fotoğraflarının basına sızmasına neden olan 3 kişi hakkında ''şantaj'' iddiasıyla suç duyurusunda bulundu. 
     İstanbul Adalet Sarayı'na gelen Tarkan Tevetoğlu'nun avukatı Süheyl Ataman, Süleyman Şahin, Mustafa Şeker ve ''Ayşe'' adlı bir kadın hakkında, ''Şantaj'' yaptıkları gerekçesiyle hazırladığı suç duyurusu dilekçesini İstanbul Müracaat Savcılığı'na verdi. Basın mensuplarının sorularını önce yanıtlamak istemeyen daha sonra görüntü alınmaması kaydıyla konuşan avukat Ataman, Tarkan Tevetoğlu'nun ABD'de çekilmiş bazı fotoğraflarının basına sızması konusunda 4 kişiden şüphelendiklerini, bu kişilerin şantaj çetesi olduğunu öne sürdü. Avukat Ataman, 4. kişinin kimliği hakkında bilgi vermedi. ''Bu fotoğrafları yayınlayan basın organları hakkında hukuki bir girişimleri olup olmadığı'' sorulan Ataman, birkaç saat içinde hukuki durumun netlik kazanacağını, plak şirketinin yapacağı açıklamayla da hukuki girişimler konusunda bilgi verileceğini kaydetti. 
     

</TEXT>
</DOC>
