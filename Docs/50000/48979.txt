<DOC>
<DOCNO> 48979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sonspo13.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Beşiktaş Veit ile de yollarını ayırıyor... 
</HEADLINE>
<TEXT>

     Beşiktaş, Danimarkalı kaleci Peter Kjaer'den sonra, Alman futbolcu Sixten Veit'ın da sözleşmesini feshetme kararı aldı. 
     Beşiktaş Kulübü İletişim Komitesi Başkanı Mete Düren, A.A muhabirine yaptığı açıklamada, Veit ile kulüp futbol şube sorumlusu Yıldırım Demirören'in bir görüşme yaptığını belirterek, ''Kendisi ile karşılıklı olarak anlaşmaya vardık. Veit ile karşılıklı olarak sözleşmeyi feshedeceğiz'' dedi. 
     Düren, Veit'in sözleşmesini gelecek hafta karşılıklı olarak feshedeceklerini kaydetti. 
     Gençlerbirliği'nde kadro dışı bırakılan Tolga'yı da kadrolarında görmek istediklerini belirten Düren, ''Gençlerbirliği Kulübü Başkanı İlhan Cavcav ile bir görüşme yaptık. Kendisi bize ödemeler konusunda bir teklif verdi. Biz de yönetim kurulu olarak gelecek hafta bunu görüşeceğiz'' diye konuştu. 
     Mete Düren, Polonyalı kaleci Majdan konusunda da Göztepe Kulübü yöneticilerine tekliflerini sunduklarını, İzmir ekibinden yanıt beklediklerini sözlerine ekledi. 
     






</TEXT>
</DOC>
