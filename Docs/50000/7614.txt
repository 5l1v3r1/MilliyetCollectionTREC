<DOC>
<DOCNO> 7614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/dunya/dun02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer'e yalan sorgusu 
</HEADLINE>
<TEXT>

     MEHMET AKTAN Berlin 

     Frankfurt Savcılığı, Almanya Dışişleri Bakanı Joschka Fischer hakkında yalan ifade verdiği gerekçesiyle soruşturma açmaya hazırlanıyor. 
     Savcılık, 1975'te Viyana'da Petrol İhraç Eden Ülkeler Teşkilatı OPEC toplantısına yapılan kanlı baskından hüküm giyen Alman Kızıl Ordu Fraksiyonu RAF teröristi Joachim Klein davasında 15 Ocak günü tanık olarak dinlenen Bakan Fischer'in doğru ifade verip vermediğini saptamak üzere harekete geçti. 
     Fischer bu duruşmada, 1970'li yıllarda Franfurt'ta kaldığı evinde RAF teröristlerini saklamadığını söylemişti. Ancak eski bir RAF teröristi olan Margit Schiller, 1973'te Fischer'in oturduğu binada kaldığını ve kahvaltıya geldiğini belirtmiş, ayrıca bunu yayımladığı anılarında da anlatmıştı. 
     Savcılık soruşturma isteğini önceki gün Federal Meclis Başkanı'na iletti. İç tüzüğe göre Meclis Başkanı ve Dokunulmazlık Komisyonu'na durum bildirildikten sonra 48 saat içinde bir itiraz olmazsa savcılık soruşturmaya başlayabilecek. Eğer soruşturma sonucu dava açma gereği ortaya çıkarsa, o zaman Meclis'in Bakan Fischer'in dokunulmazlığını kaldırmak için karar vermesi gündeme gelecek. 
     Öte yandan Joschka Fischer'in, Filistin Kurtuluş Örgütü "FKÖ"nün kongresine katılmak amacıyla 1969'da, aralarında RAF'ın önde gelen isimleri Andreas Baader ve Gudrun Enssling'in de bulunduğu bir Alman grubuyla Cezayir'e gittiği iddiaları yeni tartışmalara neden oldu. Bu kongrede İsrail'in topyekün imhası kararı alınmıştı. 
     


 DÜNYA 











</TEXT>
</DOC>
