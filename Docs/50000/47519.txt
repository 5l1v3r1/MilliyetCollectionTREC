<DOC>
<DOCNO> 47519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun25.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide komutanı'ndan Amerikan askerlerine gözdağı... 
</HEADLINE>
<TEXT>

     Suudi terörist Usame Bin Ladin'in askeri komutanı, ''Afganistan'daki Amerikan askerlerinin akıbetinin, öldürülen askerlerin cesetlerinin sokaklarda sürüklendiği Somali'dekiler gibi olacağını'' iddia etti. 
     Londra'da faaliyet gösteren ''İslami Gözlem Merkezi''nden elektronik posta yoluyla Associated Press'e gelen mesajda, El Kaide örgütünün ''3 numaralı adamı'' Muhammed Atıf'ın, ''Somali'deki gibi askerleri Afganistan'da sürükleninceye kadar, Amerika yaptığı yanlış hesapları anlamayacaktır'' dediği belirtildi. 
     Bin Ladin'in eğittiği söylenen gerillalar Ekim 1993'te Somali'nin başkenti Mogadişu'da iki ABD helikopterini vurmuştu. Somalili kabile liderini ele geçirmeye çalışan helikopterdeki 18 askerin bazılarının cesetleri, kalabalıklar tarafından caddelerde sürüklenmişti. 
     Bu olaydan sonra ABD, Somali'deki barış gücü askerlerini çekmişti. 
     Kızı Bin Ladin'in oğluyla evli olan Atıf'ın açıklamasının, Afganistan harekatı başladığından beri El Kaide'nin ilk yazılı açıklaması olduğu belirtiliyor. 
     İngiliz hükümetinin raporlarına göre Atıf, 1992 ve 1993'te, ABD ve BM'ye karşı şiddet eylemleri düzenlemek için çeşitli kereler Somali'ye gitti. Bazı istihbarat raporlarına göre de Amerikan askerlerinin sokaklarda sürüklenmesinde de Atıf'ın rolü bulunuyor. 
     İslami Gözlem Merkezi'nin gönderdiği bir başka elektronik posta mesajında da El Kaide'nin Ebu Basir El Masri ismiyle bilinen bir Mısırlı militanının, Celalabad saldırısında Pazar günü öldüğü, iki militanın da yaralandığı belirtildi. 
     İslamcı köktendincilerin ''halkla ilişkiler bürosu'' gibi çalışan merkez, ABD harekatının başlamasından beri sürekli olarak Afganistan'dan savaş haberleri geçiyor. 
     






</TEXT>
</DOC>
