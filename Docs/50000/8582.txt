<DOC>
<DOCNO> 8582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sonspo02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kadıköy'ü seviyor 
</HEADLINE>
<TEXT>

     Fenerbahçe ile Şükrü Saraçoğlu Stadı'nda yarın zorlu lig maçına çıkacak olan Beşiktaş'ın, Kadıköy'deki maçlarda rakibine üstünlüğü bulunuyor. 
     Siyah-beyazlılar, Fenerbahçe ile Kadıköy'de yaptıkları maçlarda ezeli rakibine galibiyet sayısında üstünlük kurdu. Bugüne dek resmi ve özel olmak üzere, şimdiki adıyla Fenerbahçe Şükrü Saraçoğlu Stadı'nda sarı lacivertlilerle toplam 34 kez karşılaşan ''Kara Kartallar'', bu maçların 15'inde sahadan galip ayrıldı. Fenerbahçe bu maçların 10'unu kazanırken, 9 karşılaşma da berabere sonuçlandı. Kadıköy'de, Beşiktaş, attığı toplam 49 gole karşılık, kalesinde 40 gol gördü. 
     Beşiktaş, lig maçlarında da Kadıköy'de Fenerbahçe'ye karşı üstünlük kurdu. Siyah-beyazlılar, Fenerbahçe Şükrü Saraçoğlu Stadı'ndaki 18 lig maçının 6'sında sahadan galibiyetle ayrılırken, 5 kez yenildi, 7 karşılaşmada da taraflar birbirlerine üstünlük sağlayamadı. 
     ''Kara Kartallar''ın lig maçlarındaki 24 golüne, ''Sarı Kanaryalar'' 18 golle karşılık verdi. 
     
     



</TEXT>
</DOC>
