<DOC>
<DOCNO> 36480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/guncel/agun.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuh mu acaba 
</HEADLINE>
<TEXT>

Nuh’un Gemisi’nin arandığı Karadeniz sularında 7 bin 500 yıllık insan iskeleti bulundu. Alman Bild Gazetesi, iskeletin Nuh Peygamber’e ait olabileceğini yazdı 
     Alman Bild Gazetesi, Türkiye’nin Karadeniz sahilinde bulunan 7 bin 500 yıllık bir iskeletin Nuh Peygamber’e ait olabileceğini yazdı. "Karadeniz’de olağanüstü bulgu - Burada Nuh’un iskeleti mi bulunuyor " başlığıyla verilen haberde, Titanic’i bulan 59 yaşındaki Robert Ballard’ın, Northern Horizon Kuzey Ufku adlı araştırma gemisiyle bölgede 2 yıldır büyük tufanla ilgili deliller aradığı da hatırlatıldı. Haberde, denizin dibinde yaptığı araştırmalarda eski yerleşim merkezlerine ve batık gemilere ait parçalar bulan Ballard’ın, Nuh’un gemisinin de yaklaşık 100 metre derinlikte olduğunu tahmin ettiği belirtildi. 
     
Tarihi aydınlatacak      Haberde Ballard’ın, "Son buzul devrinde, buzullar eriyerek denizleri taşırdı. Akdeniz’in suları Marmara Denizi’ni aşarak Karadeniz havzasını doldurdu. Suyun Karadeniz’e dökülüşü, Niagara Şelalesi’nde olduğundan 200 kat daha şiddetliydi" sözlerine de yer verildi. Haberde ayrıca, Nuh’un gemisinin, Karadeniz’de bulunması durumunda, denizin dibindeki zehirli çamur nedeniyle iyi korunmuş şekilde ortaya çıkacağı ve bunun tarihe ışık tutacak önemli bir gelişme olacağı ifade edildi. 
     
"Nuh’un gemisi Sinop’ta olamaz"      Karadeniz Teknik Üniversitesi’nden Prof. Dr. İsmet Gedik, Karadeniz’de tufan olduğu ve Nuh’un gemisiyle bu tufandan kaçtığı iddialarının gerçeğe dayanmadığını belirterek, "Sinop’ta 10-12 bin yıl öncesinin coğrafik haritası incelendiğinde, deniz seviyesinin yaklaşık 100 metre daha düşük olduğu görülür. Dolayısıyla Karadeniz’de dere ve ırmak ağızlarında 100 metreye kadar inildiği zaman bir yerleşim yerine rastlanabilir. Bu doğal bir olaydır. Adada yaşamayan insanların, bir tufandan gemiyle kurtulması söz konusu olur mu Deniz suları yükseldikçe, kaçacakları bir kara hep yanlarında bulunuyor" dedi. 
     



 GÜNCEL 













</TEXT>
</DOC>
