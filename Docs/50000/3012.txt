<DOC>
<DOCNO> 3012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur29.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Safari 1 operasyonu kapsamında Cankurtaran Holding'de inceleme başlatıldı 
</HEADLINE>
<TEXT>

     Paravan şirketler aracılığıyla 60 trilyonluk hayali ihracat olayıyla ilgili "Safari 1" adı verilen operasyon kapsamında, İstanbul DGM’nin isteği üzerine Cankurtaran Holding ve bağlı 29 şirkette Maliye Bakanlığı ile Gümrük Müsteşarlığı müfettişleri tarafından inceleme başlatıldı. 
     İstanbul’da düzenlenen ve işadamı Emin Cankurtaran’ın damadı Mustafa İlhan Arslan’ın da aralarında bulunduğu 5 kişinin tutuklandığı "Safari 1" operasyonuyla ilgili İstanbul DGM’nin başlattığı soruşturma sürüyor. 
     Soruşturmayı yürüten Cumhuriyet Savcısı Ahmet Ayvaz, işadamı Emin Cankurtaran’ın sahibi bulunduğu Cankurtaran Holding ile buna bağlı çoğu tekstil ağırlıklı 29 şirkette, araştırma yapılabilmesi için Maliye Bakanlığı ve Gümrük Müsteşarlığı’ndan müfettiş istedi. Maliye Bakanlığı’ndan bugün İstanbul DGM’ye gelen bir müfettiş çalışmalarına başladı. 
     Araştırmada, bazıları hamal ve şoförlerin üzerine kayıtlı bulunduğu bildirilen ve bir kısmı hayali olan şirketlerde, "hayali ihracat" ve "vergi kaçakçılığı" konularına ilişkin incelemelerde bulunularak, rapor düzenleneceği öğrenildi. 
     Bu arada, soruşturma kapsamında işadamı Cankurtaran’ın da aralarında bulunduğu 7 kişinin ifadelerine başvurulması için bir talimat yazısı düzenlenerek, İstanbul Emniyet Müdürlüğü’ne gönderildiği bildirildi. 
     Soruşturma kapsamında daha önce yakalanan Mustafa İlhan Arslan’ın yanı sıra İlhan Duruk, Sait Müfit Arıkan, Feridun Cahit Kızgınkaya ile Nejat Topkan tutuklanarak cezaevine konulmuşlardı. 
     




</TEXT>
</DOC>
