<DOC>
<DOCNO> 42408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/spor/spo15.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ümit’in günü      MİLAN’A transfer olan Ümit Davala, bugün Udinese maçında ilk kez İtalya Ligi heyecanını yaşayacak. Fatih Terim’in, iki maçta iki beraberliği bulunan Udinese ile rakip sahada TSİ 21.30’da oynanacak karşılaşmada Ümit’i yedekler arasına alması bekleniyor. Inter ise bugün lig sonuncusu Venezia’yı TSİ 16.00’da konuk edecek. Emre ve Okan’ın yine yedek soyunacağı, Hakan Şükür’ün ise kadro dışı kalacağı öğrenildi. Bu arada ABD’deki terör olayları nedeniyle, İtalya’da maçlar 15 dakika geç başlayacak. 
     
Güreşe erteleme      ABD’nin New York kentinde 26 - 29 Eylül tarihleri arasında düzenlenecek Dünya Serbest, Grekoromen ve Bayanlar Güreş Şampiyonası, ileri bir tarihe ertelendi. FILA, ABD Olimpiyat Komitesi ve ABD Güreş Federasyonu yetkilileri dün yaptıkları görüşmede New York ve Washington’da düzenlenen terör olayları nedeniyle bu karara vardıklarını açıklarken, yeni yerin Eylül ayı sonunda belirleneceğini belirttiler. Türkiye, ABD’de yapılan saldırıdan sonra şampiyonayı organize etmek için başvuruda bulunmuştu. 
     
Ayağının tozuyla şampiyon oldu      BALKAN Gençler Atletizm Şampiyonası’nda çekiç atmada Eşref Apak, Akdeniz Oyunları’ndan geldi, 70.40 metre ile rakiplerine fark atarak birinci oldu. 2 bin metre engelli bayanlarda Türkan Erişmiş, Avrupa şampiyonu Rumen atlet Catherina Ofrea’yı geride bırakarak 2. altın madalyayı kazandırdı. 5 bin metre erkeklerde de Abdurrahman Karadağ 15.35.89’luk derecesiyle birinciliği yakaladı. Yüksek atlamada Akın Taner, 400 metrede Özge Gürler, cirit atmada Berna Demirci ve 4 x 100 erkek takımı gümüş madalya aldı. 400 metre engelli müsabakalarında İrem Güzel, Kürşat Çalışkan, 1500 metrede Sabri Kara ise üçüncülüğü elde ettiler. 
     



 SPOR 

























</TEXT>
</DOC>
