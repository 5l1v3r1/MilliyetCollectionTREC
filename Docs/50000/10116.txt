<DOC>
<DOCNO> 10116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/sontur13.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Yeterli döviz rezervimiz var" 
</HEADLINE>
<TEXT>

     Başbakan Bülent Ecevit, ekonomik programın en kısa sürede tamamlanacağını bildirdi. Bankacılık Düzenleme ve Denetleme Kurumu Başkanlığı için birkaç gün içinde atama yapılacağını bildiren Ecevit, kurumun Bakanlar Kurulu'nun ilgili kuruluşu olduğunu söyledi. 
     Ecevit, Başbakan Yardımcıları Devlet Bahçeli ve Mesut Yılmaz ile birlikte Başbakanlık muhabirlerinin bayramlarını kutladı. Daha sonra bir açıklama yapan Ecevit, Türkiye'nin sıkıntılı bir süreçten geçtiğini, ancak yeterli döviz rezervinin bulunmasının ekonominin esenliğe çıkarılması açısından güvence olduğunu söyledi. 
     TL'nin değer kaybının azalmasının ve faizlerdeki artış hızının yavaşlamasının umut verici gelişmeler olduğunu vurgulayan Ecevit, şubat ayında enflasyon hızının kesilmesinin sevindirici olduğunu, ancak bu trendin gelecek bir-iki ay aksayabileceğini kaydetti. Ecevit, "Ama temelde ekonominin sağlam olması, kısa sürede enflasyonda olumlu gelişmenin yeniden sağlanabileceğini göstermektedir" dedi. 
     Başbakan Ecevit, Kemal Derviş'in bakanlığa getirilmesinin iç ve dış kamuoyunda olumlu beklentiler sağladığını belirterek, "Ekonomiyle ilgili bir ekip çalışmalarını yapıyor. Ekonomik programda düzenlemeler kısa sürede sonuçlandırılarcak. İç ve dış kaynakları artırmak için gerekli çalışmalar yapılacak ve yapısal reformlar kısa sürede tamamlanacaktır. Bankacılık reformu ivedilik taşıyor. Somut adımlar atılması zorunludur" diye konuştu. 
     



</TEXT>
</DOC>
