<DOC>
<DOCNO> 8089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/guncel/gun06.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, şüpheli 2500 evi aradı 
</HEADLINE>
<TEXT>

Gaffar Okkan operasyonu sürerken, Hizbullah militanlarının kırsal bölgeye çekildiği belirlendi 
     TOLGA ŞARDAN Ankara 

     Diyarbakır Emniyet Müdürü Ali Gaffar Okkan ve beş korumasının şehit edilmesinin üzerinden bir ay geçti. Polis, her türlü ipucunu değerlendirirken, örgütün özellikle PKK gibi kırsal bölgeleri kullanmaya başladığı ortaya çıktı. Örgütün Şırnak ve Diyarbakır’da kullandığı 12 kırsal sığınağını son anda boşalttığı, polisin de 2 bin 500 evi aradığı belirtildi. Cumhuriyet tarihinin kent merkezindeki en büyük eylemi olan Okkan suikastinin ardından ilk şoku atlatan Diyarbakır polisi seri operasyonlara başladı. 
     
Yeni kan izi      Kanlı eylemin ardından olay yerinde yapılan incelemede bulunan kan izi de, soruşturmayı yapan polisi heyecanlandırdı. Yeşil Cami’nin duvarında ve bahçesinde elde edilen kan izi üzerinde yapılan kriminal incelemede, kanın olayda şehit olan ve yaralanan polislere ait olmadığı anlaşıldı. Kan izinin olayda yaralanan eylemciye ait olabileceği şüphesi üzerine bölgede araştırma başlatan istihbarat ekipleri, camiye 150 metre uzaklıktaki bir apartmanda da yine kan izine rastladı. Apartmanın girişinde ve lamba kenarında kan izi bulunması üzerine polis apartmandaki dairelere baskın yaptı, ancak eylemcilerle ilgili bir sonuç alamadı. Soruşturma sırasında Çınar ilçesi yakınlarında polisle girdiği çatışmada ölen bir Hizbullah militanının üzerinden çıkan malzemelerle, örgütün PKK gibi kırsal bölgede faaliyet göstermeye başladığı da tespit edildi. 
     


 GÜNCEL 















</TEXT>
</DOC>
