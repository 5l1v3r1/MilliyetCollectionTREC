<DOC>
<DOCNO> 16413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sondun06.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder babasının mezarını 57 yıl sonra buldu 
</HEADLINE>
<TEXT>

     Almanya Başbakanı Gerhard Schröder'in,İkinci Dünya Savaşı sırasında Romanya'da ölen babası Fritz Schröder'in mezarı 57 yıl sonra ortaya çıkarıldı. 
     Bild am Sonntag gazetesinin, savaşta ölenlerin izini süren bir Alman kuruluşuna dayanarak verdiği habere göre, 10 ya da 11 Nisan 1944 tarihinde, Fritz Schröder'in de aralarında bulunduğu ölen askerler, Romanya'nın Ceanu Mare köyündeki kilise yakınlarında bir mezara gömüldü. 
     Başbakan Schröder, zorlu savaş yıllarında babası Fritz'in ölümünden günler önce dünyaya gelmişti. Başbakanın annesi Erika Vosseler 87 , gazeteye verdiği demeçte, oğlunun doğumunu anlatırken, ''Göbek bağını kendim kestim'' dedi. 
     Schröder de, babasını özleyip özleyemediği yolundaki bir soruya, ''Bilmiyorum. Psikologlar doğal olarak babasız büyümenin duygusal sorunlara yol açabileceğini söylüyorlar. Ben bunu hiçbir zaman hissetmedim'' yanıtını verdi. 
     Başbakanın ablası Gunhild Kamp-Schröder, Schröder ile birlikte Romanya'nın Cluj kenti yakınındaki mezarı ziyaret etmek istediğini söyledi. Kamp-Schröder, ''Babamızın mezarını ziyaret etmek istediğimde, kardeşim Gerhard'ın bana eşlip edip etmeyeceğini soracağım. Korkarım annemiz için bu seyahat oldukça hüzünlü olacak'' diye konuştu. 
     Gazeteye göre, babasının mezarını yerini öğrenmek için çeşitli kuruluşlarla temasa geçen Kamp-Schröder, geçen hafta bu çabalarına bir yanıt aldı. Ceanu Mare yetkilileri, Fritz Schröder'in silah arkadaşlarıyla birlikte aynı mezara gömüldüğünü söylediler. Fritz Schröder'in mezarının bulunduğu yolundaki açıklamaya rağmen,mezardaki kişilerin kimlikleri hakkında ayrıntılı bir inceleme yapılmadığı kaydedildi. 



</TEXT>
</DOC>
