<DOC>
<DOCNO> 16719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/yazar/sazak.html </URL>
<DATE> 2001/04/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çin mönüsü 
</HEADLINE>
<TEXT>

     Kemal Derviş, çöken IMF programını 10 - 12 milyar dolarlık dış destekle yeniden inşa etmeye çalışırken Brezilya örneğinden hareketle yılın ikinci yarısında ekonominin "hızla" düzelebileceği mesajını veriyor. 
     60 günlük hazırlığın ardından, "para politikası" olmayan programın Piar'ında oldukça başarılı gözüken Derviş, Ankara'daki ikinci atağını ileride yer almayı düşündüğü "siyasi adres"i tanımlayarak yaptı. 
     Ecevit'e bağlı demokratik solda, sosyal demokrat bir kişilik. Ancak solculuğu 60'lardaki gibi algılamayan, piyasa ekonomiyle sosyal devlet anlayışını düşüncede birleştirmiş, eşitliği fakirlikte değil zenginlikte arayan bir teknokrat, Derviş. 
     Çin mönüsü gibi... 
     Biraz ondan, biraz bundan. Açık konuşmayı sevdiği için siyasetteki "partiler üstü" duruşunu da yadırgadığını belirterek bu tuhaflığı kendince yorumluyor 
     "Benim hazırladığım program bu hükümetin. Ancak biraz garip bir durum olduğu da ortada. Uzun yıllar dışarıda olan bir adam Türkiye'ye çağrılıp, bakan yapılıp bu program hazırlatıldı. ABD'de olduğu gibi başkanlık sistemi olsa sorun yok benim durumum parlamenter demokrasi açısından tuhaf ama Anayasa'ya aykırı değil." 
     Derviş bu tuhaflığın ortadan kalkması için uzun vadede "sol" bir partide yer alacağının sinyalini veriyor. 
     DSP'nin ay sonundaki kurultayında Ecevitler'in Derviş'e üyelik teklifini yineleyecekleri kesin. Bakanın önceliği ise, siyaset değil ekonomi. Programa sağlayacağı dış destek, Türkiye'nin yanı sıra kendi geleceğinin de önünü açacak. 
     Dikkat çekici olan, Washington'un yeşil ışığı bir türlü yakmayışıdır. Gece yarısı telefonları, Büyükelçilik bültenleri sonucu değiştirmiyor. ABD yönetimi nedense frene basmış durumda. İktidara güvensizlik ve kamu marifetiyle iç edilen milyarlarca dolar dış borç, yeni kredileri zora sokuyor. 
     Taşıma suyla değirmenin dönmeyeceği nihayet anlaşıldı ama çok geç oldu. Siyasetçi sınıfı ne kadar dirense de Türkiye'nin görünümü Gorbaçov öncesi Rusya'dan farklı değil, köhne yapılanma "Berlin Duvarı" gibi yıkılmadan Derviş'in söylemindeki "düzen değişikliği"ni beklemek hayaldir. 
     AB adayı ülkemizi kaçırdığı fırsatlar açısından İspanya, Yunanistan, Portekiz gibi ülkelerle kıyaslıyoruz. 
     Bir de Çin örneği var 
     Geçen yıl Çin'de gerçekleşen yabancı sermaye yatırımı 40 milyar dolarmış. Son dönemde yatırımlarını ağır sanayie yönlendiren Çin bu sayede Asya krizi ülkelerini sallayan "yeni ekonomi" ürünleri ticaretindeki olumsuzluklardan korunabilmiş. 
     Rant ekonomisiyle Türkiye daha kaç yıl "sanal" büyümeyle halkı uyutabilirdi. Derviş, "Kral çıplak" dedi. O kadar 
     
     





Özal ve Derviş 


Derviş sevabı 


Derviş'e davet 


Polisin güveni 


Futbol sadece futbol değildir 


İlk 100 gün 


Futbol ve politika 


Köy enstitüleri 


Dış destek cepte mi 


Hesaplaşma dönemi 


Yolsuzluk reçetesi 


Çin mönüsü 


Kamuda tasarruf dediğin böyle olur 


Ceza vermekten korkuyoruz 


Yabancıların "raporu" kötü ama "niyeti" iyi 


</TEXT>
</DOC>
