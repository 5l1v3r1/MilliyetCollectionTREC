<DOC>
<DOCNO> 22846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/ekonomi/aeko.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota Başkanı Türkiye’ye geliyor 
</HEADLINE>
<TEXT>

Toyota Başkanı Fujio Cho, Adapazarı fabrikasında süren yatırımı bizzat görmeye geliyor 
     ŞULE YÜCEBIYIK 

     Dünyanın en büyük üçüncü otomotiv üreticisi Toyota Motor Cooperation’un Başkanı Fujio Cho önümüzdeki ay Türkiye’ye geliyor. 
     Haziran ayının ilk haftası içinde gelmeyi planlayan Cho’nun gündeminde öncelikle Adapazarı’nda kurulu bulunan Toyota fabrikasını ziyaret etmek daha sonra da Toyota’nın belli başlı bayiileriyle tanışmak yer alıyor. 
     
     Fabrikayı denetleyecek 
     Cho, Toyota’nın satış ve pazarlama şirketi Toyotasa’ya da bir ziyarette bulunacak ve burada Sabancı Holding Yönetim Kurulu Başkanı Sakıp Sabancı, CEO’su Hazım Kantarcı ve diğer üst düzey yetkililerle temaslarda bulunacak. 
     Ziyaretin asıl amacı, Toyota’nın Türkiye’deki operasyonları hakkında bilgi almak. Bilindiği gibi Toyota, Adapazarı’ndaki fabrikasını Ortadoğu ve Avrupa’nın önemli üretim ve ihracat merkezlerinden biri haline getiriyor. 
     Bunun için 2 milyar doların üzerinde ek yatırım yaparak fabrikanın kapasitesini artıran Toyota, burada yeni Corolla modelinin versiyonlarını üretip ihraç etmeyi planlıyor. 
     
İşçilikten Toyota’nın zirvesine      Toyota’nın 64 yaşındaki başkanı Fujio Cho, göreve geldiği 1999’dan bu yana büyük başarılara imza attı. Otomotiv devlerinin büyük zarar ettiği 2000 yılında Toyota’yı "Japonya’nın en çok kazanan şirketi" haline getiren Cho, 40 yıldan bu yana Toyota’da çalışıyor. İşçi olarak başladığı kariyerini zirvede sürdüren Cho, Toyota Üretim Metodu’nun takipçilerinden. 
     



 EKONOMİ 






















</TEXT>
</DOC>
