<DOC>
<DOCNO> 3925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur07.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da şehitler için tören 
</HEADLINE>
<TEXT>

     Diyarbakır'da makamından ayrıldıktan sonra otomobilinde uğradığı silahlı saldırıda şehit olan Emniyet Müdürü Gaffar Okkan ile 5 polis memuru için Diyarbakır Valiliği önünde tören düzenlendi. 
     Kentin değişik semtlerinden tören alanına gelen vatandaşlar, ellerinde Türk bayrakları ve şehit olan Emniyet Müdürü Gaffar Okkan'ın resimleriyle, ''Katiller bulunsun. Şehitlere uzanan eller kırılsın.'' şeklinde sloganlar atarak terörü lanetlediler. 
     Dicle Üniversitesi Tıp Fakültesi Hastanesi Morgu'ndan alınan şehit cenazeleri eskortlar eşliğinde ambulanslarla tören alanına getirildi. Türk bayraklarına sarılı cenazelere vatandaşlar alkışlarla karanfiller attılar. Törende vatandaşların ve polislerin gözyaşı döktüğü görülürken, şehit yakınları, polisler ve vatandaşlardan bazıları fenalık geçirdi. Fenalık geçirenler ambulanslarla hastanelere götürüldü. Cenaze törenine, saldırının ardından gece Diyarbakır'a gelen Devlet Bakanları Fikret Ünlü ve Edip Safter Gaydalı, İçişleri Bakanı Sadettin Tantan, Çalışma ve Sosyal Güvenlik Bakanı Yaşar Okuyan, çok sayıda milletvekilli, Emniyet Genel Müdürü Turan Genç, Olağanüstü Hal Bölge Valisi Gökhan Aydıner, Diyarbakır Valisi Cemil Serhadlı, Büyükşehir Belediye Başkanı Feridun Çelik ile bölge illerinin Valileri ve Emniyet Müdürleri de katıldı. 




</TEXT>
</DOC>
