<DOC>
<DOCNO> 36757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sonspo15.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kaptanı Ogün "Taraftarlarımız bizi yalnız bırakmasın" 
</HEADLINE>
<TEXT>

     Birinci Süper Ligi'nin ilk haftasında Samsunspor'u 3-0 yenen Fenerbahçe'de, büyük bir sevinç yaşanırken, sarı-lacivertli takımın kaptanı Ogün Temizkanoğlu, Samsunspor'u kendi sahalarında yenerek galibiyet serisini sürdürdüklerini söyledi. 
     Kaptan Ogün, Samsunspor maçında tribünde boşluklar olduğunu, ancak başarılı olmaları için taraftarların kendilerini desteklemesi gerektiğini söyledi. 
     Geçen sezon taraftarların desteğinin büyük olduğunu kaydeden Ogün,sözlerini şöyle tamamladı 
     "Son şampiyonluğumuzu taraftarlarımızın desteğiyle kazandık ve bu kupayı da Samsunspor maçında kaldırdık. Ancak dünkü maçta tribünde büyük boşluklar vardı. Nedeninin bilet fiyatlarının yüksek olmasından kaynaklandığını öğrendim. Bu konuda yorum yapamam. Ancak taraftarlarımızın desteğine ihtiyacımız var. İnanıyorum ki taraftarlarımız gelecek haftalarda tribünleri yeniden doldurur ve geçen sezon olduğu gibi hedeflere birlikte gideriz. Aksi takdirde zorlandığımız maçlarda destek bulamazsak motivasyon kaybederiz ve zorlanırız.'' 
     Ogün, internetteki ''www.oguntemizkanoglu.com'' adresli sitesinde yaptığı açıklamada, geçen sezon kendi sahalarında yaptıkları 17 lig maçını da kazandıklarını hatırlatarak, ''Geçen sezonki seriyi sürdürdük ve Samsunspor'u da kendi sahamızda 3 golle geçtik. Samsunspor maçının geneline baktığımızda iyi futbol oynadığımızı söyleyebilirim. Özellikle ikinci yarıda göze hoş gelen hareketler, tribünlere gelen herkese zevk vermiştir'' diye konuştu. 
     Sezon başında yapılan transferlerle kadronun takviye edildiğini vurgulayan Ogün, şunları söyledi 
     ''Avrupa Şampiyonlar Ligi ön eleme turunda Glasgow Rangers ve ligde de Samsunspor maçında, kadromuzun genişliği ve zorlu mücadelelere hazır olduğumuzu herkese gösterdik. Yedek kulübemiz bir hayli zengin. İlk 11'de yer alan arkadaşlarımız, son derece formda. Bu nedenle yeni sezon için yine iddialıyız. Glasgow Rangers'ı yenip Avrupa Şampiyonlar Ligi'ne katılırsak, bir çeşit maraton olan bu ligde de iddialı olacağız.'' 
     Samsunspor maçında sakatlanmasına da değinen Ogün, ''Darbe geçen sezon bir süre takımdan ayrı kalmama neden olan dizimdeki yere geldi''dedi. 
     Ogün, yeni sezonun kendisi açısından şanssız başladığını belirterek, ''Takımımız sezona iyi başladı, ancak sakatlığım benim için şanssızlık oldu. Dizim için sağlık kontrolünden geçeceğim. Ancak sakatlığın yeri ve ne olduğu herkesçe biliniyor. Ne kadar sürede düzelirim önümüzdeki günlerde netlik kazanacak. Şu an sakatlık yeni olduğu için birşey söylemek çok erken'' diye konuştu. 
     
     
     
     
     







</TEXT>
</DOC>
