<DOC>
<DOCNO> 6605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/dunya/adun.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Timurya’ tartışması 
</HEADLINE>
<TEXT>

Papandreu, Yunan basını tarafından, dışişleri sınavlarında sadece Türk - Yunan yakınlaşmasını savunan diplomat adaylarının başarılı olmasını sağlamakla suçlanıyor. Sınavda Türkiye, Timurya’ kod adıyla geçti 
     TAKİ BERBERAKİS Atina 

     Yunanistan Cumhurbaşkanı Kostas Stefanopulos’un imzasına sunulan, "Anadolu Rumlarının katliama uğratıldığı" şeklindeki iddiaları içeren "soykırım anma günü" kararnamesi Türk - Yunan ilişkilerini geriletirken, Yunanistan Dışişleri Bakanı Yorgo Papandreu da basın tarafından Türkiye ile yakınlaşma siyasetinde "fazla ileri gitmekle" suçlanıyor. 
     Elefteros Tipos gazetesinde dün yayınlanan bir haber - yorumda Papandreu, geçen ekim ayında yapılan dışişleri akademisi bitirme sınavlarını sadece Türk - Yunan yakınlaşmasına taraftar olan diplomat adaylarının başarısına olanak verecek şekilde düzenlemekle suçlandı. 
     Gazete, sınavda adaylara dağıtılan okuma parçasının "Türk - Yunan yakınlaşmasını savunan sert bir propaganda metni niteliğinde olduğunu" yazdı. Okuma parçasının resmi bağlayıcılığı olmaması için metinde Türkiye, "Timurya" Timur’un ülkesi anlamında , Yunanistan ise "Rodanya" olarak geçiyor. 
     Metinde özeleştiri niteliğindeki ifadeler dikkati çekiyor "Uzun yıllar boyunca Rodanya dış politikası Timurya ile ilişkilere kilitlendi siyasetçiler bu politika ile beslendi. Bu politikacılar, medyanın da etkisi ile, Rodanya halkında derin bir anti - Timurya hissini kemikleştirdiler." 
     
     Timurya Avrupa yolunda 
     Belgede Türkiye’nin AB perspektifi için "Gerçekten çok uzun bir yol ancak, Timurya’nın Avrupa ailesi ile bütünleşmesi için mevcut samimi isteğimiz, pratikte kanıtlanıyor" deniliyor. 
     Türk - Yunan yakınlaşması ise şu sözlerle dile getiriliyor "iki ülke arasında ciddi bir ihtilaf tarihi var hatta bazıları iki ülkeyi ebedi düşman olarak tanımlıyor. Ancak, iki ülkeyi son dönemde vuran sel faciaları sonrası vatandaşların yakınlaşmasına paralel olarak, iki ülke dışişleri bakanları arasındaki fevkalade iyi ilişki yeni bir ortam yarattı". 
     Helsinki zirvesinde başlayan AB üyeliği süreci için de, sınav metninde şöyle deniliyor "Uzun yıllar süren kararsızlıktan sonra Timurya ile AB’nin ortak rotası teyid edildi. Timurya’nın istemi, kademeli olarak AB ile bütünleşmektir." 
     Yüksek tirajlı Elefteros Tipos, Papandreu’yu, "genç diplomat adaylarına Türkiye’ye karşı izlediği revizyonist politikayı empoze etmek için, eğitimlerini ve sınavı alet olarak kullanmakla" eleştirdi. Gazete, Papandreu’ya yaylım ateşini şöyle sürdürdü "Dışişlerindeki mevcut personel, yeni Yunan politikası için yetersiz görülüyor. Böylece, Türk - Yunan yakınlaşması taraftarları, eğitim ve sınav ile üretiliyor". 
     


 DÜNYA 










</TEXT>
</DOC>
