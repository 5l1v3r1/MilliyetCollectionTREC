<DOC>
<DOCNO> 1884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/soneko05.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı ve hastalara evlere vergi servisi 
</HEADLINE>
<TEXT>

     İstanbul Defterdarlığı, yaşlılığı veya hastalığı nedeniyle vergi dairelerine gidemeyecek durumda mükellefler için, "Eve Vergi Servisi" kurdu. 
     İstanbul Defterdarı Kadir Boy, 2001 yılı gelir vergisi beyan döneminin 2 Ocak'da başladığını hatırlatarak, 2000 yılındaki gelirleri sadece gayrimenkul sermaye iradından ibaret olanların gelir vergisi beyannamelerini bu ay içinde vereceklerini belirtti. 
     Mükelleflerin tereddütlerini gidermek amacıyla çeşitli planlamalar yapılarak uygulamaya koyduklarını anlatan Kadir Boy, her vergi dairesi nezdinde Vergi Danışma birimleri kurduklarını kaydetti. Defterdar Boy'un verdiği bilgiye göre, Defterdarlık merkez binada ve ek hizmet binası Vatan kompleksinde de Merkezi Danışma Birimleri kuruldu. 
     Telefonla bilgi almak isteyen mükellefler için Alo Maliye 189 ile 0212 514 20 00 44 Hat 1344-1345-1346-1347-1350-1351 dahili numaralı telefonlar mükelleflerin hizmetinde olacak. 
     Alışverişin yoğun olduğu saatlerde, Taksim, Kadıköy, Bakırköy, Üsküdar, Beşiktaş, Kartal ve Eminönü'nde mobil vergi danışma birimleri görev yapacak. Ayrıca, Profilo, Capitol, Galleria, Beylikdüzü Çarşı ve Carrefour Kozyatağı ile Akmerkez'de vergi danışma standları oluşturuldu. Haftanın 7 günü 12.00-22.00 saatleri arasında mükelleflerin beyannamelerinin doldurulmasında, karşılaştıkları tereddütlerin giderilmesinde yardımcı olunacak. 




</TEXT>
</DOC>
