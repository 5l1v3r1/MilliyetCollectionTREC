<DOC>
<DOCNO> 8443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/dunya/dun03.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırmazlık paktı önerisi 
</HEADLINE>
<TEXT>

     Yunan hükümetinin Türkiye’ye karşı izlediği gerginlik politikasına karşılık Yunan kamuoyunun daha "sağduyulu" bir tutuma doğru kaydığı gözleniyor. Rum soykırımı iddiasına karşı çıkan Yunan gazeteleri şimdi de Türkiye ile ilişkilerin yumuşatılması için devreye girdi. 
     Atina’da yayımlanan Elefterotipiya gazetesi, Türkiye ile Yunanistan’ın "saldırmazlık ve silahlanmanın dondurulması anlaşması" imzalamalarını önerdi. 
     Türkiye’de patlak veren siyasi ve ekonomik krizin Türk halkını güç duruma soktuğunu kaydeden Elefterotipiya, bu tür mali çöküntülerin faturasının, parasını alıp kaçan yabancı sermaye tarafından değil, halk tarafından ödendiğini vurguladı. 
     Gazetede, "Türkiye’yi kaderine bırakıp savaş sanayiini çalıştırmak için silahlanmaya iten Amerikalı dostların aksine Yunanlılar, komşu ülkedeki gelişmelerden sevinç duymuyorlar. Yunanistan da bu silahlanma yarışının yarattığı kan kaybını çekiyor ve gerekli sosyal programları uygulayamıyor. Ülkelerimiz ve özellikle halklarımız, bu silahlanma rekabetinden hiçbir şey kazanmıyor, yalnızca süper gücün savaş sanayiinin çıkarlarına hizmet ediyor" ifadesi kullanıldı. 


 DÜNYA 












</TEXT>
</DOC>
