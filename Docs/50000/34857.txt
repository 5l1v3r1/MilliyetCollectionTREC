<DOC>
<DOCNO> 34857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/spor/spo06.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AH ŞU BUROKRASİ 
</HEADLINE>
<TEXT>

Yunanistan, A klasman hakem ve eşlerinin Samos Adası’na yapmak istediği dostluk çıkartması için vize verdi. Ancak Dışişleri Bakanlığı, "Pasaportsuz gidemezsiniz" dedi 
     CEMAL ERSEN 

     KUŞADASI’ndaki 41. Uluslararası Hakem Semineri’ne katılacak A klasman hakem ve eşlerinin Yunanistan’ın Samos Adası’na yapmayı planladığı dostluk gezisi, Dışişleri Bakanlığı’nın "pasaportsuz KKTC hariç, yurt dışına çıkılamaz" görüşü doğrultusunda askıya alındı. MHK’nin, geleneksel geziyi Samos Adası’na yapma fikri, Yunanistan’ın Ankara Büyükelçiliği tarafından "memnuniyetle" karşılanmasına rağmen hayata geçirilemedi. 
     FUTBOL Federasyonu kanalıyla iletilen öneriye Büyükelçilik, "Gideceklerin isimlerini verin. Derhal toplu vize çıkartalım. Pasaporta gerek yok. Yunan hükümeti girişiminizi memnuniyetle karşılayacaktır" yanıtını verdi. Dışişleri Bakanlığı’na müracaatta bulunan yetkililer ise, "Yurt dışına nüfus cüzdanı ile çıkış sadece KKTC’ye yapılır. Hakem ve eşlerinin pasaportsuz Samos’a gitmesi mümkün değil" karşılığını verdi. 
     DOSTLUK çıkartmasının pasaport engeline takılması üzerine MHK harekete geçti. 4 Ağustos’ta yapılması planlanan gezi için 150 kişilik yat kiralayan MHK, konuyu dün Kuşadası’na gelen Federasyon Başkanı Haluk Ulusoy’a iletti. Ulusoy ise öncelikle Dışişleri Bakanı İsmail Cem ile temasa geçeceğini ve iki ülke bakanlıkları arasında yapılacak kısa görüşme sonunda sorunun çözümleneceğine inandığını söyledi. 
     
     Dolarzede hakemler 
     GEÇEN sezon yarı profesyonelliğe geçen ve ödenen maç ücretleriyle Avrupa’da üçüncü sıraya oturan Türk hakemliği, liranın dolar karşısında uğradığı erozyon sonrası 20. sıraya geriledi. MHK, gelişmelerden sonra yüzde 25’lik artış için federasyon başkanına yeni öneri götürmeyi kararlaştırdı. 
     BÜLENT Yavuz, İtalya, Almanya, Fransa, İngiltere gibi ülkelerde hakem ücretlerinin 8 ile 10 bin dolar arasında olduğunu belirtti. Yavuz, "Bizim bu kadar büyük rakamlarda gözümüz yok. Ülkemizin son dönemdeki ekonomik koşulları karşısında ücretlerin artırılması zorunluluk haline gelmişti" dedi. 
     
     Seminer başlıyor 
     41. Uluslararası Hakem Semineri, yerli ve yabancı delegasyonun katılımıyla bugün Kuşadası’nda başlıyor. 7’si FIFA kokartlı, 36 üst klasman, 5 bayan ve 10 FIFA yardımcı hakemin katılacağı seminer 5 Ağustos’a kadar sürecek. Semineri 16 yabancı hakem hocası da izleyecek. 
     



 SPOR 




















</TEXT>
</DOC>
