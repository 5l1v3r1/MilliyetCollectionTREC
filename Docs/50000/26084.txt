<DOC>
<DOCNO> 26084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/soneko01.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Genel Müdürü "Büyük yabancı sermaye süratle gelmeyecek" 
</HEADLINE>
<TEXT>

     Türkiye İş Bankası Genel Müdürü Ersin Özince, kamu bankalarının piyasadan ani çıkışlarının, özel bankaların bankacılık ihtiyacını karşılamasını zorlaştırabileceğini söyledi. 
     Özince, Türk bankalarının da düşük fiyatlarla yabancıların eline geçebileceği yönündeki yorumların hatırlatılması üzerine, ''Ucuz, pahalı kavramı izafi. Herşey satılırken fiyatını bulur. Satış fiyatı, malı iyi değerlendirirseniz iyi olabilir. Bu sizin becerinize kalmış'' dedi. 
     Öncelikle, ekonomide gerektiği kadar bankacılık hizmeti ve bankanın bulunması gerektiğini vurgulayan Özince, ''Bankacılık sistemi çok ciddi bir elemeden geçtiği için ekonominin ihtiyacını karşılayacak, ticaretin ihtiyacını karşılayacak, Türk toplumunun bankacılık ihtiyaçlarını karşılayacak kadar bankacılık hizmetinin hem madden hem de manen verilmesi lazım'' diye konuştu. 
     Bankacılık sektöründe elenme oranının ne olacağını bilemediğini kaydeden Özince, şunları söyledi 
     ''Bu biraz da sermayedarların arzusuna bağlıdır. Kamu, sermayedar olarak diyor ki Ben piyasadaki ağırlığımı azaltacağım , çok güzel. Özel sektör oyuncusu olarak sizin bundan memnun olmanız lazım öyle olabilir. 
     Zaman içinde bunun da yapılması lazım belki ama bunun belli bir program dahilinde yapılması lazım. Böyle yapılmadığını söylemek istemiyorum ancak kamu bankalarının, şu anda zaten bankaların elendiği piyasadan ani çıkışları, özel bankaların, Türk reel sektörünün ve vatandaşın bankacılık ihtiyacını bir anda karşılamasını zorlaştırabilir.'' 
     
     'Bankalar puyasadan çekildikçe..' 
     Kamu bankaları ve kalitesi iyi olmayan bankalar piyasadan çekildikçe, onların yerini özel bankalar ve belki de yabancı sermayeli bankaların doldurmasının da mümkün olduğunu dile getiren Özince, ''Ama bunların çok kısa bir süreç içinde olabileceğini zannetmiyorum. Türkiye'ye finans alanında çok büyük yabancı sermayenin süratle gelmesi beklenmemelidir'' diye konuştu. 
     Özince, ''Orta vadede sektör nasıl bir yapıya kavuşacak '' sorusuna da şu yanıtı verdi 
     ''Ben yabancı bankaların, Türkiye'de ciddi bir istikrar görünmedikçe paylarını artıracaklarını ama sermayelerini de ancak bununla bağdaşık olarak artıracaklarını düşünüyorum. Bazı yabancı banka yatırımcıları, Türkiye'de önemli dinamik kazanmış Türk bankalarına ortak olmak için sermaye getirebilirler ama bunun çok büyük miktarlarda olduğunu düşünmüyorum. 
     Kamu hizmetleri ile ilgili konularda beklediğimiz kadar sermaye gelmez diye endişe ediyorum, örneğin telekomünikasyon konusunda beklediğimiz tutarlar kadar. Halbuki zaten boyutundan şikayet ettiğimiz bankacılık sistemimize, mali sektörümüze gereken sermaye miktarı çok daha boyutludur.'' 
     
     KAmu ciddi bir oyuncu olmuştur' 
     Kamu bankalarının, sektörde, kötü kullanımların dışında önemli bir boşluğu dolduran ciddi bir oyuncu olduklarını da vurgulayan Özince, şöyle konuştu 
     ''Tabii ki kamu bankaları özel bankalardan farksız, hissedarları adına çok etkin işletilmelidir. Onların hissedarı vergi mükellefi. İş Bankası'nın hissedarına sorumluluğu ne ise kamu bankasının hissedarına yönelik sorumluluğu aynıdır. Bunlar verimli işletilmelidir. Özel bankalardan farksız olmalıdır ki fonksiyonlarını iyi yapsınlar, yarın gerekirse aralarından satılanlar olduğunda da çok para etsin. 
     Az para eden bir kamu bankası tasfiyesi veya değeri etkin bir şekilde planlanmayan bir kamu bankası tasfiyesi netice olarak hissedarların da sistemin de yararına olmaz. 
     Bunları yapmak pek kolay değil pek tabii ki. Bunların sorumluluğunu taşıyan kişilerin muhakkak çok buna konsantre olduğu kanaatindeyim.'' 
     
     Garanti'ye yabancı ortak ilgisi 
     Garanti Bankası'nın ana hissedarı Doğuş Holding ile İtalya'nın önde gelen bankacılık grubu Intesa BCI S.P.A arasında Garanti Bankası için ortaklık görüşmelerine başlanması konusu da hatırlatılan Özince, kişisel görüşü olarak şunları söyledi 
     ''Tabii olabilir, çünkü Garanti Bankası Borsa'ya açık ciddi bir oyuncu. Kısa bir dönem içinde çok önemli başarılar kazandı. Bu şirketin de diğer özel Türk bankalarının da şu anda birçok yabancı yatırımcısı zaten var. Ama dinamik stratejik bir ortak Garanti Bankası'na da başka bankalara da ilgi duysa şaşmam. Çünkü Türkiye hala bankacılığın toplum sathında daha çok geliştirilebileceği bir piyasadır. Türkiye'deki banka parametrelerini Portekiz ve İspanya ile karşılaştırırsanız, ne banka şubesi ne müşteri adedinin hedeflediğimiz Avrupa Birliği stantardlarına yaklaşmadığını görürsünüz.'' 






</TEXT>
</DOC>
