<DOC>
<DOCNO> 25521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/yasam/yas04.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri katliamı gözetlemiş 
</HEADLINE>
<TEXT>

Saray Katliamı’nı kapı aralığından saniye saniye izleyen tanığa göre, Nepal Prensi ailesini ne kazayla ne de aşk yüzünden kurşuna dizmiş... 
     DIŞ HABERLER SERVİSİ 

     Nepal’de sarayını kana bulayan aşk katliamı’nın ayrıntıları ilk kez kraliyet ailesine mensup bir görgü tanığı tarafından medyaya sızdırıldı. Adı açıklanmayan ve katliamı açık bir kapıdan izlediği belirtilen akrabanın açıklamalarına göre, Veliaht Prens Dipendra, önce üniformasını giydi ve ardından Uzi ve M - 16 saldırı silahlarıyla ailesini kurşun yağmuruna tuttu. 
     Washington Post gazetesine konuşan görgü tanığı, açıklamaların aksine, Dipendra’yla ailesi arasında, evlilik konusunda bir tartışma yaşanmadığını söyledi. 
     
     Adım adım katliamı anlattı 
     İşte, isminin açıklanmayan görgü tanığının aktardığı dehşet anının ayrıntıları 
     1 - Dipendra, aile toplantısının yapıldığı odadan bir süre ayrıldı. Sonra askeri kıyafetini giymiş ve elinde Uzi ve M - 16 saldırı silahıyla geri döndü. 
     2 - İlk olarak bitişikteki odaya girip babası Kral Birendra’yı vurdu. Bu sırada Kral Birendra’nın yüzünde derin bir şaşkınlık ifadesi vardı. 
     3 - Veliaht Prens, babasını öldürdükten sonra oturma odasında yaklaşık 15 dakika etrafa ateş açtı. Odadakiler ya donup kaldı ya da kaçıştı. Dipendra bir ara silahın kontrolünü kaybedip tavana da ateş etti. Dipendra, olay sırasında hiçbir şey söylemedi ve yüzünde hiç bir ifade yoktu rastgele ateş ediyordu. 
     4 - Daha sonra bahçeye çıktı ve kendisini izleyen annesi Aishwarya ve kardeşi Prens Nirajan’ı öldürdü. 
     5 - Ve yeniden içeri girerek "Silahı bırak, yeteri kadar zarar verdin" diye yalvaran amcası Prens Dhirendra’yı vurdu, ardından Dhirendra’ya yardıma koşan iki kadına teyzesi ve kuzeni kurşun yağdırdı. 
     6 - Tekrar bahçeye çıktı ve ardından silah sesleri duyuldu. Görgü tanığı bu anla ilgili olarak, "Bu onun kendini vurduğu zaman olmalı" dedi. 
     
     



 YAŞAM 





















</TEXT>
</DOC>
