<DOC>
<DOCNO> 42743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/spor/spo05a.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KALECİLERİN HAFTASI 
</HEADLINE>
<TEXT>

5. haftada yaşanan gol kısırlığının sorumluluğunu forvetlerin üstünden alıp, mükemmele yakın oyunlar çıkaran file bekçilerinin hakkını teslim edelim 
     TAMER BAŞLAN 

     Sezon sonunda kolayca hatırlamak üzere, ligin beşinci haftasına bir isim takmaya kalksak, tereddütsüz Kaleciler haftası’ deyip işin içinden sıyrılabiliriz. Malatyasporlu Hakan’ı, Ankaragücülü Da Silva’yı, Trabzonsporlu Metin’i bir kenara koyduktan ve Fenerbahçeli Rüştü, Rizesporlu Kılıç Aslan ve Samsunsporlu Ali Uyanık’ı bir adım öne aldıktan sonra, tüm file bekçileri için "Mükemmele yakındılar" diyebiliriz. Böylelikle, sezonun en az gol atılan haftasında kısırlığın sorumluluğunu forvetlerin üstünden almış olup, bardağın boş değil dolu kısmını görmek için çabaladığımızı da gösterebiliriz... 
     Ligin seyrine gelince Zirvedekilere şaşırmakta olduğumuzu belirtmeden geçemeyiz. Neredeyse her hafta kadrosundan bir oyuncu giden ve yerine yenileri eklenen, iş bu sebeple ruhunu kaybetmesi beklenen Galatasaray’a "Helal olsun valla " dışında ne diyebiliriz Bir, iki, üç derken tam beş hafta geride kaldı. Acaba, Göztepe ve İstanbulspor’un başarılarının devam edeceğinden hala şüphe etmeli miyiz... 
     Daum’un Beşiktaş’ı, taraftarın "Büyük Başkan el salla " selzenişine neden olan istikrarını sürdürüyor da, çabuk irtifa kaybeden Tekelioğlu’nun Trabzonspor’u ve Ersun Yanal’ın Ankaragücü’sü için ne tür seslenişler üretebiliriz Arıca’nın puansız hatta golsüz Malatyaspor’una "Güle güle" demek zamansız olur. Erdoğan hocaya biraz zaman vermeli ve Erken öten horoz’ konumuna düşmemeliyiz. İlk galibiyetlerini alan Samsunspor, Bursaspor ve Antalyaspor için ise, "Daha nice galibiyetler" temennimiz... 
     Futbolseverler olarak ister istemez, bugünden itibaren ligimizi ihmal edip Avrupa Kupaları ile iştigal edeceğiz. Aman ha "İhmal etmek" mastarından ligi ikinci planda gören Fenerbahçeliler alınmasınlar, onlar değil kastettiğimiz. Dört takımımızın da zafer kazanması - hadi abartmayalım - bizi mutlu edecek sonuçlar alması tabii ki, tek dileğimiz. Cumartesi akşamı ise, Türkiye’nin en büyük derbisi var. Şimdiden dostluğadır davetimiz. Bekleriz... 
     



 SPOR 


























</TEXT>
</DOC>
