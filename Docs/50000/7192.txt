<DOC>
<DOCNO> 7192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun04.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD televizyonları günah çıkarıyor 
</HEADLINE>
<TEXT>

     ABD'nin en büyük 5 televizyon kanalının yöneticileri, 7 Kasım 2000 başkanlık seçimi gecesindeki hatalı haberleri nedeniyle Senato'da ifade verirken günah çıkardılar. 
     ABC, CBS, NBC, CNN ve Fox kanallarının yöneticileri, Senato Enerji ve Ticaret Komitesi'ndeki ifadeleri sırasında, seçim gecesi siyasi eğilimlerinden dolayı değil, ''eksik veriler ve rekabet ortamındaki acelecilik'' nedeniyle yanlış haberler verdiklerini kabul ettiler. ABD televizyon tarihinin en büyük siyasi skandalı, seçim gecesinde kilit Florida eyaletinin sonuçlarının açıklanmasında yaşanmıştı. Bütün televizyon kanalları, eksik verilere karşın birbiri ardına önce Demokrat Al Gore'u Florida'nın galibi ilan etmiş, ardından bu açıklamayı iptal etmiş ve sonunda yine eksik verilerle eyaleti Cumhuriyetçi George W. Bush'a vermişti. 
     CBS televizyonunun haber müdürü Andrew Heyward, Senato'daki ifadesinde, ''CBS ve diğer televizyon kanalları, o uzun ve karışık gecede ciddi hatalar yaptı ve bu durumdan dolayı çok üzgünüm'' dedi. Heyward ve diğer televizyon yöneticileri, gerekli önlemleri alarak bundan sonraki seçimlerde benzer yanılgılara düşmeme sözü verdiler. Seçim gecesi aynı verileri kullanan rakip televizyonlar, eyaletlerin hangi aday tarafından kazanıldığı haberini en erken vermek için, sonuçların belirleyici orana ulaşmasını beklememişlerdi. Gore da çeşitli açıklamalarında seçimi ABD televizyonlarının yanlış haberleri yüzünden kaybettiğini söylemişti. 




</TEXT>
</DOC>
