<DOC>
<DOCNO> 10220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sondun07.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan, Yukarı Karabağ için savaşmaya hazır-mış 
</HEADLINE>
<TEXT>

     Ermenistan Savunma Bakanı ve Devlet Başkanlığı Güvenlik Konseyi Başkanı Serc Sarkisyan, Ermenistan ordusunun ''gerekirse Yukarı Karabağ için savaşmaya hazır olduğunu'' söyledi. 
     Sarkisyan, Ermenistan'ın Sesi adlı gazeteye verdiği demeçte, Azerbaycan'a ait Yukarı Karabağ bölgesinin Ermeniler tarafından işgaliyle ilgili olarak, ''Ermenistan ordusunun, Yukarı Karabağ'da 6 yıl süren savaş dönemine göre şimdi daha hazırlıklı olduğunu'' belirtti. 
     Azerbaycan'ı ''askeri çatışmaları kışkırtmaya çalışmakla'' suçlayan Sarkisyan, ''Ermenistan'ın bu meydan okumaya karşılık vermeye hazır olduğunu'' kaydetti. Sarkisyan, Azerbaycan'ın askeri çözüm yolunu seçmesi halinde, ''misillemeden başka bir seçeneklerinin olmayacağını'' söyledi. 
     Yukarı Karabağ sorununun çözümü için dün Paris'te Fransa Cumhurbaşkanı Jacques Chirac'ın himayesinde yeniden biraraya gelen Azerbaycan Cumhurbaşkanı Haydar Aliyev ve Ermenistan Devlet Başkanı Robert Koçaryan'ın soruna barışçı çözüm bulma niyetlerini dile getirmişlerdi. 




</TEXT>
</DOC>
