<DOC>
<DOCNO> 21889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/spor/spo05.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOLDA SEKİZ YABANCI 
</HEADLINE>
<TEXT>

Federasyon, kulüplerin baskısı sonucu önümüzdeki sezon kuralı değiştirdi. 2001-02’de beş yabancı sahada, bir yabancı yedek kulübesinde, iki yabancı da tribünde olacak 
     GÖKAY AKIN 

     FUTBOL Federasyonu dün yaptığı toplantıda önümüzdeki sezon ilk kez start alacak Süper Lig’de yer alacak takımlara 8 yabancı futbolcu ile sözleşme imzalama hakkı tanıdı. 2001 - 2002 sezonunda beş yabancı sahada, bir yabancı yedek kulübesinde, iki yabancı da tribünde olacak. Kulüpler sözleşme imzaladığı her yabancı futbolcu için altyapı fonuna 30 milyar lira ödeyecek. Toplantıda kulüplerin Süper Ligi 20 takımla oynama talebi ise reddedildi. 
     FEDERASYON, Süper Lig’in 10 Ağustos 2001’de başlayıp 12 Mayıs 2002’de sona ermesini kararlaştırdı. İkinci Lig A Grubu’nda 20, B Grubu’nda onar takımdan oluşan beş grup mücadele edecek. Üçüncü Lig’de 90 takım yer alacak. Bu arada ikinci başkan Ata Aksu, "Spor konseyi yasa tasarısıyla ilgili kulüplerin ortak tavırlarına teşekkür ederiz. Özerkliklerine sahip çıkıyorlar. Umarım meclis bizi UEFA ve FIFA’nın yaptırımları ile yüz yüze bırakmaz" dedi. 
     
Federasyon da kemer sıkıyor      CEMAL ERSEN 

     YILLARDIR özerk federasyon çatısı altında yurt dışı seyahatler, ekstra otel harcamaları, bütçeden karşılanan cep telefonu faturaları ve keyfi personel alımı ile dikkatleri üzerine çeken Futbol Federasyonu, "kemer sıkma" politikası başlattı. Başkan Haluk Ulusoy imzası ile tüm birimlere tebliğ edilen tasarruf genelgesi 18 trilyon 825 milyarlık bütçenin tükenmesi sonucu yayınlandı. 
     10 maddelik genelgede her türlü harcamalarda tasarruf yapılması öngörülürken, malzeme alımı, yeni yatırım, promosyon malzemesi yaptırılması gibi giderlere kesin yasak konuldu. Ayrıca FIFA, UEFA ve daha önce federasyon tarafından planlanmış olanların dışında, hiçbir yurt içi ve dışı organizasyon yapılmayacak. Kafilelere konuk alınmayacak, direkt telefon hatları kapatılacak. 
     



 SPOR 





























</TEXT>
</DOC>
