<DOC>
<DOCNO> 16956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/guncel/agun.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin gölgesi hayatımıza düşmeye başladı 
</HEADLINE>
<TEXT>
Vatandaş göçüyor 
Türkiye'de yarınını görememekten yakınan gençler ve yeni evli çiftler, Yeni Zelenda, Kanada ve ABD konsolosluklarının kapısında kuyruk oluşturuyor 
     PERVİN METİN İstanbul 

     Konsolosluk ve büyükelçiliklere akın eden vatandaşlar, tercihlerini ağırlıklı olarak Yeni Zelanda, Kanada ve ABD'den yana kullanıyor. Yeni Zelanda Büyükelçiliği'ne göçmenlik için günde ortalama 500 telefon geliyor. Başvuranlar, genellikle dişçi, doktor ve öğretmen olmasına karşın, Yeni Zelanda'da tarım da dahil her işi yapabileceklerini söylüyor. 
     
     'Ne iş olsa yaparız' 
     1990'da çıkarılan göçmenlik yasasıyla her yıl 250 bin kişiyi kabul edebilen Kanada'ya bu yıl yapılan 15 bin başvurunun yarısını Türkler oluşturuyor. Bugüne kadar ABD’ye yerleşenlerin sayısı da 1500'ü buluyor. Krizden önce Kanada'yı daha çok öğrenciler tercih etse de, son iki aydır başvuranların çoğu evli çiftlerden oluşuyor. Her yıl 50 bin kişiye yeşil kart veren ABD'ye gitmek isteyen Türkler'in sayısı da 33 bini aşıyor. 
     
İndirimli bayat ekmek kapışılıyor      Ekonomik kriz yüzünden maddi sıkıntılar çeken dar gelirli vatandaşlar, yüzde 50 indirimle bayat ekmekleri satan fırınlara akın ediyor. İndirimli bayat ekmek satışına öncülük yapan Kocaeli'nin Karamürsel ilçesinde, öncelikle belediyeye ait fırınlar, ardından da özel sektör fırınları önünde kuyruklar oluşuyor. Taze ekmek 125 bine bayatı ise 60 bin liraya satılıyor. 
     
Döviz kredisine mahkeme freni      İzmir'de dolar kredisiyle otomobil alan Reşat Gençtürk ile Eskişehir'de mark bazında konut kredisi alan Nazan Kama, zarara uğradıkları iddiasıyla açtıkları davayı kazandı. Taksitlerin dalgalı kurdan ödenmesinin tüketici haklarını ihlal ettiğini savunan Gençtürk dolar borcunu 687 binden ödeyecek. Kama ise 1670 mark’lık borcuna karşılık 501 milyon TL verecek. 
     


 GÜNCEL 




















</TEXT>
</DOC>
