<DOC>
<DOCNO> 47600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur26.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT'den şarbon genelgesi... 
</HEADLINE>
<TEXT>

     Posta ve Telgraf Teşkilatı PTT Genel Müdürlüğü, ''şarbon'' bakterisine karşı önlem amacıyla tüm çalışanlardan, gönderilerin kabulünden sevkine kadar her türlü aşamada dikkatli olmalarını istedi. 
     Genel Müdürlüğün, il müdürlüklerine gönderdiği genelgede, ABD'deki ''şarbon'' vakalarına benzer bir tehlikenin yaşanmamasına karşın, bu konuda kamuoyunun gösterdiği hassasiyetin dikkate alınması istendi. 
     Geçmişte olduğu gibi kamu kurum ve kuruluşlarında kritik görevlerde çalışan personele ait gönderilere karşı dikkatli olunması istenilen genelgede, bu tür maddelerin posta yoluyla gönderilebileceğinin gözardı edilmemesi istendi. Genelgede, üzücü olayların PTT teşkilatında meydana gelmesinin önlenebilmesi amacıyla posta maddelerinin kabulünden sevkine, gelen postaların açılmasından, ayrım ve dağıtım işlemine kadar her türlü safhasında denetim ve kontrollerin dikkatli yapılması gerektiği kaydedildi. 
     Genelgede, kabul ve dağıtım işlemleri sırasında dikkat edilmesi ve uyulması zorunlu olan kurallar da sıralanarak, çalışanlar uyarıldı. 
     Kabul sırasında, normalden farklı şekilde ve boyutları ile uyumsuz ağırlığa sahip olan gönderilere dikkat edilmesi gerektiği vurgulanan genelgede, üzerinde delikler olan, ambalajında yağ lekesi bulunan, içinden çeşitli sesler gelen gönderiler ile üzerinde ''kişiye özel, gizli'' gibi sınırlayıcı ibareler olan gönderilere karşı hassas olunması istendi. 
     Yazıda, şüphelenilen gönderiye temas edilmemesi, postanın ayrı bir yere konularak, güvenlik şeridi oluşturulması gerektiğine dikkat çekilerek, yetkili mercilere bilgi verilmesi isteniyor. 
     






</TEXT>
</DOC>
