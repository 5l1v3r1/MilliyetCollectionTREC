<DOC>
<DOCNO> 19410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur16.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'li Işıkgöz ailesine 152 milyar tazminat 
</HEADLINE>
<TEXT>

     Şanlıurfa'nın Siverek ilçesinde ve İzmir'de Kızılay kan merkezlerinden alınan kanın AIDS'li çıkması üzerine, AIDS'e yakalanan iki aile de, başlattıkları hukuk savaşını kazandılar. 
     İzmirli Oyal ailesinin açtığı davayı 1998 yılında kazanmasının ardından, Şanlıurfa'nın Siverek ilçesinde yaşayan Işıkgöz ailesi de Sağlık Bakanlığı ve Kızılay Genel Müdürlüğü aleyhine açtığı davayı kazandı. 5 yıldır devam eden dava sonucunda Işıkgöz ailesi toplam 152,5 milyar tazminat alacak. Işıkgöz ailesi 142 milyar 500 milyon maddi, 10 milyar lira da manevi tazminat alacak. 
     Şanlıurfa Kızılay Kan Merkezi'nden, 1996 yılında verilen AIDS'li kanın, sezaryenle doğum sırasında kullanılması nedeniyle Müzeyyen Işıkgöz ile kızı Rukiye Işıkgöz, hastalığa yakalanmıştı. Aile, 1996 yılında 15 milyar lirası manevi, 95 milyar lirası maddi olmak üzere, Sağlık Bakanlığı ve Kızılay aleyhine 110 milyar liralık tazminat davası açmıştı. 
     Yaklaşık 3 yıl süren dava sonunda yerel mahkeme, 15 milyar liralık manevi tazminatın ödenmesine, ''ölüm'' olmadığı gerekçesiyle maddi tazminatın reddine karar vermişti. 
     Ailenin temyiz başvurusu üzerine Yargıtay 4'üncü Hukuk Dairesi, manevi tazminata ilişkin kararı onarken, maddi tazminata ilişkin hükmü bozmuştu. Şanlıurfa 2. Asliye Ceza Mahkemesi'nin Şanlıurfa Kızılay Kan Merkezi görevlilerinden Neriman Edhemoğlu ve Necmeddin Kılıç hakkındaki beraat kararını usul ve yasaya uygun bularak onayan Yargıtay 2. Ceza Dairesi, Kızılay Kan Merkezi Müdürü Naci Bilgin'in beraatine ilişkin kararı ise oybirliğiyle bozdu. Davanın ceza ile ilgili bölümü Şanlıurfa 2. Asliye Ceza Mahkemesi'nde devam ediyor. 
     Müzeyyen Işıkgöz'ün dünyaya getirdiği Rukiye Işıkgöz, 23 Şubat 2000 tarihinde hayatını kaybetmişti. Kararın, Yargıtay 4'üncü Dairesi'nce bozulması üzerine, dava yeniden görülmeye başlandı. AIDS'li Rukiye'nin ölmesi üzerine aile, 160 milyar liralık ek maddi tazminat talep etti. 
     1996'da İzmir'in Torbalı Devlet Hastanesi'nde prematüre olarak doğan Yiğit Oyal, tedavi için getirildiği İzmir Behçet Uz Çocuk Hastanesi'nde kan ve plazma ihtiyacı, İzmir Kızılay Kan Merkezi'nden sağlanmıştı. Ancak Yiğit'e verilen kan, tahlil sırasında, AIDS'li çıkmış, kanı İzmirli bir müteahhidin Kızılay'a verdiği belirlenmişti. Teşhisin ardından aile savcılığa başvururken, dönemin Sağlık Bakanı Yıldırım Aktuna hakkında açılan davada, dokunulmazlık gerekçesiyle takipsizlik kararı verilmişti. AIDS'li kan verdiği iddiasıyla aleyhinde 75 milyar liralık manevi tazminat davası açılan Kızılay Genel Müdürlüğü ile Sağlık Bakanlığı hakkındaki manevi tazminat davasında 1998 yılında Bakanlık hakkında ''görevsizlik'' kararı veren İzmir 3. Asliye Hukuk Mahkemesi, Kızılay'ı, faizleriyle birlikte yaklaşık 75 milyar lira manevi tazminat ödemeye mahkum etti. Yargıtay, hükmü onadı. 







</TEXT>
</DOC>
