<DOC>
<DOCNO> 36242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/soneko14.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB tekstil sektör kurulu toplandı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ülkede yaşanan ekonomik sorunların aşılabilmesinde en önemli adımların üretim, istihdam ve ihracatı artırmak olacağını söyledi. 
     Hisarcıklıoğlu, Tekstil Sektör Kurulu toplantısının basına kapalı bölümünde yaptığı konuşmada, Türk tekstil sektörünün ihracattaki payı ve istihdama katkısı bakımından, ülke ekonomisinde önemli yeri olduğunu ve dünyada rekabet üstünlüğü sağlayacak düzeye ulaşmış bir sektör durumunda bulunduğunu söyledi. Hisarcıklıoğlu, Türkiye'nin dünyanın en büyük altıncı pamuk üreticisi olmasının, Türk tekstil ve konfeksiyon sanayii için her zaman önemli rekabet üstünlüğü sağladığını da söyledi. Kalkınma için lokomotif sektörlerden birisi durumunda bulunan tekstil sektörünün, Türk girişimcilerinin üstün gayret ve özverileri ile bugünkü noktaya geldiğini belirten Hisarcıklıoğlu, şöyle devam etti 
     ''Bizler de TOBB olarak Eximbank'a aktardığımız 100 milyon dolarlık KOBİ ihracat kredileri ile sektörümüzü biraz olsun rahatlatıcı girişimlere destek verdik. Desteğin yanı sıra geçtiğimiz ay bölge ziyaretlerinin bir kısmını gerçekleştirmiş ve bölgelerdeki reel sektör temsilcilerini dinleyerek, sektörel sorunlar hakkındaki görüş ve çözüm önerilerini almış bulunuyoruz.'' 
     TOBB Başkanı Hisarcıklıoğlu, ziyaretleri takiben, sektör kurul toplantılarının planlandığını ve öncelikli sektörlerin tekstil, inşaat, otomotiv ve turizm olarak belirlendiğini söyledi. Hisarcıklıoğlu ilgili bakanların ve sektör temsilcilerinin bugün buradaki, bu çözüm platformunda biraraya gelmelerinin sağlandığını kaydederek, ''Bizce bu buluşma, hem hükümetimizin reel sektöre verdiği desteğin somut bir göstergesi hem de çözüme ulaşmada atılmış önemli bir adım olması açısından son derece kıymetlidir'' dedi. 







</TEXT>
</DOC>
