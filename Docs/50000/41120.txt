<DOC>
<DOCNO> 41120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sondun01.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
En şık ve en rüküş ünlüler seçildi... 
</HEADLINE>
<TEXT>

     Ünlüler dünyasının en şık ve rüküş isimleri seçildi. Angelina Jolie, Cameron Diaz, Gwyneth Paltrow, Sarah Jessica Parker, Kate Hudson ve Russel Crowe moda eleştirmenlerinden tam not alırken, Christina Aguilera, Leonardo DiCaprio ve Goldie Hawn moda dersinden sınıfta kaldı. 
     People dergisinin internet sitesi, geleneksel ''En Şık ve Rüküş Ünlüler'' anketinin sonuçlarını duyurdu. Ankete göre, Oscar adayı aktris Kate Hudson, moda eleştirmenlerinin gözdesi oldu. Sanatçının giysileri için, ''mükemmel bir ustanın elinden çıktığı belli'' yorumu yapıldı. 
     Hollywood modasını yaratan diğer isimler arasında, Gwyneth Paltrow, Britney Spears, Cameron Diaz, Ben Stiller, Jennifer Aniston, Jennifer Lopez, Elizabeth Hurley, Lucy Liu ve Sarah Jessica Parker yer aldı. 
     Paltrow için ''şıklık ve sporu buluşturan bir isim'' tanımlaması yapılırken, Sarah Jessica Parker'ın yakasındaki şık bir gül bulunan göğüs dekolteli kıyafeti için de, ''Tam anlamıyla moda akımı yaratan bir isim ve harika bir giysi'' denildi. 
     Ankette, ''en şık erkek ünlü'' ise Russel Crowe oldu. Sinema dünyasının ''gladyatörü'', ''ister flanel bir gömlek, ister kot pantalon, isterse smokin giysin, hepsini yakıştırıyor'' sözleriyle tam not aldı. 
     Derginin ''rüküşler'' listesindeki Britney Spears, Angelina Jolie,Courtney Love ve Drew Barrymore, bu yıl şıklığa terfi etti. 
     Oscarlı oyuncu Jolie'nin, ''Frankeştayn'ın gelini görüntüsünden tanrıça güzelliğinde şık bir kadına'', Barrymore'un ise ''yataktan fırlamış yaramaz çocuktan zarif bir genç kadına'' dönüştüğü yorumu getirildi. 
     
     Ve rüküşler... 
     Hollywood ünlüleri arasında bazıları da moda dersinden sınıfta kaldı. 
     Ünlü şarkıcı Christina Aguilera'nın bordo, çeşitli yerlerinde delikler olan kıyafeti için, ''evden bile çıkmaması lazım'' denildi. 
     Leonardo DiCaprio'nun ''inşaat işçisi gibi kirli, paçavrayı andıran pantolonu'', ''kız arkadaşı Gisele Bündchen'in onu acilen banyoya sokması lazım'' sözleriyle eleştiri konusu oldu. 
     Rüküşler listesinde kızı en şık ünlü seçilen Goldie Hawn ile şarkıcı Faith Hill de yer aldı. 






</TEXT>
</DOC>
