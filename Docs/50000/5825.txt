<DOC>
<DOCNO> 5825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/guncel/gun01.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihayet uyandık 
</HEADLINE>
<TEXT>

Uyandık uyanmasına da hala gözlerimizi açamadık. Veterinerlik Fakültesi'nin deli dana tarama projesini topu topu 8 kişi yürütecek 
     AYŞEGÜL AYDOĞAN İstanbul 

     İngiltere'de deli dana hastalığı bulunan üç kişinin kanlarından yapılan kan ürünlerinin, Türkiye'ye satılmasıyla gündeme gelen deli dana, geliştirilen bir projeyle sığırlarda aranacak. 
     Yıllardır deli dana hastalığıyla ilgili olarak birşey yapmayan Türkiye'de, ilk projeyi İstanbul Üniversitesi Veterinerlik Fakültesi hazırladı. "Türkiye'de BSE deli dana Hastalığı Araştırması" adıyla geliştirilen projeyle, sığırlar taranacak. Kesilen sığırların beyninden alınan dokular, önce mikrobiyolojik olarak incelenecek. Şüphe edilirse patolojiye gönderilecek. Sığırların özgeçmişi de araştırılacak. 
     
"Bakanlık halkı bilgilendirsin"      7 - 8 kişilik bir ekibin yürüteceği proje hakkında bilgi veren İ.Ü Veterinerlik Fakültesi öğretim üyesi ve Veteriner Hekimler Odası Başkanı Prof. Dr. Tahsin Yeşildere, araştırma yapma konusunda geç kalındığını söyledi. 
     Yeşildere, "Biz hastalığı sığırlarda araştıracağız. Ancak Tarım Bakanlığı da el ilanları ve broşürlerle halkı bu hastalığa karşı bilgilendirmeli" dedi. 
     
     Tarım Bakanı Gökalp son 10 yıla kefil oldu 
Paniğe gerek yok’ANKARA Milliyet 
     İngiltere'nin 1998'de deli danalı hayvan yemlerini sattığı ülkeler arasında Türkiye'nin olabileceği iddialarına yanıt veren Tarım ve Köyişleri Bakanı Hüsnü Yusuf Gökalp, "Yasadışı yollardan hayvan yemi girişini engellemeye çalışıyoruz. Paniğe lüzum yok" dedi. Gökalp, son 10 yılda resmi yollardan hayvansal ürün ithal edilmediğini ifade ederek şunları söyledi "1988'den başlamak üzere, değişik kaçak ürünlerin Türkiye'ye geldiği görülmektedir. 
     1999 Haziran'ından bugüne kaçak hayvansal ürün girmemesi konusunda gerekli tedbirler alınmıştır. İşin sonuna gelinmiştir." 
     
10 SORU 10 CEVAP Deli dana’dan nasıl korunuruz      Kırmızı et yiyin ama 'lop' olsun 
AYŞEGÜL AYDOĞAN 
     İstanbul Üniversitesi Veterinerlik Fakültesi Öğretim Üyesi Doç. Dr. Hüseyin Yılmaz, deli dana hastalığından korunmanın yollarını anlattı. 
     
     1 - Deli danadan korunabilinir mi 
     Evet. Geç kalmamak için Avrupa Birliği'nin ve İngiltere'nin aldığı önlemleri uygulamak gerekir. 
     
     2 - Nedir bu önlemler 
     Üç kategoride toplayabiliriz. Birincisi hayvanlardan bulaşmayı önleyici korunma yöntemleri. İkincisi hayvandan insanlara, üçüncüsü de insandan insana bulaşmayı engellemek. Bu hastalık temasla bulaşmaz. 
     
     3 - Nasıl bulaşır 
     Ağız yoluyla, yiyerek. Hastalıklı hayvanın beyin ve omuriliğinden yapılan kemik unları yani yemlerin sağlıklı hayvanlar tarafından alınması ve bu hayvanların etlerinin insanlar tarafından yenmesiyle bulaşıyor. Öncelikle BSE görülen ülkelerden ithalatın kontrollü yapılması gerekiyor. Bu ülkelerden kan ürünleri de alınmamalı. 
     
     4 - İnsandan insana bulaşır mı 
     Özel durumlarda. Hastalıklı insandan alınan kanların ve bu kanlarla yapılan ürünlerin başka insanlara verilmesi ya da bu kişilerin ameliyatında kullanılan cerrahi aletlerin başka insanda kullanılması gibi yollarla bulaşıyor. 
     
     5 - Sakatat riskli mi 
     Sakatatların hepsi zararlı değil. Örneğin böbrek, karaciğer, dalak. Bu hastalık hayvanların beyin, omurilik ve retinasında gelişiyor. Mezbahada hayvan parçalanırken omuriliğin ete, iç organlara değmesini, engellemek gerekir. 
     
     6 - Kırmızı et yememe korunma için yeterli mi 
     Halkın kırmızı etten korkmasına gerek yok. Kırmızı et yesin ama lop eti tercih etsin. Hayvandan insana ağız yoluyla bulaşmasında lop et yemek en risksiz olanı. Kıyma daha riskli. Çünkü içine beyin ve omurilik karıştırılma ihtimali var. 
     
     7 - Salam, sucuk, sosis için risk var mı 
     Üretimde etin içine beyin, omurilik ve omurilik siniri karıştırılmadığı sürece tehlike yok. 
     
     8 - Pişirme BSE'yi öldürür mü 
     Fazla pişirmeyle BSE'ye neden olan prion proteini ölmez. Ancak, 136 derecede üç atmosfer basıncında yarım saatte özel cihazlar içinde ölüyor. 
     
     9 - Nerelerden alışveriş yapılmalı 
     Veteriner hekim kontrolü yapılan marketlerden. Vatandaş eti alırken görmeli. Parça et istesin, kıyma çektirecekse içine birşey karıştırılmamasına dikkat etsin. 
     
     10 - Evcil hayvanlardan geçer mi 
     Hayır. Bu hastalık kedilerde görüldü ama kedi yemediğimiz için kesinlikle tehlike yok. 
     
Tavuklar da mağdur oldu      Deli dana nedeniyle Tarım Bakanlığı'nın sığır etiyle yapılan tüm ürünlerin 1,5 ay önce ithalatını durdurması, tavukları da vurdu. Bakanlığın getirdiği yasağın sığır serumundan yapılan yemler ve kedi ve köpek mamalarından sonra tavuk aşılarını da kapsaması, tavuk aşısı stoklarının tükenmesine yol açtı. Sığır ürünleriyle birlikte tavuk aşılarıda yasaklanınca tavuklar aşısız kaldı. 
     


 GÜNCEL 



















</TEXT>
</DOC>
