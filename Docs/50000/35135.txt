<DOC>
<DOCNO> 35135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur08.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni cep telefonumuz Aycell de yakında alo diyecek 
</HEADLINE>
<TEXT>

     Türkiye'deki 4 cep telefonu GSM operatöründen biri olan Aycell, bu ayın ortalarında teknik ve ticari olarak faaliyete başlayacak. 
     Alınan bilgiye göre, ilk etapta Ankara, İstanbul, İzmir, Adana, Bursa, Antalya ve Muğla'da, bin adet baz istasyonu ile hizmet verecek olan Aycell, 5 ay içerisinde tüm Türkiye'yi kapsamayı hedefliyor. 
     Daha önce, 650 baz istasyonu ile hizmete başlamayı planlayan Aycell, istasyon sayısını bine tamamlamak amacıyla bu hafta içerisinde ihaleye çıkacak. 
     Aycell, abonelerinden sabit ücret almayacak. 
     Türk Telekom da Aycell'in ana bayii olacak ve işyerlerinde Aycell'in ürünlerini satabilecek. 
     Türk Telekom'la yaptıkları anlaşmalar ile bayilik hakkı kazanmış olan tüzel kişiler de isterlerse alt bayilik olarak Aycell ürünlerini pazarlayabilecek. 
     Aycell'in, abonelerin hatlarının görüşmeye açılıp kapatılması ve bilgilendirmeye yönelik hizmetleri ile müşteri hizmetlerini şirket elemanları yürütecek. 
     Aycell, abone kabulüne bir hafta sonra başlayacak. Öte yandan, Aycell'in Turkcell, Telsim ve ARİA'nın altyapısını kullanmaya yönelik olarak söz konusu şirketlerle yapacağı dolaşım roaming anlaşmalarıyla ilgili görüşmelerin devam ettiği bildirildi. 
     







</TEXT>
</DOC>
