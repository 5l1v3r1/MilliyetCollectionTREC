<DOC>
<DOCNO> 4097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur08.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal "Cottarelli'ye kat tahsis etmedik" 
</HEADLINE>
<TEXT>

     Devlet Bakanı Recep Önal, IMF Türkiye Masası Şefi Carlo Cottarelli'ye, Türkiye'ye gelişinde çalışmalarını sürdürdüğü Hazine Müsteşarlığı binasında kat tahsis edilmesinin sözkonusu olmadığını bildirdi. 
     Önal, FP Diyarbakır Milletvekili Sacit Günbey'in soru önergesine verdiği cevapta, Cottarelli başkanlığındaki IMF Heyeti'nin uygulanmakta olan ekonomik programın gözden geçirilmesi nedeniyle zaman zaman Türkiye'ye geldiğini, çalışmaların Hazine Müsteşarlığı Dış Ekonomik İlişkiler Genel Müdürlüğü bünyesinde yürütüldüğünü, bu nedenle toplantıların da bu binada yapıldığını ifade etti. Önal, ''Uluslararası bir kuruluşun orta dereceli bir memuruna kat tahsis edilmesi sozkonusu değil. Aynı şekilde Cottarelli'nin benimle görüşmeleri de randevulu olarak gerçekleşmektedir'' dedi. 
     Hükümet'in uyguladığı ekonomik politikaların, ''Hükümet'in kendi politikası'' olduğuna işaret eden Önal, Cottarelli'nin bu politikalara müdahale etmesinin sözkonusu olmadığını belirtti. Önal, Cottarelli veya üçüncü bir şahsın Hükümet'in uyguladığı ekonomik politikaları belirleme ve denetleme yetkisi bulunmadığına işaret ederek, ancak IMF ile ekonomik programa destekleri kapsamında görüş alışverişinde bulunulduğunu kaydetti. 
     IMF Heyeti'nin Türkiye'de bulunduğu dönemlerde güvenlik güçlerinin tavsiyesi üzerine Hazine Müsteşarlığı kampüsündeki güvenlik önlemlerinin sıkılaştırıldığını belirten Recep Önal, ancak bir yasaklamadan ziyade, kontrollü ve randevu alan ziyaretçi ve basın mensuplarının kampüse girmesine izin verildiğini bildirdi. Önal, Hazine Müsteşarlığı Kamu Finansmanı Genel Müdürlüğü ve bağlı bulunduğu Müsteşar Yardımcılığı'nın ekonomik programın uygulanmasında en önemli konumda bulunduğunu anlatarak, ''Adı geçen genel müdürlük veya müsteşar yardımcılığı, ekonomik program uygulamasına ilişkin olarak IMF ve diğer uluslararası kuruluşlara program sonuçları hakkında bilgi vermektedir. Bu birimlerin hiçbir şekilde Carlo Cottarelli'nin emrinde çalışması sözkonusu değil'' dedi. 




</TEXT>
</DOC>
