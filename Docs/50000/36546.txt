<DOC>
<DOCNO> 36546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/yazar/bila.html </URL>
<DATE> 2001/08/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Önce Meclis'e bakalım 
</HEADLINE>
<TEXT>

     ANAP lideri Mesut Yılmaz ile Genelkurmay arasındaki "ulusal güvenlik" tartışmasının içeriği giderek netleşiyor. Ayrıca, diğer siyasi partilerin de yavaş yavaş görüşlerini açıklamaları, tartışmaları normal mecrasına doğru yönlendiriyor. 
     Anlaşıldı ki ANAP lideri Yılmaz, Avrupa Birliği AB bağlamında atılması gereken adımlarda gecikildiği kanısında. Yine ortaya çıktı ki Avrupa Birliği'ne tam üyelik yolunda sağlanacak başarı, ANAP'ın öncelikli siyasi yatırımını oluşturuyor. Yılmaz, önümüzdeki seçimlere AB performansıyla katılmayı hedefliyor. Bunu daha önce Turgut Özal ve DYP lideri Tansu Çiller de yapmışlardı. Bu işin bir yönü... 
     Daha önce de belirttiğimiz gibi işin asıl önemli tarafı, siyaset kurumunun atacağı adımdır. Yılmaz'ın acele edilmesinde ısrar ettiği birçok adım TBMM Uyum Komisyonu'nca hazırlanan "Anayasa Değişikliği Taslağı"nda mevcuttur. Bu taslak, Kürtçe yayından ölüm cezasına, affı yasak suçlardan MGK'nın yapısına, özel hayatın korunmasından düşünce özgürlüğüne kadar birçok konuda yeni düzenlemeler getirmektedir. Düzenlemelerin niteliği, AB'nin beklentilerine çok yakındır. 
     TBMM, bu Anayasa değişikliğini bir an önce çıkarabilmek amacıyla normal zamanından önce açılacak. Dolayısıyla ANAP lideri ve Başbakan Yardımcısı Yılmaz'ın Genelkurmay'la tartışmadan önce bu değişiklikleri Meclis'ten geçirebilecek siyasi uzlaşmayı bulması gerekecektir. Asıl sorun budur. Yılmaz, bu uzlaşmayı sağlamadıkça savunduğu adımları atabilecek siyasi güce de ulaşamayacaktır. Bu da açıkça gösteriyor ki ANAP liderinin tüm mesaisini, başta koalisyon partileri olmak üzere Meclis'te bulunan tüm partilerle uzlaşma aramaya ayırmak zorundadır. 
     Bu süreç içinde Yılmaz, Genelkurmay'ın çekincelerinden önce siyasi partilerin karşı görüşleriyle baş etmek zorundadır. Bu aşama geçilmeden, sadece Genelkurmay'la tartışmak sonuç doğurmayacaktır. 
     TBMM'nin erken açılış nedeni ve öncelikli gündemi Anayasa değişikliği olduğuna göre, tartışmanın parlamentoya nasıl yansıyacağı ve ortaya nasıl bir karar çıkacağı yakında belli olacaktır. 
     Meclis'in tavrı ve kararı belli olunca da konu yerine oturacaktır. 
     Bu da kimin veya neyin, neye engel olduğunu ortaya çıkaracaktır. 
     
     







Avrupa ve 'güvenlik' 


Yaşam dersleri 


Önce Meclis'e bakalım 


Asker askerliğini, sivil sivilliğini bilecek 


Atanmışla seçilmiş İtilmiş'le Kakılmış 


Öğretmen atamaları ne zaman yapılacak 


Zihniyet meselesi 


Merkez Bankası 


Şeriatçı değilim desem inanır mısınız 


Mesut Yılmaz'ın dünü, bugünü, ya yarını 


Solda tarihi buluşma 


Guru Terim 5 Kasım'da karşımızda 


Babanızla nasılsınız Kadın mısınız 


Artık kapkaç gaspın içine giriyor 


Laf kıtlığında... 


Şimdiki kızlar harika 


</TEXT>
</DOC>
