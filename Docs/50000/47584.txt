<DOC>
<DOCNO> 47584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur10.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da taşeron teröristler... 
</HEADLINE>
<TEXT>

     Diyarbakır'da, terör örgütü DHKP-C adına fidye isteyen 4 örgüt mensubu yer göstermede bulundu. 
     Bağlar Sento Caddesi Erpaş A.Ş'nin sahibi Mehmet Nezif Altınsak'tan DHKP-C adına 70 bin Amerikan Doları fidye isteyen ve iş yeri sahibini korkutmak amacıyla 21 DY 023 plakalı otomobiline molotof kokteyli atan 4 kişinin Emniyet'teki sorgusu sürüyor. 
     Yer gösterme amacıyla olay yerine getirilen 4 kişinin daha önce de terör örgütü PKK adına faaliyetlerde bulundukları belirtildi. 
     Emniyet Müdürü Atilla Çınar, olay yerinde yaptığı açıklamada, terör örgütü DHKP-C adına fidye isteyen Özcan Çiftçi, M. Adil Çiftçi, Muhsin Alav ve Nevzat Yalçın'ın mağaza sahibinin şikayeti üzerine yakaladıklarını belirterek, şunları söyledi 
     ''Erpaş A.Ş'nin sahibinden geçtiğimiz günlerde telefonla DHKP-C adına 70 bin dolar fidye isteyen ve otomobile molotof kokteyli atan 4 kişiyi ekiplerimiz kısa bir sürede yakaladı. Yapılan sorgulamalarında ve kayıtlarda bu kişilerin DHKP-C'nin adını kullandıklarını, daha önce de terör örgütü PKK adına faaliyette bulunduklarını tespit ettik. 
     Bizim vatandaşlardan istediğimiz bu tür teröristlere boyun eğmesinler. 
     Bu durumlarda hemen güvenlik güçlerine haber versinler. Bütün arkadaşlarla beraber durmadan büyük bir azimle vatandaşlarımıza hizmet veriyoruz. Bu kentin huzur ve güven ortamını kimseye bozdurmayız. 
     Teröristin ne aklı ne mantığı ne de imanı vardır.'' 
     






</TEXT>
</DOC>
