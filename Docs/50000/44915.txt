<DOC>
<DOCNO> 44915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo16.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip olan Ogün ve Hasan Moldova maçının hazırlıklarına katılmadı 
</HEADLINE>
<TEXT>

     A Milli Futbol Takımı, 2002 Dünya Kupası Eleme Grubu'nda Moldova ile yapacağı maçın hazırlıklarını sürdürüyor. 
     Milli Takımlar Teknik Direktörü Şenol Güneş yönetiminde Florya Metin Oktay Tesisleri'nde gerçekleştirilen ve yaklaşık 1 saat süren idmanda futbolcular, kondisyon, 3 grup halinde dar alanda pas, şut ve kanatlardan yapılan ortalarla gol çalıştı. 
     Gol çalışmasında, soldan Abdullah, sağdan da Okan'ın yaptığı ortalarda Arif, Ümit Karan, İlhan Mansız, Yıldıray ve Tugay, Rüştü ve Ömer'in koruduğu kaleye bol bol şut atıldı. Güneş, bu çalışma sırasında orta yapan futbolcuları ''Güzel orta yapın, önemli olan topun arkadaşınızla buluşması'' diye uyardı. Diğer futbolcular ise dar alanda pas çalışmasına devam etti. 
     Sakatlıkları süren Ümit Davala ve Emre Belözoğlu, antrenmanda koşu yapmakla yetindi. Milli takım doktoru Cengiz Dinç, Ümit Davala'nın Moldova maçında oynamasının zor olduğunu, ancak Emre'nin ''belki'' oynayabileceğini söyledi. 
     Bu arada, antrenman sırasında A Milli Takım oyuncularının neşeli oldukları ve birbirleriyle sık sık şakalaştıkları gözlendi. 
     Sakatlıklar nedeniyle sıkıntı yaşayan milli takımda, şimdi de Ogün ve Hasan, hastalıkları nedeniyle antrenmana katılmadı. 
     Dr. Dinç, dün antrenmana katılan Ogün ve Hasan'ın bu sabah gribal enfeksiyona yakalandığını ve otelde dinlendiklerini söyledi. 
     Antrenman sırasında da Hakan Şükür, hafif bir sakatlık geçirdi. 
     Dar alanda pas çalışması sırasında ayak bileğine darbe alan Hakan'a sahada ilk müdahaleyi Dr. Cengiz Dinç yaptı. Golcü futbolcunun ayağına buz tedavisi uygulanırken Dr. Dinç, sakatlığın önemli olmadığını kaydetti. 
     Öte yandan, hafif sakatlığı bulunan Sergen de kondisyon çalışmasının ardından, pas ve şut çalışmalarına katılmadı. Ayak bileğinde sorun olduğu bildirilen yıldız futbolcu, saha kenarında kültür-fizik hareketleri yaptı. 
     Sağ dizinde sakatlığı bulunan, ancak dün ve bugün takımla birlikte çalışmalara katılan Ümit Karan, sakatlığının düzeldiğini söyledi. 
     Antrenmandan önce basın mensuplarının sorularını yanıtlayan Ümit Karan, milli takım kampında yoğun bir tedavi gördüğünü belirterek, ''Galatasaray'da da sakat sakat oynuyordum. İstenirse, burada da oynarım. Ancak milli takımın kadrosu kalabalık. Moldova maçında bize ihtiyaç olmayabilir'' dedi. 
     Basın mensuplarının Galatasaray Kulübü eski başkanı Faruk Süren ile ilgili sorularını yanıtlamayan Okan, ''Şimdi milli takım kampındayım. Bu konuda konuşmak istemiyorum'' dedi. 
     Sonucunun fazla önemli olmamasına rağmen Moldova maçını kazanacaklarını kaydeden Okan, ''Bu maç bizim için iyi bir hazırlık olacak. Kampta arkadaşlık ortamı çok iyi. Hiçbir sorunumuz yok'' diye konuştu. 
     Sergen Yalçın ise önemsiz gibi görünse de Moldova maçını kendisinin önemsediğini ifade ederek, ''Benim için hiç farketmiyor. 
     Sonuçta bu da bir milli maç. Moldova maçını ciddiye alıyorum. Bu maçtan sonra baraj maçları yapacağız. Baraj maçlarında rakibimiz kim olursa, olsun farketmez. Biz 2002 Dünya Kupası finallerine gideceğiz'' dedi. 
     






</TEXT>
</DOC>
