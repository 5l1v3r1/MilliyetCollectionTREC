<DOC>
<DOCNO> 18045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sontur08.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksa ders alamadık mı.. Bolu'da skandal gibi deprem tatbikatı... 
</HEADLINE>
<TEXT>

     Bolu Valiliği Kriz Merkezi'nce düzenlenen ''Acil Durum Tatbikatı''nda, kurtarma görevlileri, canlı arama cihazını kullanamadı. 
     Bolu Valiliği Kriz Merkezi Başkanı Vali Yardımcısı Osman Bulgurlu, tatbikat alanına gelen sivil savunma müdürlüğü ekiplerinden binadaki kişileri, 112 milyar liraya yeni alınan ''Duvar ötesi ses arama'' ekipmanı ve diğer kurtarma malzemesini kullanarak bulmalarını istedi. 
     Binaya giren 3 sivil savunma personeli ve sivil savunma müdürü, binadaki canlıların kalp atışını bile tespit edebilen ''Duvar Ötesi Ses Arama'' cihazını kullanmadan katlarda dolaşmaya başladılar. 
     Ekiplerin cihazı kullanamadığını farkeden Bulgurlu, personele, ''Elindeki cihazı kullanarak arama yap. Gözle aramayı herkes yapar'' dedi. Ancak personel, aradan yarım saat geçmesine rağmen binaya gizlenen kişiyi bulamayınca, Osman Bulgurlu, Sivil Savunma Müdürü İlhan Gülseven'e ''Burada oda oda dolaşarak canlıyı herkes arar. Cihazı kullanarak canlıyı bulmayı öğrensinler'' diye konuştu. 
     Bulgurlu'nın, görevli personele cihazı tatbiki olarak nasıl kullanacağını anlatmasından sonra, binadan gelen sesi duyan görevli, kurtarılacak kişiyi banyoda buldu. 
     Vali Yardımcısı Bulgurlu, tatbikattan sonra yaptığı açıklamada, ''Bu, tatbikat değil, gerçek deprem ya da yangın olsaydı, sivil savunma yüzde 90 başarısız olacaktı. Bu hatayı telafi etmek için daha fazla çalışın'' dedi. 
     Sivil Savunma Müdürü Gülseven de kurtarma aracının yeni alındığını ve aracın 112 milyar liraya malolduğunu belirterek şöyle konuştu 
     ''Kurtarma ekibi için 10 kişilik kadro tahsisi yapıldı. Ancak tahsisi yapılan kadrolar gelmediği için, Köy Hizmetleri'nden 4 işçiyi geçici olarak bu göreve getirdik. Onlar da kısa süre sonra görevden ayrılıp kurumlarına dönecekler. Böylece kurtarma ekibinde görevli kalmayacak.'' 







</TEXT>
</DOC>
