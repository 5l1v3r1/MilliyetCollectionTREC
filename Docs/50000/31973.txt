<DOC>
<DOCNO> 31973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/siyaset/siy06.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay diplomat’ta yolsuzluk diz boyu 
</HEADLINE>
<TEXT>

Eşinin ameliyat masraflarını kabarttığı için hakkında soruşturma açılan Büyükelçi Doğan Alpan birçok usulsüz işleme imza atmış 
     BARÇIN YİNANÇ Ankara 

     Eşinin apandisit ameliyatının masrafını 70 bin dolar yaklaşık 93 milyar lira olarak gösterdiği için hakkında soruşturma açılan Türkiye’nin eski Brezilya Büyükelçisi Doğan Alpan’ın kabarık bir yolsuzluk dosyasına sahip olduğu ortaya çıktı.Hakkında açılan soruşturma sonucunda dosyası adliyeye gönderilen Alpan’a ilişkin bugüne kadar "seslendirilmeyen" iddialar tek tek kulislere yansımaya başladı. 
     Ankara’daki diplomatik çevrelerden ve Dışişleri kulislerinden yansıyan bilgilere göre Alpan, 1990’lı yılların başında Londra Başkonsolosu olarak görev yaparken de bazı usulsüz işlemlere imza atmış. Konsolosluktaki tablo, halı ve yemek takımlarını zimmetine geçirdiği için hakkında cezai takibat yapıldığı ortaya çıkan Alpan’la ilgili o dönemde de bakanlık tarafından takibat yapılmış. 
     
     Demirel ısrarla atamış 
     1996’da Brezilya’ya atanmadan önce TBMM Başkanı’nın danışmanı olarak görev yapan Alpan’ın, Rio’ya gönderilmesine Dışişleri Bakanlığı Personel Dairesi’nin karşı çıktığı da belirtildi. Bu itiraza karşın danışmanlığını yaptığı Mustafa Kalemli ile Hüsamettin Cindoruk’un devreye girdiği, dönemin Cumhurbaşkanı Süleyman Demirel’in de Dışişleri’nden gelen telkinlere karşın atamayı yaptığı öne sürüldü. 
     Bu arada Alpan’ın büyükelçilik yaptığı Brezilya’da da birçok "vukuata" imza attığı öğrenildi. Türk kültürünü tanıtmak amacıyla kurulan "Güzel Türkiye" adlı grubun gösteri davetiyelerini parayla sattığı ileri sürülen Büyükelçi’nin Ankara’ya gelmek için aldığı bileti kaybettiğini beyan ettiği ve ikinci bilet için talep ettiği parayı alarak menfaat sağladığı iddia edildi. Bir diğer iddia ise Alpan’ın eşinin apandisit ameliyatı olarak bildirdiği cerrahi müdahalenin selülit operasyonu olduğu yönünde. 
     



 SİYASET 












</TEXT>
</DOC>
