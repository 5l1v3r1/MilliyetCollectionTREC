<DOC>
<DOCNO> 23911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sonspo09.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta en çok forma giyen futbolcular Tayfur ile Nihat 
</HEADLINE>
<TEXT>

     Beşiktaş'ın Birinci Futbol Ligi'nde 2000-2001 sezonunda en çok forma giyen futbolcuları Tayfur Havutçu ile Nihat Kahveci oldu. 
     Beşiktaş'a geldiği 1996-97 sezonundan bu yana en çok forma giyen futbolcular arasında yer alan Tayfur'la, siyah-beyazlı kulübün altyapısından yetişen Nihat Kahveci, bu sezon sahada en çok kalan isimler oldular. Ligde iki kez sarı kart cezalısı durumuna düşen, 2 kez de sakatlığı nedeniyle forma giyemeyen Tayfur, toplam 2 bin 646 dakika sahada kalarak, Beşiktaş'ın en istikrarlı futbolcusu oldu. Nihat Kahveci de Tayfur'u 3 dakika geriden takip edip, toplam 2 bin 643 dakika oynadı. 34 lig maçının 2'sinde sakatlığı, 1'inde de cezası nedeniyle yer alamayan Nihat, oynadığı 31 lig maçının, 25'inde 90 dakika sahada kaldı. 
     Sezona 7 yeni futbolcu alarak başlayan Beşiktaş'ta, bu oyuncular içinde en çok sahada kalanı İbrahim Üzülmez oldu. Gaziantepspor'dan transfer edilen İbrahim, 2 bin 421 dakika ile Tayfur ve Nihat'ın ardından siyah-beyazlıların en istikrarlı 3. futbolcusu olurken, yine yeni transferlerden Erman da 2 bin 117 dakika ile sezon başında alınan futbolcular içinde en çok oynayanlar arasındayer aldı. 
     Beşiktaş'ta bu sezon gözler yeni transfer Dmitry Khlestov'u aradı. Ligin ilk yarısında 408 dakika forma giyebilen Rusya'nın Spartak Moskova takımından transfer edilen Khlestov, ikinci yarıda ise hiç şans bulamadı ve sezonu 408 dakika ile tamamladı. 
     Antalyaspor'dan Beşiktaş'a gol umudu olarak transfer edilen Fazlı da hayal kırıklığı yaratan futbolcular arasında yerini aldı. Sadece 13 maçta oynayabilen ve bunların 2'sinde 90 dakika sahada kalan Fazlı, 596 dakika ile kendisine umut bağlayanları, hüsrana uğrattı. 
     Sezon başında teknik direktör Nevio Scala'nın istemediği Jamal Sellami, İtalyan teknik adamın görevine son verilmesi ve Christoph Daum'un gelişiyle yeniden hayat buldu. Scala döneminde hiç forma giyemeyen Faslı futbolcu, Daum ile 9 maça çıktı ve 770 dakika sahada kaldı. 







</TEXT>
</DOC>
