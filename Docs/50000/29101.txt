<DOC>
<DOCNO> 29101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun22.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Meclisi, kadın bakan istiyor 
</HEADLINE>
<TEXT>

     İran'da 163 milletvekili, Cumhurbaşkanı Muhammed Hatemi'ye bir mektup yazarak, kendisinden yeni kuracağı hükümete kadın bakan almasını istedi. 
     290 üyeli mecliste çoğunluğu oluşturan 163 milletvekilinin bugün meclis oturumunda okunan açık mektubunda, ''Kadınların üst ve orta düzey yönetim kademelerinde yeteneklerine göre katkıda bulunmalarının zamanı geldi'' denildi. 
     Reformcu Cumhurbaşkanı Muhammed Hatemi'nin iktidara geldiği 1997'den bu yana İran İslam Cumhuriyetinde kadınların resmi görevlere atanması konusunda olumlu gelişmeler kaydedilmesine rağmen, kadınların bakan veya yargıç olmasına hem muhafazakarlar, hem de bazı reformcular karşı çıkıyor. 
     Meclisteki 11 kadın milletvekili, daha önce 3 tanınmış reformcu kadını Hatemi'ye bakan olarak önerdi. Öte yandan 149 milletvekili, Hatemi'den, yeni hükümetteki her bakanlık için meclise 3 isim önermesini istedi. Ancak bu talep, Cumhurbaşkanı'nın Parlamento İşlerinden Sorumlu Yardımcısı Muhammed Ali Sadıgi tarafından reddedildi. 
     İran'da 3 Ağustos'ta yeni cumhurbaşkanlığı dönemine başlayacak olan Hatemi'nin, o tarihten sonra en geç bir ay içinde kabine listesini güvenoyu için meclise sunması gerekiyor. 






</TEXT>
</DOC>
