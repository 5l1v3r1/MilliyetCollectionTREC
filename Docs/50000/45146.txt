<DOC>
<DOCNO> 45146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/guncel/gun05.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca’nın kasası’ yine sahnede 
</HEADLINE>
<TEXT>

Hacca götürme vaadiyle 7 yıl önce para topladığı hacıları ortada bırakan, Erbakan’ın gizli kasası Beşir Darçın’ın ortağı olduğu şirket, yeniden hac organizasyonuna soyundu 
     İHSAN YILMAZ İstanbul 

     Hacca götürme vaadiyle 1993 - 1994’te birçok kişiden para toplayan, ancak sözünü tutmayan Van Der Zee şirketi, tekrar hac yetkisi aldı. RP döneminde Erbakan’ın "gizli kasa"sı olduğu belirtilen Beşir Darçın’ın ortağı olduğu Van Der Zee, geçmişi unutarak tam sayfa ilanlarla "huzurlu hac" vaat ediyor. 
     Van Der Zee Seyahat Servisi Ltd. Şti., RP Genel Merkezi arazisinin de sahibi olan Darçın’la birlikte gündeme geldi. 1990’lı yılların başında firmanın yönetim kurulu başkanı olan Darçın, Aralık 1993’ten itibaren birçok kişiden hac vaadiyle para topladı. Darçın, parasını aldığı kişileri hacca götürmedi. Olayın basına yansımasından sonra Darçın, 1800’er dolar topladığı kişilere masraf adı altında bir miktar kesinti yaparak ödeme yaptı. Ancak Ankara 11. Sulh Ceza H kimliği’nde açılan davadan ceza aldı. Darçın "Selahiyattar mercilerin emirlerine itaatsizlik" nedeniyle 3 ay hafif hapis, 78 bin lira para cezasına çarptırıldı. Darçın’ın hapis cezası para cezasına çevrildi. 
     Van Der Zee şirketinin, Milli Gazete’ye verdiği ilanda, "Türkiye’nin en büyük ve en eski turizm şirketi yeni hamle döneminde hizmetlerini sunuyor. Fırsatları kaçırmadan yararlanın" denildi. TÜRSAB üyesi şirket, hac organizasyonu yetkisi olan 316 şirket arasında yer alıyor. 
     Van Der Zee Ankara Hac Organizasyonu Sorumlusu Abdulkadir Özel, Darçın’la ilişkileri nedeniyle ön plana çıkarıldıklarını belirterek, "TÜRSAB ve Diyanet’in yetki verdiği bir şirketiz. Hacıların mağdur edilmesi diye bir şey söz konusu değil" dedi. 
     



 GÜNCEL 




























</TEXT>
</DOC>
