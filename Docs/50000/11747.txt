<DOC>
<DOCNO> 11747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/guncel/agun.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ellerine yüzlerine BULAŞTIRDILAR 
</HEADLINE>
<TEXT>

Uzmanlara göre, operasyonda Suudi ekiplerin her hareketi yanlış. Baskını gündüz yapmaları ve silahsız korsanlara ateş açmaları ise en ölümcül hataları 
     SERHAT ÜNAL İstanbul 

     Suudi özel timlerinin, Rus uçağına düzenlediği ilginç operasyonu Milliyet için değerlendiren Özel Harekat’ta görevli bir emniyet yetkilisi, olayda üç kişinin ölmesini Suudi yetkililerin cahilliğine bağladı. Suudi özel tim ekiplerinin sabırlı davranıp olayın sonuçlanmasını beklemeleri gerektiğini söyleyen emniyet yetkilisi, "Korsanların dediklerinin dışına çıkmamak gerekir. Korsanlarla diyalog kurmak da uçak mürettebatının işidir" dedi. 
     
PSİKOLOG LAZIMDI      Operasyonu gerçekleştirecek tim elemanlarının çok hızlı koşması ve keskin nişancı olması gerektiğini vurgulayan yetkili, "Uçağın indiği alanda kurulan kriz masası, korsanlarla bağlantı kurup isteklerini öğrenmeye çalışmalı. Hatta bir psikolog korsanların ruh halini tespit edip, ona göre özel timi yönlendirmeli" diye konuştu. Operasyonda her türlü ihtimalin göz önünde bulundurulması gerektiğini kaydeden yetkili, şöyle devam etti 
     
GECEYİ BEKLESELER...      "En önemli nokta, yolcu ve mürettabatın can güvenliğidir. Operasyon kesinlikle gece yapılmalıdır. Gündüz yapılan operasyonlarda ölüm oranı çok yüksektir. Medine’deki operasyon, iyi niyetli olmasına karşın hatalı. Biz olsak yolcuların can güvenliğini ön plana alır, kimsenin burnunun bile kanamaması için elimizden geleni yapardık. Normalde bu tip operasyonlar en fazla iki dakika sürer. Bu sefer beş dakika sürdü ve üstelik ortada üç ölü var." 
     
BU CAHİLLİKTİR      Böyle bir operasyonun gündüz yapılmasının tek nedeninin cahillik ve bilgisizlik olduğunu tekrar tekrar vurgulayan emniyet yetkilisi, böylesine kötü bir operasyonda ölü sayısının üçte kalmasının da büyük şans olduğunu sözlerine ekledi ve "Keşke bizden yardım isteselerdi. Ama bu işin altından kalkamayacaklarını anlamalarına karşın, onur meselesi yaparak, yardım istemediler" dedi. 
     
SİLAH GEREKSİZDİ      Yetkili, sözlerini şöyle noktaladı "Suudi Arabistan, Çeçenistan’dan bir yetkiliyi de arabulucu olarak devreye sokabilirdi. Bunlara gerek görülmemesi hatadır. Bir diğer hata ise korsanlarda silah olmadığını bile bile operasyonda özel timin ateş açması. Korsanların da silahı olsa, ölü sayısı çok artardı. Sadece yapmış olmak için yapılmış bir operasyon. Sorunun bir an önce ortadan kaldırılmasının ön planda tutulduğu gözleniyor." 
     
Kurtulan rehineler ülkelerine dönüyor      Operasyondan kurtulan yolcular, Medine Sheraton Otel’e yerleştirildi. Devlet Bakanı Hüsamettin Özkan, Türk yolcuların alınması için THY’ye talimat verdi. Rus yetkililer de, dün bir yolcu uçağını, içinde gizli servis görevlileriyle birlikte Medine’ye gönderdi. Bu arada, uçağın arka kapısından atlayarak kaçan 15 yolcudan ikisinin belinin kırıldığı açıklandı. 
     
Korsanlar aranan listesinde yok’      İçişleri Bakanlığı, uçağı kaçıran üç kişinin isminin, İnterpol kanalıyla terör olaylarına karıştıkları gerekçesiyle arananlara ilişkin Rusya Federasyonu İçişleri Bakanlığı’nca bakanlığa ulaştırılan listede yer almadığını bildirdi. Bakanlık, Sapian Arsaev, Irıshan Arsaev ve Denie Magomerzaev adlı bu kişilerin, Rusya Federasyonu pasaportunu ibraz ederek çıkış işlemlerini yaptırdıklarını belirtti. 
     
Putin, Türkiye’yle işbirliği istedi      Rusya Devlet Başkanı Vladimir Putin, terör ve suç örgütlerine karşı Türkiye ile işbirliği yapmak istediklerini bildirdi. Üst düzey yetkililerle Kremlin’de bir toplantı düzenleyen Putin, adını vermeden, Çeçenlerin bu tür eylemlere girişebileceği konusunda Türkiye’yi uyardıklarını kaydetti. Putin, ilgili bakanlara, uluslararası terörde Türkiye ile işbirliği yapılması için talimat verdi. 
     
Korsanların lideri eski bakan çıktı      Operasyonda sağ ele geçirilen hava korsanlarının, Çeçenlerin eski İçişleri Bakanı Aslanbek Artsayev ile kardeşi Sufyan Aslanbek olduğu belirlendi. Aslanbek Artsayev, Çeçen lider Aslan Mashadov’un kurduğu hükümette bir dönem İçişleri Bakanlığı yaptı. Rus Silahlı Kuvvetleri’nde bir dönem general rütbesine kadar yükselen Artsayev, daha sonra Ruslara karşı savaşmaya başladı. 
     
Uçağı dövdüler      Kaçırılan Rus Vnukovo Havayolları’na ait Tupolev - 154 tipi uçağa, Suudi timlerce düzenlenen operasyonda zaman zaman komediler de yaşandı. 
     Operasyona katılan özel timdekilerden bazıları ana kapıdan girmeye çalışırken, bazıları, binlerce metre yüksekte basınca dayanan uçağın camlarını ayaklarıyla kırmaya çalıştı. Sonunda büyük bir başarı örneği gösterip uçağa giren ekipler, göz yaşartıcı bombalar eşliğinde ateş açtı. 
     
Moskova’dan onay      Operasyonda bir Türk vatandaşı ve bir korsan vurularak ölürken, bir hostes de korsanlar tarafından şah damarı kesilerek öldürüldü. Operasyon kararı öncesinde, Suudi Arabistan ile Rusya arasında yoğun bir telefon trafiği yaşandı. Suudiler, Moskova’nın onayını aldıktan sonra harekete geçti. Türkiye saatiyle 11.00 sıralarında başlayan operasyon için 30 kişilik Suudi özel timi, otobüslerle Medine Havaalanı’na geldi ve kendilerini aprondaki diğer uçakların tekerlekleri arasında kamufle etti. Bu sırada kendilerini kabine kilitleyen pilotlar ve hosteslerle iletişim kuruldu. Ve gerilim dolu 18 saatin ardından operasyon başladı. İlk aşamada pilotlar kabinden aşağı atladı. 
     
Rastgele ateş      Suudi özel tim ekibinin açtığı rastgele ateş sonucunda Türk yolcu Gürsel Kambal ile bir korsan vuruldu. Uçaktaki 100’den fazla yolcu da, açılan kapılara yanaştırılan merdivenlerden tahliye edildi. Bu arada korsan sayısı tam olarak bilinmediği için uçaktan indirilen yolculardan bazıları kelepçelendi. Operasyonda, aralarında Türk yolcu Ali Efoğul’un da bulunduğu yedi kişi hafif yaralandı. 
     
Uçağa ilk ve son binişi olduLUBE AYAR İstanbul 
     Kaçırılan yolcu uçağında rehin kalan ve Suudi Arabistan emniyet güçlerinin düzenlediği operasyon sırasında hayatını kaybeden Gürsel Kambal’ın uçağa ilk kez bindiği belirlendi. 
     Kardeşi Mustafa Kambal 23 , Gürsel Kambal’ın yüklü miktardaki borçlarını ödeyebilmek için çareyi Moskova’ya çalışmaya gitmekte gördüğünü ifade etti. İstanbul’da inşaat işçisi olarak çalışan Gürsel Kambal’ın geçen yaz ailesinin Ordu’daki evinin yandığını belirten kardeşi, şunları söyledi 
     
Gitmeyi hiç istemedi’      Yeniden ev yaptırırken beş altı milyarlık bir borcun altına girdik. Ağabeyim Rusya’da aylık 700 dolar verildiğini duyunca oraya gitmeyi düşünmeye başladı. Olay günü Ordu’dan İstanbul’a gelmişti. Ağabeyimi havalimanına götürdüm. Yol boyunca gitmeyi hiç istemediğini söyledi. Gitme ağabey, burada birlikte çalışırız’ dedim. İstemeyerek de olsa uçağa bindi. Camın ardından bana el sallamasını hiç unutmayacağım. Bu onun ilk uçak seyahatiydi. Ne yazık ki, sonuncusu oldu." 
     
Vizeleri biterken eylem yaptılarTOLGA ŞARDAN Ankara 
     Rus uçağını kaçırıp Medine’ye indiren üç Çeçen hava korsanından ikisinin İstanbul Valiliği’nden ikamet izni aldıkları ortaya çıktı. Baba ve oğul Arsayev’in vize sürelerinin dolmasına üç gün kala eylem yaptıkları anlaşıldı. 
     Operasyon sonrasında hava korsanlarının kimliklerinin anlaşılması üzerine İstanbul Emniyet Müdürlüğü araştırma başlattı. Moskova uçağında bulunan Sapien Arsayev ile oğlu İrishan Arsayev’in dört ay önce Rusya Federasyonu pasaportuyla Türkiye’ye geldikleri ve İstanbul Valiliği’ne "ikamet izni alabilmek için" başvuru yaptıkları anlaşıldı. Başvurunun İçişleri Bakanlığı’nca kabul edilmesinin ardından Arsayev’ler, üç aylık geçici ikamet izni aldı. Arsayev’ler bu süre içinde Türkiye’de kaldı. 
     
Sınırdışı edileceklerdi      Baba ve oğul Arsayev’in yasal vize sürelerinin dolmasına üç gün kala eylem yaptıkları anlaşıldı. Çeçen baba ve oğulun 18 Mart günü vize sürelerinin dolacağı ve ikamet izni alamadıkları takdirde sınırdışı edilmelerinin gündeme geleceği kaydedildi. 
     


 GÜNCEL 



















</TEXT>
</DOC>
