<DOC>
<DOCNO> 27154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/spor/aspo.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Pes Etti 
</HEADLINE>
<TEXT>

Beşiktaş’ın genç futbolcusu, güçlükle ikna edildi ve iki yıllık sözleşme yeniledi. 1860 Münih’te forma giyen gurbetçi Necat Aygün de bir yıllığına kiralandı 
     KARTAL YİĞİT 

     Uzun pazarlık 
     SİYAH - Beyazlılar, uzun süren pazarlıktan sonra Ahmet Dursun’a imza attırdı. Almanya’nın Schalke 04 kulübü ile flört eden genç futbolcu, dün Menajer Sinan Engin’le 1.5 saate yakın pazarlık yaptı. Pazarlık sırasında menajer Engin’in, genç futbolcu ve menajeriyle zaman zaman tartıştığı ifade edildi. Serbest dolaşım hakkı nedeniyle Ahmet’le üç yıllık mukavele yapmayı düşünen Sinan Engin, bu oyuncunun bir yıllık anlaşmada diretmesi üzerine zor anlar yaşadı. 
     
     Yıllık 600 milyar 
     MENAJER Engin, kıran kırana geçen pazarlık sonunda Ahmet’i ikna etti ve bu futbolcu iki yıllık sözleşme imzaladı. Ahmet’in yıllık 600 milyar lira alacağı öğrenildi. Genç futbolcu, "Artık tek düşüncemiz şampiyonluk" dedi. Ayrıca yönetim, 1860 Münih’te forma giyen 21 yaşındaki Necat Aygün’ü de, bir yıllığına kiraladı. Aygün’ün menajeri Ali Bulut, Beşiktaş’ın istemesi halinde gelecek sezon bu oyuncunun bonservisinin alınabileceğini açıkladı. 
     
     Veit’e suçlama 
     ALMAN Bild gazetesi, Beşiktaş’a transfer olan Veit’ın futboldaki karaktersizliğe yeni örnek olduğunu yazdı. Gazete, "Veit, ne kadar karaktersiz bir futbolcu" başlığıyla verdiği haberde, daha önce Cottbus takımına imza atan 31 yaşındaki futbolcuyu fikir değiştirmesi nedeniyle eleştirdi. Bu arada Alman futbolcu, dün Necat Aygün ile sağlık kontrolünden geçti. Veit, akşam da tatil için Bodrum’a gitti. 
     



 SPOR 




















</TEXT>
</DOC>
