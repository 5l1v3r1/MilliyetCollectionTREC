<DOC>
<DOCNO> 10749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo01.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İstanbul'a olaylı döndü 
</HEADLINE>
<TEXT>

     Beşiktaş'ın, Christoph Daum yönetimindeki ilk maçında deplasmanda Gaziantepspor'a 3-1 yenilmesi, siyah-beyazlı taraftarları öfkelendirdi. 
     Sabaha karşı İstanbul'a dönen Beşiktaş kafilesine, Atatürk Havalimanı'nda bir grup fanatik taraftar saldırdı. Yaklaşık 25 kişilik öfkeli grup, Beşiktaş'ın yediği 2. golden sonra güldüğü iddiasıyla maçta oynamayan Ayhan'a saldırıda bulundu. Bu futbolcuyu çekiştiren taraftarlar, Ahmet Dursun'a ise sözlü tacizde bulundu. Ayhan, taraftarların öfkesinden, takımı taşıyan otobüse binerek kurtulurken, kafileyle birlikte dönen basın mensupları da taraftarların tepkisinden nasibini aldı. Özellikle çekim yapan kameramanları tartaklayan taraftarlar, daha sonra güvenlik güçlerinin müdahale etmesiyle dağıldılar. 




</TEXT>
</DOC>
