<DOC>
<DOCNO> 15253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/soneko04.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans, mudiler için ödeme planını Genel Kurul'da belirleyecek 
</HEADLINE>
<TEXT>

     Tasfiye halindeki İhlas Finans Kurumu, mudilerine sunacağı ödeme planını Genel Kurul'da belirleyecek. 
     İhlas Finans Kurumu'nun tasfiyesini gerçekleştiren Tasfiye Kurulu tarafından gazetelere verilen ilanda, tasfiye sürecinin başladığı 10 Şubat 2001 tarihinden bugüne kadar yapılan faaliyetler hakkında kamuoyuna bilgi verildi. 
     Kurumun alacak ve borçlarının tespitinin yapıldığı belirtilen ilanda, ''Mudilerin alacaklarının tahsiline yardımcı olmak maksadıyla,Kurumun personel, kira, haberleşme ve diğer cari giderlerinin azaltılması yönünde tasarruf tedbirleri alınmış ve uygulamaya geçilmiştir. Bu maksatla, bazı şubelerimiz birleştirilmektedir'' denildi. 
     Çok sayıda mudinin icra takibi ile haciz ve iflas davaları açtığı bildirilen ilanda, bundan dolayı merkez teşkilatında ve şubelerde gerekli hukuki tedbirlerin alındığı, yetkili merciler nezdinde itiraz ve savunmalar yapıldığı belirtildi. İhlas Finans'a borçlu olan şirketlere de ihtarnameler çekilerek, haciz işlemlerinin başlatılacağının bildirildiği kaydedildi. 
     Tasfiye Kurulu'nun mudilere ödeme takvimi sunabilmesi için Genel Kurul'dan yetki alması ve bilançonun onaylanması gerektiği açıklanan ilanda, Genel Kurul toplantısının yapılabilmesi için de bağımsız denetleme kuruluşundan mali raporların alınmasının zorunlu olduğu duyuruldu. 
     İlanda, SPK mevzuatına göre bu rapor için bağımsız denetim kuruluşuna asgari iki aylık süre verilmesi gerektiği ifade edilerek, şöyle denildi 
     'Kurumumuz, bağımsız denetim kuruluşu nezdinde girişimde bulunmuş olup Haziran ayı içinde rapor tamamlanarak tarafımıza teslim edilecektir. Bundan sonra, şirket Genel Kurul toplantısı yapılacaktır. Genel Kurul kararına göre, mudilerimize ödeme planı ilan edilecektir.'' 




</TEXT>
</DOC>
