<DOC>
<DOCNO> 41406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/soneko07.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos ayında en yüksek reel getiriyi Alman Markı sağladı 
</HEADLINE>
<TEXT>

     Finansal yatırım araçları arasında Ağustos ayında en yüksek reel getiriyi Alman markı sağladı. 
     Ağustos itibariyle yıllık bazda ise en yüksek reel getiriyi yüzde 41 ile külçe altın yakaladı. 
     Devlet İstatistik Enstitüsü DİE verilerine göre, tüketici fiyatları TÜFE endeksi ile indirgendiğinde, Ağustos ayında Temmuz'a kıyasla en yüksek oranlı reel getiriyi yüzde 7.8 ile mark sağladı. 
     Toptan eşya fiyatları endeksi ile indirgendiğinde de, en yüksek aylık reel getiri yüzde 7.1 ile markta gerçekleşirken, külçe altın yüzde 6.6, dolar yüzde 2.5, mevduat faizi brüt olarak yüzde 1.4 getiri sağladı, İMKB-100 borsa endeksi yüzde 5.1 zarar ettirdi. 
     Yıllık getiri 
     Finansal yatırım araçları arasında yıllık bazda ise en yüksek reel getiriyi yüzde 41 ile külçe altın sağladı. Tüketici fiyatları endeksi TÜFE ile indirgendiğinde, getiride külçe altını yüzde 37.7 ile dolar, yüzde 36.6 ile mark izledi. Yıllık bazda borsa endeksi yatırımcısına yüzde 53.6, mevduat faizi de brüt olarak yüzde 19.2 zarar ettirdi. 







</TEXT>
</DOC>
