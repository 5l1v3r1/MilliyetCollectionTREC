<DOC>
<DOCNO> 21827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/dunya/adun.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan mesaj 
</HEADLINE>
<TEXT>

Yunanistan’dan fıkra gibi haber’... Türk azınlığıyla ünlü Batı Trakya bölgesinde cep telefonlarında Turkcell’in Welcome to Turkey’ mesajı belirince, hükümet Vatan elden gidiyor’ diye harekete geçti 
     YORGO KIRBAKİ Atina 

     GSM operatörü Turkcell’in "Türkiye’ye hoşgeldiniz" mesajı, Yunanistan’da parlamento araştırmasına konu oldu. 
     Fıkra gibi olay, Yunan Parlamento Başkanı Apostolos Kaklamanis’in incelemelerde bulunmak üzere geçen hafta gittiği Batı Trakya’daki Dedeağaç’dan Türk sınırına çok yakın kasabalardan birisi olan Kumçiftlik’e geçerken yaşandı. 
     
Ne oluyoruz      Kaklamanis’e eşlik eden gazetecilerden birisinin cep telefonunun ekranında Türk firmasının yazılı mesajı belirdi. Durum hemen parlamento başkanına iletildi. Birkaç saniye arayla diğer gazeteciler ile yetkililerin de cep telefonlarına aynı mesaj düşünce, Kaklamanis müdahale etti. 
     Milli konularda paranoya derecesindeki "hassasiyeti" ile tanınan Kaklamanis acilen telefon konuşmalarının mahremiyetinden sorumlu ilgili parlamento komisyonu tarafından incelenme yapılması talimatını verdi. Bunun üzerine komisyon üyelerinin, Savunma Bakanlığı ve Yunanistan’da faaliyet gösteren Cosmote, Telestet ve Panafon adlı üç cep telefonu şirketiyle işbirliği yaparak bu tip mesajların nasıl önleneceğini araştıracakları belirtildi. Aynı "sorunun" bazı Ege adalarında da yaşandığı bildirildi. 
     
Esprisi bile düşünülemez      Türkcell’in "Türkiye’ye hoşgeldiniz" mesajının, Batı Trakya’da Türkiye sınırına yakın bölgelerde alınmasının ne gibi "güvenlik" sorunu yarattığı konusuna ise yetkililerin ağzından açıklık getirilmedi. 
     Ancak Atina’da, Türk azınlığın yaşadığı Batı Trakya’da cep telefonlarında "Welcome to Turkey" gibi bir mesajın belirmesinin "bu bölgenin Türk topraklarına katıldığı" yolunda esprilere neden olacağı, buna da Yunan yetkililerin asla tahammül edemeyeceği, Atina’yı yakından izleyenler tarafından paylaşılan bir düşünce. 
     
Oysa Türkiye’de sorun değil      Yunan yetkililer, Turkcell mesajı için gürültü kopartırken aynı durumun sınırın Türkiye tarafında yaşanmasını görmezden geldiler. Örneğin karayolu ile İpsala hudut kapısından Türkiye’ye giriş yapıldıktan sonra cep telefonlarının ekranında Yunan Panafon şirketinin adı görünüyor. Ayrıca, Türkiye’nin Ege sahillerindeki pek çok yerde cep telefonu ekranında "Yunanistan’a hoşgeldiniz" mesajı okunuyor. 
     



 DÜNYA 












</TEXT>
</DOC>
