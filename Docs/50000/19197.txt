<DOC>
<DOCNO> 19197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko33.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Bankalarının görev zararlarına mahsuben 8.9 katrilyonluk tahvil 
</HEADLINE>
<TEXT>

     Hazine Müsteşarlığı bugün, T.C. Ziraat Bankası, T.Halk Bankası ve T.Emlak Bankası'nın görev zararlarına mahsuben 8.9 katrilyon lira tutarında Özel Tertip Devlet Tahvili ihraç etti. 
     Hazine Müsteşarlığı'ndan yapılan açıklamada, Özel Tertip Devlet Tahvillerinin, 4.7 katrilyon lirası T.C. Ziraat Bankası, 4.1 katrilyon lirası T.Halk Bankası ve 45 trilyon lirası da T. Emlak Bankası görev zararlarına mahsuben ihraç edildiği kaydedildi. 
     Özel Tertip Devlet Tahvillerinin, 02.05.2001 valör ve 01.05.2002 itfa tarihli, 1 yıl vadeli, 3 ayda bir değişken faiz ödemeli olduğu ifade edildi. 
     Açıklamada şöyle denildi 
     ''Böylece, bugünkü tahvil ihracı ve 30.04.2001 tarihine kadar ihraç edilmiş olan 14 katrilyon lira tutarındaki tahvil ihraçlarıyla beraber, kamu bankalarının yaklaşık 23 katrilyon lira tutarında olan 31.12.2000 sonu görev zararları ve bu zararların 2001 yılı içerisinde tahakkuk etmiş olan faiz tutarlarının tamamı tasfiye edilmiştir. 
     Ayrıca T.Emlak Bankası'nın ödenmemiş sermayesine mahsuben bankaya, 624 trilyon lira tutarında, 02.05.2001 valör ve 01.05.2002 itfa tarihli, 1 yıl vadeli, 3 ayda bir değişken faiz ödemeli Özel Tertip Devlet Tahvili ihraç edilmiştir. İhracı yapılan tahvillerin kupon ödemeleri, TCMB'nin kupon başlangıç tarihinden, kupon ödeme tarihinden bir önceki güne kadar olan dönem içerisinde, kamu bankaları ve TMSF kapsamındaki bankalarla yapılacak Repo işlemlerinde oluşan faiz oranlarının işlem hacmine göre ağırlıklı ortalamasına endekslidir.'' 
     
     
     






</TEXT>
</DOC>
