<DOC>
<DOCNO> 23618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/spor/spo03.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU YARALIYIM 
</HEADLINE>
<TEXT>

G.Saray’ın Rumen teknik direktörü, iki cephede mücadele vermelerinin kendilerini çok yıprattığını vurguladı, "Üzülmüyorum, ama büyük hayal kırıklığı yaşıyorum. Türkiye’de herkesle savaştım. Yılmadım, direndim" dedi 
     HALİL ÖZER 

     GALATASARAY Teknik Direktörü Lucescu, sezona dönüp baktığında üzgün olmadığını, ancak hayal kırıklığı yaşadığını söyledi. Rumen hoca, "Elimizden gelen her şeyi yaptık, yine de olmadı. Üzülmüyorum, ama büyük bir hayal kırıklığı var. Fenerbahçe çok yatırım yaptı, çok para harcadı. İyi transferler yaptı. Ayrıca bizden daha avantajlıydılar. Onlar sadece ligi düşündüler. Ama biz sezona Şampiyonlar Ligi ile başladık, fazla yıprandık" diye konuştu. 
     TÜRKİYE’DE herkesle savaşmak zorunda kaldığını da savunan Lucescu, "yaralıyım" ifadesini kullandı. Geldiği günden bugüne kadar sürekli mücadele verdiğini belirten Sarı - Kırmızılı takımın teknik patronu, Fatih Terim ile kıyaslanmasına da tepki göstererek, "Basınla da savaştım. Bana hep Terim’i örnek gösterdiler. Hep aleyhimde oldular, taraftarı kışkırtmaya çalıştılar. Beni göndermek istediler, ama yılmadan direndim" ifadelerini kullandı. 
     HİÇ kimsenin bu sezon Galatasaray’a başarısız diyemeyeceğini de sözlerine ekleyen tecrübeli hoca, şöyle devam etti "Süper Kupa’yı aldık. Şampiyonlar Ligi’nde çeyrek finale kalıp, bir ilki gerçekleştirdik. Ligde tüm zorluklara rağmen şampiyonluğu son ana kadar kovaladık. Bunlar önemli işler". Lucescu, Şampiyonlar Ligi’nde yine müthiş bir mücadeleye gireceklerine de değinerek, "Umarım Fenerbahçe ile birlikte kol kola başarılara imza atarız" dedi. 
     SARI - Kırmızılı kulüpteki geleceğinin bugün yönetim kurulu ile yapacağı toplantı sonunda netleşeceğini de vurgulayan Lucescu, "Oturup konuşacağız. Elbette kalmak isterim, ama sorunları herkes biliyor. Yönetimden bu sorunların nasıl çözüleceği ve yeni yılda ne olacağına dair bilgi almak istiyorum" açıklamasını yaptı. Rumen hocanın, özellikle bu yılki krizin tekrarlanmaması için mali konularda yönetimden garanti isteyeceği öğrenildi. 
     
Yönetim gergin      GALATASARAY yönetimi, Başkan Faruk Süren’in evinde değerlendirme toplantısı yaptı. Altı saat süren toplantıya Mehmet Cansun, Ali Dürüst, Burak Elmas ve Mete Başol katıldı. Lucescu ile devam kararı benimsenirken, Hakan Şükür’ün bonservisinden gelecek paranın tümünün transferde harcanması fikri kabul edildi. Kaliteli transferler isteyen Mehmet Cansun, paranın dakkatli kullanılması gerektiği uyarısı üzerine, toplantıdan sinirli şekilde ayrıldı. 
     SERGEN’in transferinin de görüşüldüğü zirvede bu futbolcunun disiplinsizliği yönetimi tedirgin etti. Ayrıca 27 Temmuz’da Hagi’nin jübilesi için R.Madrid’e teklif götürülecek. Bu arada Inter’le anlaşan Okan, Emre ve Mallorca ile söz kesen Fatih bugün basın toplantısı düzenleyecek. Ahmet’e H.Berlin’in kancayı taktığı bildirilirken, Milan’ın da Ümit için en fazla 3 milyon dolar fiyat biçtiği ifade edildi. 
     
Taffarel’den ayrılık sinyali      Brezilyalı kaleci maddi sorunlardan yakındı. Vedalaşan Hagi de İstanbul’dan ayrıldı 
     SARI - Kırmızılı kulübün Brezilyalı file bekçisi Taffarel, dün eşi ve çocuklarıyla birlikte Milano’ya gitti. Ayrılık sinyalleri veren Taffarel, "Kulüpte herkesin bildiği maddi sorunlar var. Öncelikle bunlar çözülmeli" dedi. Taffarel’in eşi Andrea ise, "Çocuklarımızın eğitimini düşünmek zorundayız" diyerek, gelecek sezon İstanbul’da olamayacaklarını ifade etti. 
     AKTİF futbol hayatına veda eden Hagi de dün İstanbul’dan ayrıldı. Popescu, eşi ve çocuklarıyla tatil için ülkesine giden ünlü futbolcuyu menajeri Becali, Lucescu ve eşi uğurladı. Yeşilköy’deki evini de boşalttığı öğrenilen Hagi, "İkinci evim İstanbul ve Galatasaray’dır" dedi. Rumen yıldızın, yoğun talep üzerine, formasını satın alıp, dağıttığı öğrenildi. 
     



 SPOR 






















</TEXT>
</DOC>
