<DOC>
<DOCNO> 26081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun22.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da Bush'un gezisine protesto 
</HEADLINE>
<TEXT>

     İspanya'da binlerce kişi, Avrupa gezisi kapsamında bir günlüğüne başkent Madrid'e uğrayacak olan ABD Başkanı George Bush'un gezisini protesto etti. 
     Madrid'de düzenlenen gösteri nedeniyle polis sıkı güvenlik önlemleri alırken, protestocular ''Bush Evine Dön'' yazılı pankartlar taşıdı ve Salı günü İspanya'ya gelecek ABD Başkanı aleyhinde sloganlar attı. 
     Göstericiler, ABD'yi, Küba ve Irak'a uyguladığı ambargo, füze savunma sistemi planı, ölüm cezası uygulaması ve Bush'un küresel ısınmayla ilgili Kyoto Protokolü'nü reddetmesi nedeniyle protesto etti. Gösteriye katılan çevreci gruptan Carlo Acero, ''Emperyalist Başkan dünyayı kendi bahçesi olarak gördüğü için buradayım. Dünya, ABD'den daha büyüktür'' dedi. 
     Çeşitli grupların ortak çabasıyla düzenlenen protesto gösterisinin Salı gecesi ABD Büyükelçiliği önünde tekrarlanacağı belirtildi. Dünya Bankası, küreselleşme karşıtlarının engellemesiyle karşılaşacağı korkusuyla İspanya'nın Barselona kentinde düzenleyeceği yoksulluk konferansını kısa süre önce iptal etmişti. İspanyol yetkililer, Bush'un gezisi sırasında güvenlik önlemlerinin artırılacağını, ancak ''olağanüstü önlemler'' alınmayacağını belirtmişlerdi. 






</TEXT>
</DOC>
