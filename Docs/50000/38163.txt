<DOC>
<DOCNO> 38163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/magazin/mag02.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Göktaş çifti 122 Milyon’u yedi bitirdi’ 
</HEADLINE>
<TEXT>

Rakiplerine sinirlenen çift, tüm paralarını harcayarak 122 Milyon’dan çekildi... 
     BİRSEN ALTUNTAŞ 

     Kanal D’nin, ilgiyle izlenen yarışması 122 Milyon’un genç yarışmacıları Mevhibe-Ali Kemal Göktaş çifti, kendilerine haksızlık yapıldığı gerekçesiyle yarışmayı terketti. 
     Çiftin, bu kararı almasında, yarışmacı Hikmet Kocaibrahimgil'in 1 milyonluk özel sinema bileti indiriminden yararlanması etkili oldu. Kocaibrahimgil çiftinin yolsuzluk yaptığını söyleyen Göktaş çifti, programın yöneticilerinin indirimin yasal olduğuna karar vermesiyle, programdan ayrılma kararı aldı. 
     
     92 milyonu 1 günde harcadılar 
     Kendilerini diskalifiye ettirmek için, ellerinde kalan 92 milyon 375 bin lirayı pazar akşamına kadar doyasıya yemek yiyerek, 10 milyonluk sinema bileti ve giysiler alarak harcayan çift, "Haksızlık yapıldığını düşünüyoruz, yarışmanın bitimine 10 gün kala, üstelik önde giderken onurumuzu kurtarmak için yarışmayı bırakmaya karar verdik" açıklamasını yaptı. 
     
     Şarkıcı olacağım’ 
     Bundan sonra İstanbul’a yerleşip gelen kaset tekliflerini değerlendireceğini söyleyen Kemal Göktaş, Türkiye’nin iki büyük müzik şirketinden de teklif aldığını söyledi. Şimdi yarışa, kalan parayla yedek yarışmacılar Engin-Seda Özden çifti kalılacak. 
     Med Yapım’ın ortağı Fatih Aksoy ise şöyle konuştu "Kemal Göktaş'ın takıldığı konu olan sinema bileti indirimiyle ilgili bandı izledim. 1 milyonluk indirimin o gün sinemaya gelen herkese yapıldığını gördük, bu nedenle bir kural ihlali söz konusu değil. Kemal'in böyle davranmasının sebebinin, çıkarmak istediği kasetinin reklamını yapmak olabileceğini düşünüyorum." 
     



 MAGAZİN 












</TEXT>
</DOC>
