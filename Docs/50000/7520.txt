<DOC>
<DOCNO> 7520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/spor/spo05.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun dişi köleleri 
</HEADLINE>
<TEXT>

En acı cinsiyet ayrımı futbolda yaşanıyor, "feministler" Avrupa Kupaları’nı yazıyor 
     ERCAN GÜVEN 

     Bayanlar, sosyal, ekonomik ve toplumsal alanlarda erkeklerle eşitlik mücadelesi verirken, en somut "cinsiyet ayrımı" futbolda yaşanıyor ve erkek meslekdaşları milyon dolarlara imza atan bayanlar "açlık sınırında" top koşturuyor. 
     Bugün topbaşı yapacak olan bayan futbolundaki "sefalet", tüm gelirlerini sponsorlardan sağlayan kulüplerin, "ekonomik kriz" yüzünden iyice dibe vurması 
     ile daha da somutlaşırken, "dişi" futbol emekçileri ayda 50 - 100 milyon lira ile geçiniyor. Çok özel durumlar dışında transfer parasının söz konusu bile olmadığı Bayanlar Ligi’nde yer alan 12 kulübün 10’unda saha, kulüp binası gibi lüksler bulunmuyor ve deplasmanlar için sponsor sağlanamazsa Lig’in tamamlanmasının bile tehlikede olduğu iddia ediliyor. 
     
Rumenler gözde      Futbolcularının çoğu en düşük gelir düzeyinde yaşayan "Katrilyonluk Futbol Sektörü"nün Bayan Ligi’nde "her şeye rağmen" yapılan yabancı futbolcu transferlerinin gözdesi ise Rumenler. Çoğunlukla bedava "yeme - içme - yatma" karşılığı Türkiye’ye gelen Rumenler, aldıkları 100’er milyon maaşla da Türk meslektaşlarının bir gömlek üstünde yer alıyor. 
     Futbolda bugün meşin yuvarlağı santraya koyacak bayanlar, maddi zorluklar nedeniyle puan hesaplarından önce para hesaplarını düşünmeye başladılar ve antrenman sahası, eşofman, forma peşine düştüler. Futbolcular ise ek iş peşinde koşup, tezgahı kurmuş köfte satıyor... 
     
O da Hagi      Manu 28 yaşında... Rumen Milli Takımında 36 kez forma giydikten sonra 96’da Türkiye’ye gelmiş. O, Karpatlar’ın dişi Hagi’si ama, Galatasaraylı Hagi’nin maçlarda çiğnediği ciklet parası kadar kazanamıyor Türkiye Bayanlar Ligi’nde. Yeni takımı Kuzeyspor’a geçerken transfer parası almamış, aylık maaşı takımın dengelerini alt üst edecek kadar yüksek ve kendisine 200 dolar ödeniyor. 
     
Yasemin’in futbol penceresi      TEMEL KARASAY 

     MODA tabirle "Bayan Futbolu’nun duayeni", Kuzeyspor’un kalecisi Yasemin, "Dişi Futbolu"nun dişlileri arasında bir ömür tüketip 40. yaş gününü yoksulluk içinde kutlayanlardan biri... Yasemin’in geliri, kayıt dışı ekonomi... Bakkal çıraklığı ile başlayan yaşamı tam 22 yıldır "futbol sektörü" denilen o büyük pazarın kıyısında sürüyor, ama Yasemin kahvecilik, pazarcılık, köftecilik ile geçiniyor. 
     YASEMİN futbol yaşamı boyunca bir kere maddi yararını görmüş futbolun o da Dostlukspor’da oynarken bedavadan bademcik ameliyatı. Şimdi 40 yaşında. Aylığı 50 milyon lira. Ekonomik krize hiç aldırmıyor. "Biz zaten sürekli kriz halindeydik. Otobüse de binmeyip, antrenmana yürüyerek gider geliriz, olur biter" diyor. On kardeşinden, bakımını üstlendiği hasta kardeşine köfte ekmek satarak ilaç alıyor. 
     
Havlu atmak üzereler      METİN TAYLANCI Adana İdmanyurdu Başkanı 
     "En uzak deplasmanımız İstanbul bize 1.5 - 2 milyara maloluyor. Federasyondan sadece 500 - 600 milyon lira yardım alıyoruz. Ne televizyon, ne de reklam gelirimiz var. Kulüp binamız bile yok. Takımın değeri 10 milyarı geçmez." 
     
     DR. ALPER PİŞKİN Adana Sağlık Başkanı 
     "Sadece futbolcuların bazı sosyal ihtiyaçlarını karşılamaya çalışıyoruz. Öğrenciyse kitap ihtiyacı, kursa gidiyorsa kurs parasını veriyoruz. Giyim, yiyecek ihtiyaçlarını da karşılıyoruz." 
     
     BURHAN DURDAĞ Erzurum Atatürk Üniversitesi Kulübü Başkanı 
     "Öğrencilerden topladığımız aidatlarla ayakta durmaya çalışıyoruz. Üstüne üstlük Futbol Federasyonu’na 1 milyar lira depozito yatırdık. Seyirci gelirimiz yok. Zaten olsa bile zararlı çıkarız." 
     
     FAHİR KURT Mersin Adonis Başkanı 
     "Deplasman maliyetlerini en aza indirmek için, Mersin’e gelen takımları biz burada ağırlıyoruz. Deplasmanda ise o takımlar bizi ağırlıyorlar. Futbolcularımıza para vermiyoruz." 
     
     ALİ ALANYURT Samsungücü Başkanı 
     "120 üyeden aldığımız yıllık 2 - 3 milyar civarında parayla ayakta duruyoruz. Futbolcuların maaşlarını cebimizden ödüyoruz. Kesinlikle büyük paralar veremiyoruz. Ormanda çalışıyoruz. Bu maddi kriz içinde kulübü kapatabiliriz." 
     
     MURAT ARIKANER Mersin Camspor Başkanı 
     "En eski bayan kulübüyüz. Maddi sorunları içimizde çözüyoruz. Futbolcu satarak, bir gelir elde etmeye çalışıyoruz." 


 SPOR 





























</TEXT>
</DOC>
