<DOC>
<DOCNO> 33489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur04.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Fogg'a tepki "Sola yeni ambalaj oluşturulamayacak" 
</HEADLINE>
<TEXT>

     CHP Genel Başkanı Deniz Baykal, Avrupa Birliği Türkiye Temsilcisi Karen Fogg'un açıklamalarına tepki göstererek, ''Uzun çabalarlarla, büyük emeklerle ve ağır bedellerle oluşturulan sol birikimi, yeni ambalaj oluşturma çabalarına ezdirmeyeceğiz'' dedi. 
     Deniz Baykal, Tokat'ta, meslek örgütleri ve sivil toplum kuruluşları temsilcileri ile yapacağı toplantı oncesinde, gazetecilerin sorularını yanıtladı. Bir soru üzerine, AB Türkiye Temsilcisi Karen Fogg'un, bugün bir gazetede yer alan açıklamalarına değinen Baykal, şunları kaydetti 
     ''Fazilet Partisi'nden sonra 2 partinin ortaya çıkacağı görülüyor, hayırlı olsun. Kurulması sözkonusu olan 2 parti de, 40 yıldan beri bildiğiniz bir siyaset anlayışını sürdürmeye devam edecekler. Bu anlayışa yeni bir görünüm, yeni bir çekicilik sağlama çabalarını, siyasi pazarlama yaklaşımı olarak görüyorum. Herkes bilsin ki, Türkiye'de uzun çabalarla, büyük emeklerle ve ağır bedellerle oluşturulan sol birikimi, yeni ambalaj oluşturma çabalarına ezdirmeyeceğiz. Bunun, ABD ya da AB desteğinde olması hiç bir şeyi değiştirmeyecek. Türkiye'de ilk kez sol siyaseti kendi adına iktidara taşıma şansının doğmakta olduğu bu günlerde, bu şansın üslubuna hakim olamayan bir AB diplomatının sözleriyle yozlaştırılmasına göz yummayacağız.'' 
     Lozan Konferansı'nın 78. Yıldönümü'nün kutlandığını da hatırlatan Baykal, ''Böyle bir günde, uluslararası entrikalara kendini teslim etmiş Milli Görüş entrikaları ile karşı karşıya kalmış olmamız ibret vericidir'' diye konuştu. 






</TEXT>
</DOC>
