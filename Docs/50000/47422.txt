<DOC>
<DOCNO> 47422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/ekonomi/eko03.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Finansman açığı kapatılır 
</HEADLINE>
<TEXT>

IMF Dış İlişkiler Direktörü Dawson, Türkiye ile anlaştıklarını ancak finansman açıkları için farklı seçeneklerin üzerinde çalıştıklarını söyledi 
     IMF Dış İlişkiler Direktörü Tom Dawson, Türkiye’nin gelecek yılki finansman açığının nasıl kapatılacağını konuşmak için henüz erken olduğunu ancak, IMF’nin çeşitli finansman senaryoları üzerinde çalıştığını söyledi. Dawson, IMF’nin Washington’daki merkezinde düzenlediği basın toplantısında, ’Türk hükümeti ile 2002 bütçesi ve makro ekonomik büyüklükler üzerinde görüşüyoruz. Faiz dışı bütçe fazlasının GSMH’nin yüzde 6.5’i olmasında ve diğer parametreler üzerinde de Türk hükümeti ile anlaştık’’ dedi. 
     Dawson, finansman konusundaki bazı haberlere ilişkin bir soru üzerine, "Finansman açıklarının nasıl kapatılacağını konuşmak için biraz erken ancak, çeşitli senaryolar üzerinde çalışıyoruz’’ diye konuştu. 
     Dawson, finansal açıkları kapatma yöntemlerinin uluslararası ekonomide belli olduğunu hatırlatarak, bunları siyasi önlemler, ekonomik faaliyet ile artırma ve azaltma, iç ve dış finansman olarak sıraladı. Dawson, birçok seçeneğin değerlendirilmekte olduğunu da belirtti. 
     Dawson, onuncu gözden geçirme döneminin sonunda yapılması düşünülen 3 milyar dolarlık dördüncü kredi diliminin serbest bırakılacağı IMF İcra Direktörleri Kurulu Toplantısı’nın ekim sonunda olup olmayacağı sorusuna ise "Kesin tarih belli değil. Birkaç gün gecikebilir, ancak ana hatları ile planlandığı gibi gidiyor’’ yanıtını verdi. Dawson, finansman konusunun bu toplantıda alınacak kararların içinde olup olmayacağı sorusuna, "Biz şu anda 2002 üzerinde çalışıyoruz. Bahsettiğiniz konuların bu çerçevede ele alınmayacağını düşünemiyorum’’ şeklinde konuştu. 
     



 EKONOMİ 

















</TEXT>
</DOC>
