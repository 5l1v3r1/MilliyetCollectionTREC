<DOC>
<DOCNO> 1787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/siyaset/asiy.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GENELKURMAY HÜKÜMETE YANIT VERDİ 
</HEADLINE>
<TEXT>
Böyle bir komutan yok 
ECEVİT’E Şüphe uyandıran makam net bilgi verirse yasal işlem yapılır. YILMAZ’A Askeri dönemde yolsuzluk yapıldı suçlaması büyük iftiradır 
     ANKARA Milliyet 

     Genelkurmay Başkanlığı, Beyaz Enerji Operasyonu'nda rejim tartışmalarına neden olan üst düzey komutanın bulunamadığını "titiz araştırmalara rağmen tespit edilemediğini" bildirdi. Genelkurmay açıklamasında "demokrasiyi içine sindiremeyenleri" eleştiren Başbakan Bülent Ecevit'e "net bilgi verilmesi" çağrısında bulunulurken, Başbakan Yardımcısı Mesut Yılmaz'ın "en büyük yolsuzlukların askeri dönemlerde yapıldığı" iddiası için "en büyük iftira" ifadesi kullanıldı. 
     Genelkurmay Başkanlığı’ndan dün yapılan yazılı açıklamada şöyle denildi 
     TEHLİKELİ TARTIŞMA Son günlerde yürütülmekte bulunulan bir operasyona istinaden, bazı yayın organlarında yer alan haberler, yorumlar ve verilen çeşitli demeçlerle Türk Silahlı Kuvvetleri'nin TSK anlamsız ve tehlikeli bir siyasi tartışmanın içine çekilmekte olduğu büyük bir endişe ile izlenmektedir. 
     VERİLEN GÖREV YAPILIYOR Yürütülmekte olan bu operasyonun doğrudan TSK bir ilgisi olmadığı gibi, esasen Silahlı Kuvvetler'in sorumluluk sahası içindeki bir konu da değildir. Operasyon, ilgili bakanlığın bilgisi ve yargı organlarının denetimi altında Jandarma Genel Komutanlığı'nın adli yetki ve sorumluluğunda ve jandarmaya verilen görev kapsamında yürütülmektedir. Tüm bu faaliyetlerde TSK'nın herhangi bir etkisi ve sorumluluğu bulunmamaktadır. 
     TSK'YI BAĞLAMAZ TSK, gerektiğinde görüşlerini kendisine tanınan yasal çerçevede, Genelkurmay Başkanlığı seviyesinde açıklamaktadır. Bu açıklamaların dışında kim tarafından hangi ortamda ve hangi sebeple söylenmiş olursa olsun hiçbir siyasi görüşün TSK'yı bağlamayacağı birçok kez belirtildiği gibi, en son 29 Aralık 2000 tarihinde de resmi bir açıklama ile kamuoyunun bilgisine sunulmuştur. 
     KOMUTAN TESPİT EDİLEMEDİ Söz konusu edilen "askeri yetkili komutan" Jandarma Genel Komutanlığı'nın titiz araştırmalarına rağmen tespit edilememiştir. Bilinen bir gerçektir ki, TSK, kendisini ulus ve vatanına adayan bir kurumdur ve temel değeri ve direği de disiplindir. 
     
Çekişme, karanlığı özleyenlere yarar’      ECEVİT'TEN "BİLGİ" İSTEMİ Yapılan yorumlarda "Demokrasiyi özümseyememiş kişi ve gruplar"ın varlığı hakkında şüphe uyandıracak şekilde beyanda bulunan makam, kişi ve basın organlarının bu konuda net bilgi vermeleri durumunda, gerekli yasal işlemin yapılacağından hiç kimsenin şüphesi olmaması gerekir. 
     YILMAZ'IN İDDİASI İFTİRA Ayrıca, askeri dönemlerde en büyük yolsuzlukların yapıldığı şeklindeki suçlamalar, Avrupa Birliği'ne katılım ile operasyon arasında ilişki kurularak ve operasyonu bu katılıma karşı olanların tertiplediği ileri sürülerek TSK'nın Avrupa Birliği'ne karşı olduğu ve tertipçilerin arasında bulunduğu imajının yaratılmaya çalışılması, konu ile hiçbir ilgisi bulunmayan TSK'ya karşı yapılmış en büyük iftiradır. 
     GERÇEK KARANLIĞI ÖZLEYENLER Genelkurmay Başkanlığı her zaman ve her ortamda yolsuzlukla mücadelenin gerekliliğini savunmuş ve beyan etmiştir. Yasal zeminde yapılan bu mücadeleyi yürüten kurumların, eğer varsa bireysel hatalardan kaynaklanan nedenlerle yıpratılmasının, pasifize edilmesinin, siyasi çıkar ve çekişme alanlarına çekilmek istenmesinin gerçek anlamda "karanlığı özleyen" kişi ve grupların yararına olacağı, görülmesi gereken açık bir gerçektir. 
     
"Silahlı Kuvvetler rahatsız"      Yürütülmekte bulunan faaliyet, bir yolsuzluk operasyonu olmasına rağmen tartışmanın anlaşılamayan bir yaklaşımla, konuyla ilgisi bulunmayan Silahlı Kuvvetler'le ilişkilendirilmesi, TSK'da ciddi rahatsızlık duyulmasına neden olmuştur. Bir beyanatın, genelleme ile rejim tartışmasına dönüştürülmesi, ülke yararına değildir. 
     
Ecevit konuşmadıANKARA Milliyet 
     Başbakan Bülent Ecevit, Genelkurmay Başkanlığı'nın kendisi ve Başbakan Yardımcısı Mesut Yılmaz'ın sözlerine sert yanıtlar taşıyan açıklamasına ilk tepkisini "susarak" verdi. Ecevit, basın mensuplarının yönelttiği soruları, "Şu anda bir şey söylemek istemiyorum" diyerek yanıtlamadı. 
     
Yılmaz ve Ecevit ne demişti      Mesut Yılmaz 
     "Enerji operasyonunda eski bir ANAP'lı bakanın olmasını, partinin imajını bozmak için fırsat görüyorlar. Onlar siyaset kurumunu kirli, kötü, çözüm üretemiyor göstermeye çalışıyorlar. Benim isyanım, operasyonu yapan biz olmamıza karşın, hedef olarak bizim seçilmemiz. Sanıyormusunuz ki askeri yönetim gelse yolsuzluk olmayacak. Tam aksine esas o zaman yolsuzluklar artar. Çünkü o zaman karanlık gelir. Yolsuzluklar karanlıkta artar. Yolsuzluklarla mücadelenin yolu aydınlıktır." 
     
     Bülent Ecevit 
     "Türkiye'deki demokratik rejimden kimse kuşku duymasın. Yeter ki, bu üzücü olayın sorumluları bir an önce saptansın ve haklarında gereken işlem yapılsın. Eğer gerekli işlem yapılmazsa, toplumdaki çok az sayıdaki dikta rejimi heveslileri yersiz hevese kapılabilir, kışkırtıcılığa kalkışabilir. Birtakım gizli görevliler, demokrasiye gölge düşürdüler. Bir gazetedeki açıklamalarında 'Bundan böyle pisliğe bulaşan kim varsa üzerine gitmekte kararlıyız" dediler. Kimmiş bunlar Görevleri, yetkileri neymiş, belli değil, o gizli yetkililermiş. Bu gizli yetkililerin kılıcıyla ilgili bakanın adı çizilmeliymiş. Yani bu gizli görevlilerin bulunduğu yerde seçimle gelenlerin esamesi okunmayacak. Edindiğim bilgiye göre, bunların ardında bir örgüt yok. İçişleri Bakanı, Jandarma Genel Komutanı, Genelkurmay Başkanı, devletin resmi istihbarat örgütlerinden biri de bulunmuyor. Sadece perde arkasında demokratik hukuk devleti kurallarını özümseyememiş, kimliği belirsiz birtakım kişiler var." 
     


 SİYASET 
















</TEXT>
</DOC>
