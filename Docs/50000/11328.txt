<DOC>
<DOCNO> 11328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sondun17.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal'ın Belçika'da yarın yapılacak duruşması erteleniyor 
</HEADLINE>
<TEXT>

     Sabancı ailesinin avukatı Fernand Schmitz, terörist Fehriye Erdal'ın Türkiye'deki suçlarından dolayı Belçika'da yargılanması talebine ilişkin yarın yapılacak mahkeme oturumunun, sanık avukatlarının talebi üzerine erteleneceğini açıkladı. 
     Schmitz, adli dosya ile ilgili ayrıntılı bilgiler verirken, terörist Fehriye Erdal aleyhinde, Türkiye'deki suçları nedeniyle 9 Kasım 2000 tarihinde, Belçika'da dava açtıklarını hatırlattı. 
     Brüksel savcılarından Philippe Meire'nin bu davayı kabul ettiğini,bir sorgu hakimi tayin edildiğini belirten Schmitz, Türkiye'deki adli yapının farklılığına da dikkati çekerek, sanığın Türkiye'deki suçlarından dolayı Belçika'da yargılanıp yargılanmayacağına'' Danıştay Mahkemesi''nin karar vereceğini belirtti. 
     Belçikalı avukat, Erdal'ın, Avrupa Terörizme Karşı Mücadele Sözleşmesi kapsamında Belçika'da yargılanmasını istediklerini, bunun bir ilk olduğunu, henüz hiçbir Avrupa ülkesinde, bu sözleşme temel alınarak sanık yargılanmadığını kaydetti. 
     Belçika yasalarına göre hukuk prosedürünü tayin etmekle yükümlü olan Danıştay Mahkemesi'nin, dosyaların sorgulama sürecini kontrol eden bir organ olduğunu anlatan Schmitz, savcılığın, ''Erdal'ın, Terörizme Karşı Mücadele Sözleşmesi çerçevesinde Belçika'da yargılanabileceği'' görüşünü savunduğunu, bunun çok önemli bir unsur olduğunu ifade etti. 
     Schmitz, ''Ancak savcı, dosyanın, Erdal'ın Belçika'daki suçları nedeniyle yargılandığı Bruges Mahkemesi'ne aktarılmasından yana görüş bildiriyor. Biz, Türkiye'deki suçlar nedeniyle ayrı bir mahkemede yargılama istiyoruz'' dedi. 
     Belçikalı avukat, Bruges'de 3 üyesi yargılanan terör örgütü DHKP-C'nin kendilerini ilgilendirmediğini, isteklerinin, Sabancı ailesinin bir ferdini ve iki çalışanını katledenler arasında bulunan Fehriye Erdal'ın yargılanması olduğunu anlattı. 
     Bruges Mahmekesi, Erdal ile birlikte Musa Asaoğlu ve Kaya Saz adlı terör örgütü üyelerini, Belçika'da silah taşımak, sahte kimlik kullanmak ve suç örgütü oluşturmak gibi ithamlarla, tutuksuz olarak yargılamayı sürdürüyor. Schmitz, bu dosyalarla Sabancı suikasti olayının karıştırılmasına karşı çıkıyor. Schmitz, yarınki oturumda sanık avukatlarının erteleme talebinde bulunacaklarını ve bunun kabul edileceğini, oturumun muhtemelen Nisan ayına, Paskalya tatili sonrasına kalacağını bildirdi. Mahkeme, yarın yeni oturumun tarihini belirlemekle yetinecek. 




</TEXT>
</DOC>
