<DOC>
<DOCNO> 14426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/soneko26.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den çığlık "Artık bu yükü taşıyamıyoruz, zam yapın" 
</HEADLINE>
<TEXT>

     Türk Hava Yolları THY Genel Müdür Yardımcısı Sertaç Haybat, kurumun geçen yıl 110 milyon dolar zarar ettiğini belirterek, ''İç hatlarda yolcu başına 6 dolar konulmuş olsaydı, 2000 yılını çok daha az zararla kapatırdık'' dedi. 
     THY Mali İşlerden Sorumlu Genel Müdür Yardımcısı Haybat, THY'nin 2000 yılı zararıyla ilgili yaptığı açıklamada, 2000 yılındaki akaryakıt fiyatlarındaki artışın şirkete 62 trilyon lira yük getirdiğini bildirdi. 
     Şirketin zarar etmesine yol açan nedenlerden birinin de iç hat bilet ücretlerinin artırılamaması olduğunu anlatan Haybat, şöyle konuştu 
     ''1999 yılında Ulaştırma Bakanlığı ile yazılı olmayan bir prensip anlaşmasına varılmıştı. İç hat ücretlerini dolar kuruna göre ayarlıyorduk. Bu durum 2000 yılı Haziran ayına kadar devam etti. Haziran ayından itibaren Ulaşırma Bakanlığı bu uygulamadan birdenbire vazgeçti. Bunun için öne sürdükleri gerekçe de hükümetin enflasyon hedefinin yüzde 25 olmasıydı. THY'nin bugüne kadar yaptığı zamların da yüzde 24 seviyesine ulaşmasıydı. THY halka açık şirket olduğu için bu uygulamanın dışında olmalıydı. Ama, neticede Ulaştırma Bakanlığı bu zammı bize vermedi. Bakanlığa, sektörü düzenleme gayesiyle zam onayı yetkisi verilmiştir. Yoksa, bakanlığın enflasyonu düşürme gibi bir hedefi olmaz.'' 
     Ulaştırma Bakanlığı'na yılbaşında iç hat biletlerine zam talebi için başvuruda bulunduklarını anlatan Haybat, şöyle konuştu. ''Ancak bu yazımıza bir yanıt alamadık. Türkiye'de Ulaştırma Bakanlığı'nın Türk Telekom ücretlerine yaptığı zam oranı yüzde 70'dir. Şubat ayında Türk Telekom yüzde 20 zam daha yaptı. Türk Telekom'a niye yapılıyor da, THY niçin zam alamıyor, bir şey söyleyemiyoruz.'' 
     THY'nin artık bu yükü taşıyamaz hale geldiğine dikkat çeken Sertaç Haybat, ''THY artık ödemeleri yapamaz hale gelmeye başladı. Uçakların yerde kalması uçmasından daha karlı bir hale geldi. Bu durumda kapasite küçülmesine gidilmesi kaçınılmaz'' dedi. 
     Haybat ayrıca, 2000 yılında ortaya çıkan kule eylemlerinden de olumsuz etkilendiklerini, zamanında kalkamama ve aşırı yakıt gibi nedenlerle 4 trilyon lira zararının sözkonusu olduğunu kaydetti. 




</TEXT>
</DOC>
