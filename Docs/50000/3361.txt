<DOC>
<DOCNO> 3361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sondun05.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Ermeni lobisi yeniden harekete geçti 
</HEADLINE>
<TEXT>

     ABD'deki Ermeni toplumunun temsilcileri, yeni Başkan George Bush'tan, sözde Ermeni soykırımının tanınmasına destek isterken, Ermeni lobisinin Temsilciler Meclisi'ne yeni bir tasarı unmaya hazırlandığı öğrenildi. 
     Amerika Ermeni Ulusal Komitesi'nden ANCA yapılan açıklamada, Cumhuriyetçi Parti'li Bush'un seçim kampanyası sırasında sözde soykırımı tanıma yönünde söz verdiği belirtilerek, Bush'tan ''sözünü tutması'' istendi. 
     Seçim kampanyası sırasında, azınlık oylarını alma kaygısıyla, hem Demokrat Parti'li Al Gore, hem de Cumhuriyetçi Parti'li Bush, Ermenileri memnun edecek yönde açıklamalar yapmışlardı. ABD'deki Ermenileri, ''sözünü tutması için'' Bush'a baskı yapmaya çağıran ANCA, Bush'un 24 Nisan tarihini sözde soykırımı anma günü olarak resmen tanımasını beklediğini bildirdi. 
     Bu arada, Ermeni lobisi, eski Başkan Bill Clinton'ın son dakika girişimiyle Temsilciler Meclisi Genel Kurulu gündeminden düşürülen sözde soykırıma ilişkin yeni bir tasarıyı yeni dönem Temsilciler Meclisi'ne getirmek üzere harekete geçti. 
     Geçen yılki tasarıyı hazırlayan Cumhuriyetçi Parti'li milletvekili George Radanovich, yeni tasarıyı kısa süre içinde Temsilciler Meclisi'ne sunmaya hazırlanıyor. 
     Demokrat Parti California milletvekili Adam Schiff'in ise, Radanovich ile birlikte tasarıya öncülük edeceği belirtildi. Edinilen bilgiye göre Schiff, yakın çevresine, ''Ermeni tasarısı konusunda kesinlikle çok agresif olmaya niyetliyim. Ancak buradaki Türk lobisi çok güçlü. Çok zorlu bir savaş bekliyorum'' dediği öğrenildi. Ermeni lobisi, henüz kesin olarak üyeleri belli olmayan, Temsilciler Meclisi Uluslararası İlişkiler Komitesi ile Tüzük Komitesi'ne hangi üyelerin getirileceğini dikkatle izliyor. Soykırım tasarısı getirildikten sonra, Genel Kurul aşamasına çıkabilmesi için,komitelerde kimlerin görev alacağı önem taşıyor. 




</TEXT>
</DOC>
