<DOC>
<DOCNO> 40841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sontur16.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih cinayeti soruşturmasında polis hukuğu çiğniyor mu 
</HEADLINE>
<TEXT>

     İstanbul Barosu Başkanı Yücel Sayman, işadamı Üzeyir Garih cinayeti soruşturmasında hukuka aykırılıklar saptadıklarını belirterek, ''İstanbul Barosu, hakları ihlal edilenlere açabilecekleri ceza ve tazminat davalarında her türlü yardıma hazırdır'' dedi. 
     Sayman, İstanbul Barosu Staj Eğitim Merkezi'nde düzenlenen genç avukatların yemin töreninde yaptığı konuşmada, Garih cinayeti soruşturmasına da değindi. 
     ''Garih cinayetine ilişkin yürütülen soruşturmada 5 adet hukuka aykırılık saptadık'' diyen Sayman, bunlardan birincisinin, ''hazırlık soruşturmasının Cumhuriyet Savcısı tarafından değil, polis tarafından yürütülmesi'' olduğunu söyledi. 
     Sayman, şöyle devam etti 
     ''Polis, CMUK'un 128. maddesinde öngörülen zanlıyı 24 saat içinde hakim önüne çıkartma zorunluluğunu aşmak için, üçüncü bir zanlı yaratarak gözaltı süresinin uzatılmasını sağladı. Cinayeti işleyenlerin 3 kişi olduğuna dair kuvvetli bir delil, şüphe olmamasına rağmen gözaltı süresi uzatıldı. Bu uygulamadan sadece polis değil, uzatma kararı veren savcı ve yargıç da sorumludur. Demokratik toplumun demokratik yargısında polis savcının emrindedir, Cumhuriyet savcısının emrine uygun olarak suçluları arar, tedbirleri alır, delilleri toplar. 
     Polisin soruşturmayı yürüttüğü, ifadeyi polisin aldığı, savcının ise polisin isteği doğrultusunda gözaltı süresi uzatarak görev yaptığı bir hazırlık soruşturması, demokratik yargının uygulaması olamaz. Saptadığımız ikinci hukuka aykırılık ise CMUK'un 127. maddesi gereği, ancak hakkında suç isnadında bulunulan kimse belli koşullar varsa yakalanıp gözaltına alınabilir. Hakkında suç isnadı bulunmayan ''tanık'' ya da şüphelenilen kişilerin yakınları, arkadaşları ''bilgilerine başvurma'' gerekçesiyle gözaltına alınamazlar. Oysa, yaşanan olayda bir çok kişi bu şekilde tutuldu.'' 
     Hem polis hem basın ihlal etti 
     Üçüncü hukuka aykırılığın ise Anayasa'nın 38. maddesi olan ''masumiyet ilkesine uygun olarak Yakalama, Gözaltına Alma ve İfade Alma Yönetmeliği'nin 26. maddesinin ihlal edilmesi'' olduğunu kaydeden Sayman, bu maddeye göre soruşturma aşamasında gözaltına alınan bir kişinin basın önüne çıkarılması, teşhir edilmesi ve yer gösterme gibi işlemlerin basın önünde yapılmasının yasak olduğunu bildirdi. 
     Sayman, ''Demokratik toplumun temel ilkeleri olan gizlilik ve masumiyet ilkeleri, bu olayda hem polis, hem de basın tarafından ihlal edilmiştir'' dedi. 
     Baro Başkanı Sayman, şunları kaydetti 
     ''Soruşturmadaki dördüncü hukuka aykırılıkta da zanlı çocuk ise hazırlık soruşturması bizzat Çocuk Mahkemesi savcısı tarafından yürütülür. Olayda küçük F.N yakalandıktan sonra derhal savcı önüne çıkartılmamış, gözaltında tutulmuş, polis tarafından 'sohbet' adı altında ifadesi alınmış, tanıklarla yüzleştirilmiştir. Üstelik avukat yardımından da yararlandırılmamıştır. 
     Beşinci hukuka aykırılık ise şüphe altında yakalananlar hakkında 'deli', 'fahişe', 'aptal' gibi yakıştırmalar yapıldı. Bu kişileri tanıyan akrabaların özel hayatlarına ilişkin bilgiler yayınlandı. Böylece bu kişilerin, özel ve aile yaşamlarına saygı hakları, kişilik hakları ihlal edildi.'' 
     Sayman, gözaltından salıverilen kişilerin yerlerde sürüklenerek kendi TV kanalına çıkarmak isteyen gazetecileri de eleştirerek sözlerini şöyle tamamladı 
     ''Bugün bu muameleyi yapanlar, yarın aynı işlemleri kendilerinde görürler. Bugün başkasına ise, yarın size... 
     Demokratik bir toplumda, bu hukuka aykırılıklar nedeniyle sorumlu zabıta memuru, amiri, savcı, yargıç, basın mensubu ve kuruluşu hakkında derhal soruşturma başlatılırdı. İstanbul Barosu, hakları ihlal edilenlerin açabilecekleri ceza ve tazminat davalarında her türlü yardıma hazırdır.'' 







</TEXT>
</DOC>
