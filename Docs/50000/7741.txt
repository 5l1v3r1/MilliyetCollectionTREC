<DOC>
<DOCNO> 7741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/son/sontur16.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'ndaki kazanın nedeni dikkatsizlik 
</HEADLINE>
<TEXT>

     Sao Tome bandıralı ''Robel'' ile Malezya bandıralı ''Bunga Melor Satu'' adlı kuru yük gemilerinin, tedbirsizlik ve dikkatsizlik sonucu çarpıştıkları bildirildi. 
     Kıyı Emniyeti ve Gemi Kurtarma İşletmeleri Genel Müdürlüğü Gemi Kurtarma Daire Başkanı Aslan Dede, sabah saatlerinde aynı anda harekete geçen gemilerin, kaptanlarının tedbirsizlik ve dikkatsizlik sonucu birbirlerini göremedikleri için çarpıştıklarını söyledi. 
     Yapılan ilk inceleme sonucu, kaptan köşküne kadar batan Sao Tome bandıralı ''Robel'' gemisinin kayıtlarda 1969 yılı Rus yapımı olarak göründüğünü ve kaza PNI Clup sigortasının bulunmadığının tespit edildiğini belirten Dede, kurtarma çalışmalarının gemi sahibinin vereceği karara göre yapılacağını anlattı. 
     Batan geminin hurda demir taşımasının büyük bir şans olduğunu vurgulayan Dede, geminin çevreye herhangi bir zarar vermesinin söz konusu olmadığını kaydetti. Batık geminin seyir güvenliği açısından da herhangi bir tehlike yaratmadığını ifade eden Aslan Dede, bu tür gemilerin bütün dünyada batık tutulabildiğini bildirdi. Geminin kurtarılmasıyla ilgili İstanbul Liman Başkanlığı tarafından hukuki sürecin başlatıldığını da belirten Dede, liman otoritesinin vereceği karara göre işlemlerin yapılacağını ve kurtarılmasının uzun zaman alabileceğini söyledi. Aslan Dede, 1999 yılında şiddetli lodos nedeniyle parçalanarak batan ''Volganeft-48'' adlı tankerin, deniz dibindeki bölümünün çıkarılması için 1 milyon doların üzerinde bir harcama yapıldığına da dikkati çekerek, ''Robel'' adlı geminin kurtarma maliyetinin yaklaşık 800 bin dolar civarında olabileceğini sözlerine ekledi. 




</TEXT>
</DOC>
