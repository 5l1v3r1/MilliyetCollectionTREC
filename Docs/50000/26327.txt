<DOC>
<DOCNO> 26327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/ekonomi/eko02.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay-Cell’e ABD’den transfer 
</HEADLINE>
<TEXT>

Telekom’un cep telefonu şirketinin başına ABD’de kurulu Omni Communication’un müdürü Mehmet Ekinalan getirildi 
     HARUN GÜREK Ankara 

     Türk Telekom’un, şirket kuruluş çalışmalarını ve üç büyük kentteki altyapı çalışmasını büyük ölçüde tamamlayarak, tanıtım kampanyalarına başlayan Ay - Cell’in genel müdürlüğü için sürdürdüğü isim belirleme çalışması sonuçlandı. 
     
     Eski Telekom’cu 
     Türk Telekom Yönetim Kurulu, belirlenen dört aday arasından İzmit’li işadamı Derya Yavalar’a ait Amerika’nın en hızlı büyüyen telekom şirketlerinden biri olan Omni Communication’da müdür olarak çalışan Mehmet Ekinalan’ın Ay - Cell Genel Müdürlüğü’ne atanmasını benimsedi. Ekinalan, Türk Telekom kökenli bir teknisyen. MHP’ye yakın bir isim olarak bilinen ve Türk Telekom’da bir süre mühendis olarak çalışan Ekinalan, 1992 yılında ayrılarak özel sektöre geçti. Bir süre NEC’te çalışan Ekinalan, daha sonra, başta Azerbaycan olmak üzere birçok ülkede telefon altyapısı kuran Omni Communication’a geçti. 
     Ekinalan da Türk Telekom Genel Müdürü İbrahim Hakkı Alptürk ve Genel Müdür Yardımcısı Vedat Karaarslan gibi Karadeniz Teknik Üniversitesi mezunu. Telekom Genel Müdürü İbrahim Hakkı Alptürk de Ekinalan’ın genel müdürlüğe atandığını doğruladı. 
     
     Yardımcısı Tezcan 
     Alptürk, genel müdür yardımcılığına da Hazine kökenli Ramazan Tezcan’ın atandığını bildirdi. Ay - Cell’in test çalışması yaptığını belirten Alptürk, Turkcell ve Telsim’de yürütülen serbest dolaşım görüşmeleriyle ilgili olarak da "Biz istiyoruz ki mevcut şebekeleri ortak kullanalım. Son dakikaya kadar bu anlaşmayla ilgili ümidimizi sürdüreceğiz. Bu arada kendi sistemimizi de zaten kuruyoruz" dedi. 
     
Sezer’in dediği oldu      Cumhurbaşkanı Ahmet Necdet Sezer’in, Türk Telekom TT Anasözleşmesi’nde istediği değişiklikler dün yapıldı. TT Yönetim Kurulu’nun atanması haftaya kaldı. 
     Sezer, Başbakan Bülent Ecevit’e gönderdiği bir yazıyla altın hisse, yabancılara satılacak hisse oranı, ulusal güvenlik ve çıkarlarla ilgili düzenlemelerin TT Anasözleşmesi’nde yer alması gerektiğini anımsatmıştı. Dün toplanan TT Genel Kurulu, anasözleşme değişikliğini gerçekleştirdi. Buna göre, yabancılar, şirketin doğrudan ya da dolaylı olarak çoğunluk hissesine sahip olamayacak. Yabancıların hisse oranı yüzde 45’i geçmeyecek yönetim ve denetimde dolaylı da olsa çoğunluğa sahip olamayacaklar. Şirket genel kurulu ile yönetim kurulu, Hazine’nin temsil eettiği yüzde 1’lik altın hisseye dayanarak yönetim kuruluna atanan üyenin onayı olmadan ulusal güvenlik ve çıkarları ilgilendiren konularda karar alamayacak. 
     



 EKONOMİ 





















</TEXT>
</DOC>
