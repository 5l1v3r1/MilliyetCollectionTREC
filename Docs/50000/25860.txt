<DOC>
<DOCNO> 25860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/guncel/gun05.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
1700’üncü yıla ayinli kutlama 
</HEADLINE>
<TEXT>

200 Ermeni de İstanbul’dan geldi 
     AYŞEGÜL SÖNMEZ Kayseri 

     Türkiye’de yaşayan ailelerinin izlerini araştıran ABD’li grup, dün Ermeniler’in dünyada ilk kez devlet dini olarak Hıristiyanlığı kabul etmelerinin 1700. yılını kutladı. Kayseri Surp Kirkor Lusavoriç Ermeni Kilisesi’ndeki tören için İstanbul’dan gelen Ermeni asıllı 200 Türk vatandaşından Gazeros Unan, "Bu tören bizim için önemli. Buradan İskenderun ve Antakya’ya geçeceğiz. Burada doğmuş insanların çocukları olarak tekrar burada olmak çok güzel" diyor. 
     
     Bu törenleri seviyorum’ 
     Portekiz’den gelen Antonio Jose Pavarez de "Fırsat buldukça Kayseri ve Kapadokya’ya gelirim. Koyu bir Katolik olmama rağmen, Ermeniler’in dini törenlerini izlemeyi seviyorum" diye konuşuyor. Dini lider Kirkor Lusavoriç’in, M.S. 301’de Kapadokya’da öğrendiği Hıristiyanlığı, Ermenistan’da resmi dini ilan ettirmesini anmak için düzenlenen törene, Türk - Ermeni Patriği Mesrob Mutafyan ve Amerikan Ermeni Kilisesi lideri Hajag Barsamyan katıldı. 
     
     Kayseri Ermeniler için çok önemlidir’ 
     Merkezi Newyork’ta bulunan, 600 bin Ermeni’nin bağlı olduğu Amerikan Ermeni Kilisesi’nin başpiskoposu Hajag Barsamyan şunları anlatıyor "Kayseri, eski yıllardan beri Ermeni tarihinde çok mühim bir yere sahip. ABD’den gelen Ermeniler’in yaptıkları bu hac, cemaatimiz için çok iyi olacak. Bugün Amerika’da yaşayan Ermeniler, babalarının ya da kendilerinin doğdukları Türkiye şehirlerini gurur duyarak anlatırlar. Ben de Arapgir’de doğdum. Yedi yaşına kadar buradaydım." 
     



 GÜNCEL 











</TEXT>
</DOC>
