<DOC>
<DOCNO> 7326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/spor/spo01.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy bana göre’ 
</HEADLINE>
<TEXT>

Pascal Nouma, üç maç cezanın fazla olduğunu söyledi, Fenerbahçe sınavında oynamak istediğini ifade etti 
     KARTAL YİĞİT 

     BEŞİKTAŞ’IN haşarı çocuğu Pascal Nouma, kendisine verilen üç maç cezanın fazla olduğunu söyledi. Gençlerbirliği ile oynanan Türkiye Kupası maçında Thomas’a kafa atan ve direkt kırmızı kart görerek Disiplin Kurulu’ndan üç maç ceza alan Fransız futbolcu, dün Teknik Direktör Scala ile yaptığı görüşmede tek isteğinin Fenerbahçe maçında oynamak olduğunu belirtti. 
     SCALA bu görüşmede, saha içi ve dışında dengesiz hareketleriyle tepkileri üzerine çeken, en önemli maçlarda takımını yalnız bırakan Nouma’yı uyardı. İtalyan hoca, yıldız golcüye, "Kazanma isteğini ve savaşçılığını takdir ediyorum. Ancak centilmenlik dışı hareketlerini ise tasvip etmiyorum. Kendine çeki düzen ver. Sorunun neyse söyle yardımcı olalım" diye konuştu. 
     NOUMA’NIN,"Kendimi tutamıyorum. Sonra keşke yapsaydım diyorum ama iş işten geçiyor. Üç maç ceza fazla. İki maç olması normal. Tek isteğim Fenerbahçe önünde oynamak. O atmosfer, tam bana göre. Cezam inerse, Kadıköy gollerimi görecek" dediği öğrenildi. Tahkim Kurulu, Beşiktaş’ın detaylı savunmasını pazartesi günü vereceği için Nouma’nın cezasının indirimi ile ilgili görüşme yapmadı. 
     
Shorunmu göreve      BEŞİKTAŞ Teknik Direktörü Scala’nın Adanaspor maçında takımda önemli değişikliklere gideceği öğrenildi. Scala’nın, Rizespor maçında hatalı goller yiyen ve morali oldukça bozuk olan kaleci Fevzi’nin yerine Shorunmu’yu oynatmak istediği belirtildi. İtalyan hocanın ayrıca savunmada da sakatlığı geçen Tayfur’a görev vereceği, orta alanda Mehmet’e, sol kanatta Münch’e forma vermesi bekleniyor. 
     
Adanaspor uyarısı      RİZESPOR karşısında aldığı şok yenilgi ile şampiyonluk yarışındaki rakipleri Galatasaray ve Fenerbahçe karşısında yara alan Beşiktaş’ta Scala oyuncularını Adanaspor maçına motive etmeye çalışıyor. İtalyan çalıştırıcı yaptığı toplantıda, "Lige şimdi sıfırdan başlıyoruz. Adanaspor maçı ile çıkışımız başlamalı. Şimdi herşeyi unutun ve bu maça konsantre olun" dedi. 
     
Riva’da mesai      BEŞİKTAŞLI futbolcular dün öğleden sonra Futbol Federasyonu’nun Riva’daki tesislerinde kampa girdiler. Scala, Fulya’da yapılması planlanan antrenmanı tepkilerden dolayı iptal edince çalışma Riva’da yapıldı. Menajer Sinan Engin, antrenmanların basına kapalı olacağını bu kampların önemli maçlar öncesinde devam edeceğini söyledi. 
     


 SPOR 






























</TEXT>
</DOC>
