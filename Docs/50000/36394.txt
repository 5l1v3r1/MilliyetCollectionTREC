<DOC>
<DOCNO> 36394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/soneko04.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hedeflemesi İstanbul'da masaya yatırıldı 
</HEADLINE>
<TEXT>

     Devlet Bakanı Kemal Derviş, enflasyon hedeflemesine yönelik çalışmalarda deneyimlerden yararlanmak üzere Türkiye'ye davet edilen Brezilya, Meksika ve İsrail'den gelen uzmanları ile İstanbul'da bir yuvarlak masa toplantısında biraraya geldi. 
     Swissotel'in Residance bölümünde basına kapalı olarak gerçekleştirilen toplantı başladı. Toplantıya, Merkez Bankası Başkanı Süreyya Serdengeçti, Merkez Bankası Başkan Yardımcısı Şükrü Binay'ın yanı sıra Brezilya Merkez Bankası Başkan Yardımcısı Daniel Luis Gleizer, Meksika Merkez Bankası Ekonomik Araştırmalar Genel Müdürü Alejandro M. Werner ve İsrail'den Prof. Nissan Liviatan da katılıyor. 
     Toplantı ile ilgili olarak Merkez Bankası'ndan daha önce yapılan açıklamada, 1990'lı yılların başından itibaren gelişmiş ülkeler tarafından benimsenen ve fiyat istikrarının sağlanması açısından başarılı sonuçlar vermiş olan enflasyon hedeflemesinin son yıllarda gelişmekte olan ülkeler tarafından da uygulanmaya başlanıldığı kaydedilmişti. 
     Enflasyon hedeflemesinin Merkez Bankası veya Merkez Bankası ile hükümetin birlikte belirlediği enflasyon hedefinin kamuoyuna açıklanmasına ve para politikası başta olmak üzere tüm ekonomik politikaların koordineli bir şekilde bu hedefe ulaşmak için yönlendirilmesi esasına dayandığı belirtilen açıklamada, şöyle denilmişti 
     ''Enflasyon hedeflemesi sisteminde ekonomik politikaların tek nominal çıpası enflasyon hedefi olmakta ve Merkez Bankası yalnızca döviz kuru ve parasal büyüklükleri değil, ekonomideki tüm verileri değerlendirerek para politikası kararlarını almaktadır. Merkez Bankaları para politikası hedef ve uygulamaları konusunda kamuoyu ve piyasaları sürekli bilgilendirerek şeffaflığı ve hesap verilebilirliği de sağlamaktadır. '' 







</TEXT>
</DOC>
