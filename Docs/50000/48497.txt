<DOC>
<DOCNO> 48497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/siyaset/asiy.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ikiyüzlü ve kaypak 
</HEADLINE>
<TEXT>

AB ve IMF’yi sert şekilde eleştiren MHP lideri Bahçeli, "AB, kaypak politikalarından vazgeçip vazgeçmeyeceğini netleştirmeli. IMF de yeterince iyi niyetli değil" dedi 
     ANKARA Milliyet 

     MHP Genel Başkanı Devlet Bahçeli, AB ülkeleri devlet ve hükümet başkanlarının katıldığı zirvede, Türkiye için takınılan tavrı "İkiyüzlülük" olarak değerlendirerek, "AB’nin çifte standartlı ve kaypak politikalarından vazgeçip vazgeçmeyeceğini netleştirme zamanı geldi" dedi. Bahçeli, partisinin grup toplantısında, AB ülkelerinin, Türkiye’ye yaklaşımlarıyla sözde dost olduklarını bir kez daha gösterdiklerini söyledi. 
     Bahçeli, Belçika Başbakanı’nın dönem başkanı sıfatıyla yaptığı açıklamada, Anayasa reformunu "belirsiz" olarak değerlendirmesi ve Avrupa Konvansiyonu’na, "Türkiye’nin durumu netleşmediği için 12 aday ülkenin katılacağı"nı dile getirmesini, "bardağı taşıran son damla" olarak nitelendirdi. Bahçeli şöyle konuştu 
     "AB yönetimi artık ne yapmak istediğine karar vermek durumundadır. Jeopolitik özürlü olmaya devam eden birlik yönetiminin, Türkiye karşısındaki çifte standartlı ve kaypak politikalarından vazgeçip vazgeçmeyeceğini netleştirme zamanının geldiğini görmesi lazımdır. 
     Türk milleti, sadece tarihi miyopluğun bir kenara bırakılmasını ve yıllardır uygulanan uyutma ve oyalama taktiğinden vazgeçilmesini istemektedir." 
     Devlet Bahçeli, milletvekili maaşları ve referandum üzerine de şu görüşleri dile getirdi 
     "Milletvekillerinin yanlış kararı, bir başka yanlış kararla düzeltilmeye çalışılmıştır. Her iki kararda da ciddi zamanlama hataları yapıldı. Milletvekilleri, kararlarından dönme eğilimi gösterdi. Hatadan dönmek bir erdem olduğuna göre, en hayırlı yol, bu tür bir irade beyanının bir an önce hayata geçirilmesi olacaktır. Mevcut sorunu yine Meclis çözecek." 
     
     Tatminden uzak 
     Bahçeli, 2002 bütçesiyle ilgili olarak şu değerlendirmeyi yaptı "Bütçe rakamları tatmink r olmamasına rağmen gerçekçi hazırlandı. Borçlar hükümetin elini kolunu bağlarken, mevcut büyüklük ve hedeflere yönelik haklı eleştirilerin yapıldığını kabul etmek gerekmektedir. Krizde bütçenin toplumu rahatlatmasını beklemiyoruz. Ayrıca, IMF’nin de yeterince iyi niyetli davrandığını söylemek zordur." 
     



 SİYASET 












</TEXT>
</DOC>
