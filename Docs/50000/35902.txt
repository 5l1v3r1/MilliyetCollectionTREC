<DOC>
<DOCNO> 35902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo09.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
100 metre finalinde Marion Jones 42 yarış sonra geçildi 
</HEADLINE>
<TEXT>

     8. Dünya Atletizm Şampiyonası'na, Kanada'nın Edmonton kentinde devam ediliyor. 
     Commonwealth Stadı'nda düzenlenen şampiyonanın 4. gününde, 5 dalda daha madalyalar sahiplerini buldu. 
     Şampiyonanın en büyük ilgiyi gören müsabakalarından biri olan bayanlar 100 metre finalinde, bu dalın mutlak favorisi, 3 olimpiyat ve 2 dünya şampiyonluğu bulunan ABD'li atlet Marion Jones, Ukraynalı rakibine geçilerek 2.likle yetindi. 
     Yarı finalde de serisinde rakibini geçen Ukraynalı 29 yaşındaki 1997'nin 200 metre Dünya Şampiyonu Zhanna Pintusevich Block, finalde 10.82'lik derece elde ederek, 10.85 koşan Marion Jones'u 4 yıl ve 42 final yarışı sonrası geride bırakmayı başaran ilk atlet oldu. Otoritelerin şampiyonada şu ana kadarki en büyük sürpriz olarak nitelendirdiği yarışta altın madalyayı kazanan Ukraynalı atlet, Sydney-2000'de ise 100 metrede 5. ve 200 metrede de 8. olmuştu. Yarışın 3.lüğünü ise olimpiyat 2.si Yunanlı atlet Ekaterini Thanou, 10.91 ile aldı. 
     Şampiyona programında 2. kez yer alan bayanlar sırıkla yüksek atlamada, bu dalın Dünya ve Olimpiyat Şampiyonu ve rekortmeni 30 yaşındaki ABD'li atlet Stacy Dragila, 4.75 metrelik atlayışıyla bir kez daha altın madalyaya uzandı. Finalde yine 4.75 metrelik atlayışıyla 2. sırayı elde eden ve Avrupa Rekoru kıran Rus Svetlana Feofanova, 4.65 metreyi 3. hakkında geçebildiği için kurallara göre Dragila'nın gerisinde kaldı. Bu 2 atletin daha sonra 4.82 metrelik 3'er dünya rekoru denemesi de başarısız kaldı. Bu kategoride bronz madalya ise 4.55 metreyle Polonyalı Monika Pyrek'in oldu. Aynı yüksekliği atlayan Avustralyalı olimpiyat 2.si Tatiana Grigorieva ise 4.lükle yetindi. 
     Bayanlar cirit atmada 22 yaşındaki Kübalı dünya rekortmeni ve olimpiyat 3.sü Osleidys Menendez, 69.53 metreyle Dünya Şampiyonu olarak büyüklerde kariyerindeki ilk şampiyonluğuna ulaştı. Tarihte dünya rekoru kıran ilk Kübalı atlet olan Menendez'in ardından, 1999'un Dünya Şampiyonu Yunanlı Mirela Manjani Tzelili, 65.78 metreyle 2.liği, yine Kübalı Sonia Bisset ise 64.69 metreyle 3.lüğü aldı. 
     Erkekler 3 adım atlamada ise spora veda etmeye hazırlanan Olimpiyat ve Dünya Şampiyonu ve rekortmeni 35 yaşındaki İngiliz atlet Jonathan Edwards, 17.92 metreyle 6 yıl aradan sonra 2. kez dünya şampiyonluğuna ulaştı. Bu müsabakada, bu dalın gelecekteki yıldızı olması beklenen İsveçli 21 yaşındaki Avrupa Gençler Şampiyonu Christian Olsson, 17.47 ile gümüş madalya kazanırken, bronz madalya da 17.44 metreyle Rus Igor Spasovkhodski'ye gitti. Olimpiyat 2.si Kübalı Yoel Garcia ise 17.40 metreyle 4.lükte kaldı. 
     ABD'li efsane atlet Michael Johnson'ın yokluğunda, erkekler 400 metre finalinde ise ilk 3 sırayı şu atletler paylaştı 
     1-Avard Moncur Bahamalar 44.64 
     2-Ingo Schultz Almanya 44.87 
     3-Gregory Haughton Jamaika 44.98 
     Öte yandan şampiyonada erkekler gülle atmada altın madalya kazandıktan sonra disk atma elemelerine katılan ve bu dalda da madalya alarak bir ilki gerçekleştirmek isteyen ABD'li John Godina, disk atma seçmelerinde başarılı olamayarak elendi. 
     Şampiyonada yarın seçmeler ve çeyrek finalleri gerçekleştirilecek olan erkekler 200 metre yarışlarına, bu dalın ünlü isimlerinden Dünya Şampiyonu Trinidad-Tobago'lu Ato Boldon ile 100 metrede 3. kez üst üste dünya şampiyonluğuna ulaşan ABD'li Maurice Greene'in, sakatlıkları nedeniyle katılamamaları kesinleşti. Şampiyonada yarın sabaha karşı yapılacak 5. gün yarışmalarında, Türk atleti Süreyya Ayhan'ın da yarışacağı bayanlar 1500 metre, bayanlar uzun atlama, erkekler 800 metre, bayanlar çekiç atma, dekatlon, bayanlar 400 metre ve bayanlar 10 bin metrede final müsabakaları gerçekleştirilecek. 







</TEXT>
</DOC>
