<DOC>
<DOCNO> 19418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/dunya/adun.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzsüzün işkence itirafı 
</HEADLINE>
<TEXT>

Emekli Fransız general Aussaresses, Cezayir’de nasıl katliam yaptıklarını ballandıra ballandıra anlattı. Yüzsüz general işe yaradı’ diyerek yaptıklarıyla övündü 
     DIŞ HABERLER SERVİSİ 

     Türkiye’yi Ermeni soykırımıyla suçlayan ülkelerin ön safında yer alan Fransa’da bir emekli generalin Cezayir’de işlenen cinayet, işkence ve kırımlarla ilgili itirafları ortalığı karıştırdı. 1957’de askeri istihbarat servisinde bir ölüm mangasına komuta ettiğini açıklayan emekli Fransız generali Paul Aussaresses gözaltına aldığı 24 Cezayirliyi işkenceden geçirdikten sonra katlettiğini neredeyse övünerek itiraf etti. 
     Yaptığı kirli işlerden ve insanlık dışı uygulamalardan pişman olmayan Fransız general "Evet işkence yaptık. Ama işe yaradı, onları bitirdik" diye konuştu. 
     
Her şeyden haberdardı      General Paul Ausaresses’in bu itirafları, "Özel Servisler, Cezayir 1955 - 1957" adlı kitabında yer aldı. 
     Le Monde gazetesinin manşetten verdiği habere göre, Fransız ordusunun Cezayir’de işlediği katliamları açık bir dille bir bir ortaya seren 83 yaşındaki Fransız General Ausaresses, bazen kendisinin emrettiği, bazen de bizzat tanık olduğu, katliam, işkence ve yargısız infazlara, kitabında geniş bir biçimde yer veriyor. 
     Cezayir’e 1955 yılında giden general, Fransız polisinin o tarihlerde de sistematik işkence yaptığını, işkence ve cinayetlerin, siyasi iktidarın emirleri ve bilgisi dahilinde yapıldığını vurguluyor. 
     
Le Monde Korkunç      Ancak cinayetlerden dolayı en ufak bir pişmanlık duymadığını beliten Fransız general "Bu durumun kendisi için hiç bir zaman vicdani bir sorun yaratmadığını" ifade ediyor. Fransız general, işlenen suçlarla ilgili olarak özellikle Sosyalist Parti’yi ve Cezayir Savaşı’nda Adalet Bakanı olarak görev yapan eski Cumhurbaşkanı Francois Mitterrand’ı suçluyor. 
     Le Monde gazetesi, "Bu itirafların Fransa, cumhuriyet ve generalin kendisi için korkunç olduğu" yorumunu yaptı. Gazete, bu itirafların, o zamanki siyasi iktidarı ve orduyu işledikleri kanlı cinayetlerle yüz yüze bıraktığını bildirdi. 
     



 DÜNYA 











</TEXT>
</DOC>
