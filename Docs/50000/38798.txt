<DOC>
<DOCNO> 38798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo06.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Diyarbakırspor 14 yıl sonra karşı karşıya 
</HEADLINE>
<TEXT>

     Beşiktaş ile Diyarbakırspor, yarın yapacakları lig maçıyla, 14 yıl aradan sonra karşı karşıya gelecek. 
     2 ekip Birinci Lig'de en son 25 Nisan 1987'de Diyarbakır'da karşılaşmış ve bu maçı Beşiktaş 1-0 kazanmıştı. Diyarbakırspor, bu sezonda ligi son sırada tamamlayarak düşmüş, Beşiktaş ise Galatasaray'ın 1 puan ardında ligi 2. sırada tamamlamıştı. 
     Uzun bir aradan sonra Birinci Süper Lig'e yeniden yükselen Diyarbakırspor, yarın, en son 1987 yılında karşılaştığı rakibinin karşısına 14 yıl sonra çıkmış olacak. 
     
     Lig'de 11. karşılaşma 
     2 ekip yarın yapacakları lig maçıyla birlikte, Birinci Süper Lig'de 11. kez karşılaşacak. 
     Bugüne dek yapılan 10 maçın 5'ini siyah-beyazlılar, 3'ünü ise kırmızı-yeşilliler kazanırken, 2 maç ise berabere sonuçlandı. 
     Beşiktaş'ın ligdeki toplam 16 golüne, Diyarbakırspor 12 golle karşılık verdi. 
     
     Beşiktaş İstanbul'da kaybetmiyor 
     Rakibi karşısında Diyarbakır'da yapılan maçlarda oldukça zorlanan Beşiktaş, İstanbul'da ise henüz maç yitirmedi. 
     İstanbul'daki 5 maçın 4'ünü kazanan, 1'inde de berabere kalan ''Kara Kartallar'', yenilgi yüzü görmezken, 12 gol atıp, kalesinde 5 gol gördü. 
     2 ekip arasında en son 1986-87 sezonunda yapılan maçlarda Beşiktaş, İstanbul'da 4-1, Diyarbakır'da ise 1-0 kazandı. 







</TEXT>
</DOC>
