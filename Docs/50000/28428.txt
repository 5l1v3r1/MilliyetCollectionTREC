<DOC>
<DOCNO> 28428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sondun03.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da siyah kölelerin torunları tazminat istiyor... 
</HEADLINE>
<TEXT>

     ABD'de, bir zamanlar köle olarak çalıştırılan siyahların soyundan gelenler, Naziler döneminde zorla çalıştırılan Yahudilere tazminat ödenmesinden cesaret alarak, kendilerine maddi ve manevi tazminat ödenmesi için girişimlerini artırıyorlar. 
     1865 yılında Amerikalı köleler özgürlüklerine kavuşunca kendilerine bir de söz verilmişti Kongre, eski kölelere birer dönüm toprak ve birer katır verilmesini kararlaştırmıştı. Ancak o tarihten bu yana bu söz yerine getirilmedi. 
     Kongre'nin aldığı kararın üzerinden 136 yıl geçtikten sonra ABD'de Kongre'nin verdiği sözü yerine getirme vakti geldiğini düşünen siyahların sayısı artıyor. Konunun araştırılması amacıyla özel komisyon kurulmasını öngören yasa tasarısını hazırlayan siyah parlamenterlerden John Conyers, ''Verilen sözlerin tutulması için illede kurban ve cellat şart değil'' diye görüş belirtiyor. Columbia Üniversitesi'nden tarih profesörü Eric Foner da, ''Kölelik ve yüz yıl süren ayrımcılığın yarattığı eşitsiz durum ha deyince düzelmez'' diyerek olayın boyutlarına dikkat çekiyor ve bugün ABD'de siyah ailelerin elindeki mal varlığı toplamının, beyazların elindekinin ancak onda biri olduğuna işaret ediyor. 
     Tazminat konusu, son aylarda kamuoyunda daha fazla tartışılır oldu. Geçen Mart'ta, Oklahoma eyaletinde kurulan soruşturma komisyonu, 1921 yılında patlak veren ırkçı olaylarda zarar gören 120 siyaha tazminat ödenmesi gerektiğini sonucuna vardı. Hartford Courant adlı gazetenin yöneticileri de, 19. yüzyılda kölelerle ilgili ilanlar yayımlandığı için özür dilerken, AETNA adlı sigorta şirketinin yöneticileri, şirketin köle sigorta poliçeleri satmış olmasından üzüntü duyduklarını açıkladı. 
     Kölelere tazminat tartışılırken, bu konuda en az üç girişim başlatıldı bile. Bunlardan biri, bu yılın sonuna kadar bir grup avukat tarafından kamuoyuna sunulacak. Tazminat Eşgüdüm Komitesi adı altında çalışan avukatların başkanı Charles Ogletree, AFP'ye yaptığı açıklamada, 70'li yılların başından beri konuyla ilgilendiklerini söyledi ve amaçlarının milyonlarca dolarlık tazminat kazanmak olduğunu kaydetti. Ogletree, Yahudilere tazminat ödenmesine ilişkin anlaşmanın kendilerini daha da yüreklendirdiğini de belirtti. 
     Avukat Alexander Pires de, İkinci Dünya Savaşı yıllarında askeri kamplarda tecrit altına alınan Japon asıllı Amerikalılara tazminat ödenmesinin de 1988'de Kongre'de kabul edildiğini anımsattı. Avukat Pires, açacakları davanın özellikle federal hükümet ve bankalarla sigorta, demiryolları ve petrol şirketlerini hedef alacağını vurguladı. 
     Bazı siyahlar ise, bu tür girişimlere karşı çıkıyorlar. George Mason Üniversitesi profesörlerinden Walter Williams, ''Kölelik aşağılayıcı bir şeydi'' diyor ve ''siyahların, atalarının çektiği acıları fazlasıyla sömürdüklerini'' düşünüyor. 
     Williams, ''ABD'deki siyahi toplumun gayri safi yurtiçi hasılasının, dünyanın en zengin 14. ülkesinin yurtiçi hasılasına denk oluşunu'' bu sömürüye kanıt olarak gösteriyor. Toplumun çeşitli kesimlerinde kölelerin torunlarının torunlarına tazminat ödenip ödenmeyeceği tartışıladursun, George Bush yönetimi bu konuya eğilecek gibi gözükmüyor. 
     Dışişleri Bakanlığı Sözcüsü Richard Boucher, birkaç gün önce ''Tazminat ve özür istekleri, bugün ırkçılık ve ayrımcılık sorununun çözümüne hiçbir katkıda bulunmayacaktır'' diyerek, bu konuya sıcak bakmadıklarını gösterdi. 
     
     







</TEXT>
</DOC>
