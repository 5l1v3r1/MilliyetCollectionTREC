<DOC>
<DOCNO> 25420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur09.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara "Bergama depremleri Ege'ye özgü bir durum" 
</HEADLINE>
<TEXT>

     Prof. Dr. Ahmet Mete Işıkara, İzmir'in Bergama İlçesi'nde üç gün önce meydana gelen sarsıntıların Ege'ye özgü bir durum olduğunu bildirdi. 
     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof.Dr. Ahmet Mete Işıkara, yaptığı açıklamada, Bergama'da yaşanan yoğunluğun benzerinin Ege'nin değişik bölgelerinde de görüldüğünü söyledi. 
     Balıkesir Savaştepe, Kütahya Emet ve Denizli'de de benzeri yoğunlukların geçen aylarda yaşandığına işaret eden Işıkara, bu tür sarsıntı yoğunluklarının Ege'ye özgü bir durum olduğunu vurguladı. Bergama'da 4 Haziran Pazartesi günü saat 23.20'de 3.0, 5 Haziran Salı günü 06.30'da 3.1 büyüklüğünde sarsıntıların kaydedildiğini hatırlatan Işıkara, şöyle dedi 
     ''Depremlerin önceden belirlenmesi, ne zaman olacağını söylemek mümkün değil. Bunun için deprem olacak mı Ne zaman olacak tartışmalarını bir kenara bırakmalı, depreme hazırlıklı olmalıyız. Türkiye deprem kuşağında. Biz hazırlıklı olalım, deprem gerçeğiyle yaşamaya alışmalıyız. En doğru davranış bu.'' 
     Öte yandan, Pergamon Çevre Koruma ve Kültür Derneği Başkanı Sefa Taşkın, yaptığı yazılı açıklamada, Bergama'nın Batı Anadolu Fay Hattı'nda bulunduğunu ve geçmişte büyük depremlerin meydana geldiğini belirterek, bu nedenle siyanür yöntemiyle altın arayacak şirkete çalışma izni verilmemesi gerektiğini savundu. 
     Yörede 22 Eylül 1939 tarihinde yaşanan ve aletsel büyüklüğü 9 şiddetindeki depremin Bergama ve Dikili arasındaki topraklarda kırıklar ve çatlaklar oluşturduğunu hatırlatan Taşkın, şöyle dedi 
     ''Bu depremde 627 ev yıkılmış, 41 kişi de ölmüştü. Siyanürlü yöntem ile altın çıkarılmak istenen Ovacık, bu deprem sonucu harabeye dönmüş, yeri değiştirilmişti. Bergama durmadan sallanıyor, toprakta çatlaklar oluşuyor. Bu kadar sık deprem olan yerde binlerce ton zehir depolamak, bu madeni çalıştırmak cinayettir.'' 
     
     






</TEXT>
</DOC>
