<DOC>
<DOCNO> 20242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/ekonomi/eko03.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom gerilimi faizi yükseltti 
</HEADLINE>
<TEXT>

Telekom’da yaşanan kriz Hazine ihalesini de etkiledi. Yüzde 85’in altında beklenen faizler yüzde 89.91 çıkarken, 410 trilyon liralık satış gerçekleştirildi 
     EKONOMİ SERVİSİ 

     Ulaştırma Bakanı Enis Öksüz’ün itirazları nedeniyle Telekom’un satışında bir türlü sona ulaşılamaması, Hazine’nin borçlanmasını da olumsuz etkiledi. Hükümet ortakları arasındaki Telekom karmaşası, dün yapılan ve yüzde 85’in altında çıkması beklenen 10 ay vadeli bononun faizinin yüzde 89.91’e yükselmesine neden oldu. İhalede en az 600 trilyon liralık satış hedefleyen Hazine, gelen tekliflerin net 410.5 trilyonunu karşıladı. İhaleye gelen toplam teklif 975.4 trilyonda kalırken nominal satış faiz ve anapara toplamı 697.7 trilyon oldu. 
     
     Satışı az tuttu 
     İhaleye gelen en yüksek faiz teklifi yüzde 124.04 oldu. Bu oran, gelen teklifleri 410 trilyon lirada kesen Hazine’nin hedeflediği 600 trilyon liralık satışı yapmak istemesi durumunda yıllık yüzde 124.04 faize katlanmak zorunda kalacağını gösteriyor. 
     Hazine’nin faizi düşük tutmak için satışı kısması nedeniyle bononun yıllık bileşik faizi yüzde 89.91, basit faizi yüzde 84.60 olarak gerçekleşti. 
     Vadesi 7 Mart 2002’de dolan bonoya vatandaşlardan çok bankalardan talep geldiğini söyleyen uzmanlar, faizin yüksek çıkmasının en önemli nedenini Telekom’da Bakan Öksüz’ün olumsuz tavrına bağladılar. Hazine’nin satışı düşük tutmaması durumunda 187.5 trilyon değil 287 trilyon faiz yüküyle karşılaşacağını belirten uzmanlar, tüm piyasanın Telekom’daki gelişmeye endekslendiğini kaydettiler. 
     Devlet Bakanı Kemal Derviş’in Telekom’un işinin biteceğini söylemesi nedeniyle ikinci el bono piyasasında faizlerin fazla etkilenmediğini dile getiren uzmanlar, "Telekom işi uzarsa piyasa bonoda satışa geçecektir" yorumunda bulundular. 
     
     Borsa rahatladı 
     Son günlerde Türk Telekom haberlerine göre yön bulan borsa, Öksüz’ün Telekom yasa tasarısı Meclis’e sevk edileceğini söylemesi ile moral buldu. İkinci seansta gelen alımlarla yükselen endeks, 524 puanlık artışla 12.723 puana çıktı. Hisse senetlerinin ortalama getirisi de yüzde 4.3 oldu. Yükselişin özellikle banka hisselerine gelen yoğun alımlardan kaynaklandığı gözlendi. Banka hisselerinin ortalama getirisi dün yüzde 5.67 olarak gerçekleşti. İşlem hacmi yüzde 30.5 artarak 701.6 trilyona ulaştı. 
     



 EKONOMİ 
















</TEXT>
</DOC>
