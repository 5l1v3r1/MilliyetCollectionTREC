<DOC>
<DOCNO> 26641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/soneko12.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "Tütün yasası 5 yıllık kalkınma planlarına uygun" 
</HEADLINE>
<TEXT>

     Devlet Bakanı Yılmaz Karakoyunlu, Tütün Yasa Tasarısı'nın 7 ve 8. beş yıllık kalkınma planlarının öngörüsüne uygun olarak hazırlandığını belirterek, tasarının Kasım ve Şubat krizlerinden önce hazırlandığına dikkati çekti. 
     Tütün Yasası Tasarısı, TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu'nda görüşmeye başlandı. Devlet Bakanı Karakoyunlu, tasarının sunuşunu yaparken, Türk tarımında önemli yer tutan tütünle ilgili tasarının görüşülmesinin önemli olduğunu söyledi. 
     Tütün üretimi yapan 186 il ve ilçenin TBMM'ye 182 milletvekili gönderdiğini kaydeden Karakoyunlu, milletvekillerinin yaklaşık yarısının tütünle ilgili bölgelerden geldiğini ifade etti. 
     Karakoyunlu, tütünün Türk ve dünya tarımında ayrı bir yeri olduğunu belirterek, tütünle ilgili yazılan şiir, roman ve hikayeler bulunduğunu hatırlattı. 
     Tasarının, tütün üretimi ile ilgili sorunları ortadan kaldırmayı amaçladığını kaydeden Karakoyunlu, aynı zamanda sigara üretimi ve TEKEL'in yeniden yapılandırılması ile ilgili sorunların da ortadan kaldırılacağını söyledi. 
     
     Kalkınma planları 
     Karakoyunlu, tütün yasası tasarısının IMF'nin dayatmasıyla hazırlandığı yolundaki eleştirileri de hatırlatarak, tasarının 7 ve 8. beş yıllık kalkınma planlarının öngörülerine uygun olarak hazırlandığını bildirdi. Karakoyunlu, tasarının Kasım ve Şubat krizlerinden önce hazırlandığına da dikkati çekerek, ''tasarı IMF'nin dayatması olarak değil, kalkınma planlarının öngörüsüne uygun olarak hazırlanmıştır'' dedi. 
     IMF'nin, tütünün ne olduğunu bilemeyeceğini anlatan Bakan Karakoyunlu, ancak Dünya Bankası uzmanlarının raporlarına göre karar verebildiklerini ifade etti. 
     Karakoyunlu, sigaranın zararları konusunda da araştırma yaptığını, Dünya Sağlık Örgütü raporları ile sigara içilmesini sınırlandıran çeşitli kanunları incelediğini de belirterek, bu konuda kendisine bin 26 e-posta geldiğini söyledi. 
     Tütün tasarısının, sağlık ve sosyal boyutları da göz önüne alınarak hazırlandığını anlatan Karakoyunlu, çiftçilerin doğrudan desteklenmesiyle ilgili tedbirler de alınacağını kaydetti. 
     Karakoyunlu, 1996 yılında Türkiye'nin 44 bin ton olan tütün ithalatının 2001 yılında 62 bin tona yükseldiğini, aynı dönemde ihracatın ise 163 bin tondan 100 bin tona düştüğünü bildirdi. 
     







</TEXT>
</DOC>
