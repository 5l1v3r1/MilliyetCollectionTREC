<DOC>
<DOCNO> 46260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/siyaset/siy01.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’ten asker gönderme’ye evet 
</HEADLINE>
<TEXT>

Silahlı Kuvvetler’in yabancı ülkelere gönderilmesine izin veren tezkere, 101 ret oyuna karşı 319 oyla kabul edildi. Ecevit kürsüde, Saadet Partisi'ne "Vasiyet Partisi" dedi 
     ANKARA Milliyet 

     Hükümetin, Türk Silahlı Kuvvetleri'nin TSK yabancı ülkelere gönderilmesi ve yabancı kuvvetlerin de Türkiye'de bulundurulmasına ilişkin izin tezkeresi, TBMM Genel Kurulu'nda dün 101 ret oyuna karşılık 319 oyla kabul edildi. SP ve AKP'nin ret oyu kullandığı oylamada, iki vekil çekimser kaldı. 
     Başbakan Bülent Ecevit, Saadet Partisi'nin "Taliban rejimine karşı açık bir tavır almayı içine sindiremediğini" söylemek istediğinde, dili sürçerek "Vasiyet Partisi" dedi. Ecevit hatasını, "Pardon. O kadar çok parti isimleri çıkıyor ki, hatırlamak mümkün değil" diye düzeltti. 
     Ecevit, ABD'deki terör eylemlerinden sonra hükümetin kararsız kaldığı eleştirilerini, "ABD hazırlıksız yakalanmıştır. ABD henüz ne yapacağını açıklamadan bizim onların yerine çıkıp kararlar açıklamamız nasıl izah edilir En kararlı ülkelerden biri olduk. Facianın hemen arkasından terörizme karşı verilecek mücadelede ABD’nin yanında yer alacağımızı belirttik" diye yanıtladı. 
     
     Irak gündeme gelmedi 
     ABD'den şu ana kadar, havaalanlarının kullanılması dışında bir istek gelmediğini vurgulayan Ecevit, "Bir general ve üç irtibat subayımız ABD'ye gitti. Subaylarımızın katılacağı toplantılarda yeni değerlendirmeler yapılacak, ABD’ye nasıl yardımcı olunacağına karar verilecek" dedi. 
     Irak konusunun gündeme gelmediğini de vurgulayan Ecevit, hükümeti eleştiren DYP lideri Çiller’e de "Sayın Çiller’i izlerken, Gensoru görüşmelerine şimdiden mi başladı diye düşündüm. Ama konuşmasının sonunda toplantının gündemini hatırlayıp birkaç cümle söyledi" deyince Çiller, "Hiç anlamamış..." diyerek başını salladı. 
     Milli Savunma Bakanı Sabahattin Çakmakoğlu, NATO'dan bir talep gelmediğini, alınacak kararın TSK'nın gerekli hazırlığı yapabilmesi için esneklik sağlayacağını dile getirdi. 
     
     Çiller Yetki sınırlı olmalıydı 
     DYP Genel Başkanı Tansu Çiller, "Hükümet hak etmese bile destek vereceğiz" dedikten sonra şunları söyledi "Türkiye'nin boşluğunu, Putin ve Rusya dolduruyor. Özürlü, tutuklu ve ne dediği belli olmayan bir dış politika izleniyor." 
     
Ret oyu verenler      SP ve AKP'nin ret oyu kullandığı oylamaya diğer partilerden ve bağımsızlardan ret oyu kullananlar şunlar DSP İsmail Aydınlı MHP Sadi Somuncuoğlu ANAP Devlet Bakanı Edip Safter Gaydalı, Celal Esin, Yaşar Topçu DYP Mustafa Kemal Aykurt, Mustafa Eren, İbrahim Konukoğlu Bağımsızlar Sema Pişkinsüt, Mehmet Ali İrtemçelik, İsmail Kahraman, Avni Doğan, Bekir Sobacı 
     DYP'den Necmi Hoşver ile Mehmet Gölhan da çekimser oy kullandı. 
     



 SİYASET 













</TEXT>
</DOC>
