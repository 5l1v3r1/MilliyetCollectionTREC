<DOC>
<DOCNO> 6600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sontur12.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mitinge izin verilmemesine protesto 
</HEADLINE>
<TEXT>

     ÖDP ve HADEP'in de aralarında bulunduğu bazı siyasi partiler ile İnsan Hakları Derneği İstanbul Şubesi'nin, bugün Abide-i Hürriyet Meydanı'nda düzenlemek istediği ''Demokrasi Mitingi''ne izin verilmemesini protesto eden bir grup, İstiklal Caddesi'ndeki HADEP İl Başkanlığı önünde basın açıklaması yaptı. 
     Küçük gruplar halinde ara sokaklardan İstiklal Caddesi'ne çıkan yaklaşık 500 kişi, çevik kuvvetin oluşturduğu güvenlik şeritleri arasından geçerek, HADEP İstanbul İl Başkanlığı önünde toplandı. 
     Bir süre oturma eylemi yapan ve kürtçe sloganlar atan grubu uyaran İstanbul Emniyet Müdür Yardımcısı Ahmet Pek, gösterinin izinsiz olduğunu belirterek, gruptan slogan atmamalarını, aksi takdirde zor kullanmak zorunda kalacaklarını bildirdi. Görüşmelerin ardından basın açıklaması yapılmasına izin verildi. HADEP İl Başkanı Doğan Erbaş'ın yaptığı basın açıklamasının ardından grup, oluşturulan güvenlik şeritleri arasından geçerek dağıldı. 




</TEXT>
</DOC>
