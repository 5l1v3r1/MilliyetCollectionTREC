<DOC>
<DOCNO> 27718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko27.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık "Kamu bankalarının yeniden yapılandırılması üç aşamalı olacak" 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, kamu bankalarının yeniden yapılandırılması sürecinin birinci aşamasının Kasım ayında tamamlanacağını, ikinci aşamasının ise bir yıl süreceğini söyledi. 
     Kamu bankalarının görev zararlarını ortadan kaldırmaya ve bazı fonların tasfiyesine yönelik tasarının görüşmelerine katılmak üzere TBMM'ye gelen Akışık, kuliste gazetecilerin sorularını yanıtladı. Tasarının dünkü görüşmeleri sırasında, kamu bankalarını yeniden yapılandıracak yöneticilerin sorumluluğunu rüşvet, irtikap, ihtilas ve zimmetle sınırlandıran önergenin geri çekilmesinden sonra istifa ettiği söylentileri yayılan Akışık, gazetecilerin bu konudaki sorularına karşılık vermedi. Akışık, bir başka soru üzerine de, sözkonusu önergeye ilişkin düzenlemenin tekrir-i müzakere edileceği konusunda bir bilgisi olmadığını belirtti. 
     Vural Akışık, kamu bankalarının yeniden yapılandırılması sürecinin üç aşamalı olacağını belirterek, bunları ''bilançonun yapılandırılması'', ''organizasyon süreçlerinin yeniden yapılandırılması'' ve ''pazarlamanın yeniden yapılandırılması'' olarak sıraladı. 
     Sözkonusu aşamaların sırayla yapılması gerektiğini ifade eden Akışık, ''birini bitirmeden diğerine geçmemek gerekir'' dedi. Akışık, bir lokanta açmak için ilk aşamanın bilanço aşaması olduğunu ve gerekli sermayenin sağlanması gerektiğini söyledi. İkinci aşamanın organizasyon süreci olduğunu ve mutfağın hazırlanması, aşçı seçiminin yapılması gibi hazırlıkları gerektirdiğini anlatan Akışık, ''Üçüncü aşama ise müşteri çağırıp, sunum yapmaktır'' diye konuştu. Akışık, üçüncü aşamanın yeniden yapılandırmanın sonu olduğunu ve bunun ''kendi işleri olmadığını'' ifade ederek, ''Birinci aşamayı bitiriyoruz. Ekim-Kasım'da tam bitmiş olur. İkinci kısmı da hızlı ve tempolu bir çalışmayla bir sene sürer'' diye konuştu. 







</TEXT>
</DOC>
