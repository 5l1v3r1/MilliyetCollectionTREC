<DOC>
<DOCNO> 16727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/son/sondun05.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Son yemeğinde etten vazgeçmedi 
</HEADLINE>
<TEXT>

     ABD'nin Oklahoma kentinde 1995 yılında bir binayı bombalayarak 168 kişinin ölümüne yol açmaktan idama mahkum olan Timothy McVeigh, gelecek ayki infazı öncesinde son yemeğinin vejetaryen menüden oluşma önerisini reddetti. 
     ABD'deki hayvan hakları kuruluşu PETA, McVeigh'e bir mektup göndererek, 16 Mayıs'ta zehirli iğneyle yapılacak idamından önce son yemeğinin et ürünleri içermemesini önerdi ve ''Hiç olmazsa ölürken bir başka canı daha yanında götürme'' şeklinde çağrıda bulundu. 
     Indiana eyaletindeki bir cezaevinde idamını bekleyen 32 yaşındaki McVeigh, PETA'ya yazdığı mektupta, ''Sizin savunduğunuz davayı anlıyorum. Daha önce mezbahaları gezmiştim. Ancak bir avcı olarak, ihtiyacım kadar hayvan eti yemeye inanıyorum'' dedi. 
     Bitkilerin de canlı olduğunu ve acıya tepki verdiğini belirten McVeigh, bu konuda en iyi yanıtı, ''Sizin yaşamınızın sürmesine katkıda bulunan canlılara saygı duyun, ancak yiyecek zincirinde yerinizi alın'' düşüncesini savunan Kızılderililerin verdiğini savundu. McVeigh, ''tartışmayı daha fazla uzatmaya zamanı olmadığını'' belirterek, PETA'ya ''iyi şanslar'' diledi. 
     PETA üyesi Bruce Friedrich ise, McVeigh'in kamuoyunda iyi tanınan bir kişi olduğunu, Oklahoma'daki bombalama trajedisini, ''her gün ABD'nin mezbahalarında yaşanan trajediye'' dikkat çekmek amacıyla kullanma düşüncesinde olduklarını söyledi. 



</TEXT>
</DOC>
