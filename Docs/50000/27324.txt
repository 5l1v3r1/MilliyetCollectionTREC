<DOC>
<DOCNO> 27324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/yazar/yilmaz.html </URL>
<DATE> 2001/06/17/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"En güzel aşk filmi Selvi Boylum Al Yazmalım" 
</HEADLINE>
<TEXT>

     Mizah yazarı, gazeteci Selahattin Duman, Q Clup'ların patronu Mehmet Ali Açılmış, yapımcı Aykut Birol ortaklığı ile geçtiğimiz günlerde açılan Comedy Club'ın gecesindeyiz. Komedyen Ata Demirer'in sahne almasına iki - üç saat var. Arada Çiçek Bar'ın sahibi, sinemacı Arif Keskiner ve birkaç gazeteci arkadaş kebapçı molası verdik. 
     Masada, gençlerden bu aralar sıkça "En güzel aşk filmi Selvi Boylum Al Yazmalım " diye duyar olduğumdan, filmin yapımcısı Keskiner'e mevzuyu açtım. 
     Kırgız yazar Cengiz Aytmatov'un "Kırmızı Eşarp" adlı romanını, "Selvi Boylum Al Yazmalım' diye filme alan yönetmen Atıf Yılmaz, oyuncular Türkan Şoray, Kadir İnanır öyküleri ile masamız şenlendi. Keskiner’in anlattıklarından ilgimi çekenleri sıralamak istiyorum. 
     Keskiner, filmi göstermek üzere Kırgızistan'a giderken romanın yazarı Aytmatov'a "bedel" olarak bir bavul dolusu deri giysi götürmüş. 
     Keskiner, Kadir İnanır'ı, filmdeki en yorgun sahnenin çekileceği güne, sabaha kadar içki içirerek hazırlamış. 
     Şoray ile İnanır'ın yakın zamanda sona eren küskünlüklerinin geçmişi bu filme dayanıyormuş. İnanır, Şoray'dan kamuoyunun "yakışan ikili" yorumunu aktardığında neredeyse azar işitmiş. 
     Filmde köylü kızı Asya'yı canlandıran Şoray'ın oğlu rolündeki çocuk, aslında sinema emekçisi Bilal İnci'nin kızı Elif'miş. 
     Taşkent Film Festivali'nde Şoray'a "En İyi Kadın Oyuncu" ödülünü kazandıran bu filminden önce, Aytmatov'un eseri "Şöförün Aşkı" gibi isimlerle fotoroman olarak da yayınlammış. 
     Keskiner'in filmi Yılmaz'a çektireceğini duyan dostları Yıl 1977 , "Ücüncü olmaz umarım" demişler. Çünkü Yılmaz ilk iki filmini piyasa için, üçüncü filmi sanat adına hobi olarak çekermiş. 
     Filmin kahramanı Asya'nın kendisini terkeden tutkulu aşığı kamyon şoförü İlyas'a söylediği, "Sevgi emektir" sözünden, bugünün gençliğinin de etkilenmesinin yorumunu ise uzmanlara bırakıyorum. 
     
GYİAD'a politika GS'ye dernek düştü      Kurulduğu 1986’dan buyana Genç Yönetici ve İşadamları Derneği'nde GYİAD ilk kez başkan değişmedi. Ali Midillili, ikinci kez başkanlık koltuğuna oturdu. Bu olayın GYİAD için önemi, bir geleneği sürdürememelerinden geliyor. Midillili'nin tarzının dikkate değer yanı ise, nitelikli gençlerin, siyasete köprü aramalarının bir örneği olması... 
     Midillili, siyasi geleceği arayan ev toplantılarını sürdürüyor. Bunların içinde Kemal Derviş adına hareket edenler, İshak Alaton'un sosyal demokrasiye lider arayışını’ temsil edenler, DYP eski İstanbul Milletvekili Tekin Enerem'e yakın isimler gibi adlandırılan gruplar var. GYİAD şimdilik bir şemsiye. Amaç, politikada yer bulmak. 
     
     İşadamları dernek kurdu 
     Politika kulvarına girmeyip başka yollara sapanlar da var. Önceki dönem Midillili'ye rakip olan Ulvi Süvarioğlu gibi. Süvarioğlu, 1905 Galatasaraylı İşadamları ve Yöneticileri Derneği’ni kurdu. Geçtiğimiz ay üyeleriyle Park Plaza'da ilk toplantısını yaptı. 85 üyesi olan derneğin amacı Galatasaray Spor Kulübü'nü, alternatif modellerle güçlendirmek. Süvarioğlu diyor ki "Klube üye olmak için 5-6 yıl bekleniyor. Sınırlı tutulmak istenen bir çevre. Galatasaray'a destek için çalışmalarımızı bu çatı altında sürdüreceğiz." 
     Süvarioğlu, Turgut Özal dönemi siyasetini soluyan gençlerden. O yıllarda Özal'ın parti teşkilatlarına "Futbol ile ilgilenin" mesajı verdiğini anımsatan Süvarioğlu, gecikmeyle de olsa bu hedefe yürüyor. 
     
     







Osmanlı valsi 


Derviş, takas, Telekom 


Devlet Baba 


Kürtçe deyince akla gelen 


Çınar devrildi 


Babalar ve çocuklar 


Yangın söndürüldü mü 


Oh be stres bitti 


Burası Ortaköy, burdan giriş yok... 


Kaz, kız, göz... 


Boğaz'da nükleer tehlike 


Vakıfbank'ta Bayındır krizi 


Takas 'Mesih' olur mu 


Köşkler vekillerin emrinde 


"En güzel aşk filmi Selvi Boylum Al Yazmalım" 


</TEXT>
</DOC>
