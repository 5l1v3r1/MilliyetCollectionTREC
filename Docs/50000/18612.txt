<DOC>
<DOCNO> 18612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/spor/aspo.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Usta'dan sevgilerle 4 - 1 
</HEADLINE>
<TEXT>

Adana karşısında ilk yarıda Hagi ile fırtına gibi esti, dört golle ağları sarstı. Ancak ikinci 45 dakikada adeta stop etti, yediği golle averaj şansını tepti 
     HALİL ÖZER 

     Tarihi fark bekleniyordu, 4 - 1’le idare etti. Üstelik bir de Ümit’i kaybetti. Galatasaray, dün gerçekten tarihi farkı yakalayabilirdi. Ama Sarı - Kırmızılılar böyle bir rakibi bulmuşken, ikinci yarı adeta uyudu. Golü tercih etmedi. Doğru dürüst pozisyona bile giremedi. İlk yarıda Hagi rüzgarı ile esen futboluyla maçı aldı, gitti. 
     Gerçekten Hagi mükemmel oynadı. 13. dakikadaki hem de sağ ayakla attığı müthiş füze golü, "Usta bizi bırakma" dedirtti. Öyle bir vurdu ki, gariban Atilla topu ancak filelerde gördü. 
     Hagi adeta şov yaptı. Keyifsiz arkadaşlarını elindeki sopayla canlandırmaya çalıştı. Ama ona ayak uyduran Emre Belözoğlu’nun dışında hiç kimse yoktu. 18. dakikada Mehmet Yozgatlı’nın çataldan dönen topu yürekleri hoplattı. 
     23. dakikada Hagi soldan kesti. Serkan yapabileceğinin en iyisini yaptı. Boş fileleri gördü 2 - 0 
     35. dakikada Galatasaray bir serbest atış kazandı. Hagi bu kez soluyla Atilla’yı avladı 3 - 0 
     38’de Hagi bu kez korner kullandı. Ümit dokundu 4 - 0 
     İşte, Galatasaray’ın dünkü maçta çıkaracağı maden bu kadardı. 
     İkinci yarıda Adana baktı rezillik geliyor. Dişini sıktı. Hoş zaten Galatasaray’ın da pek atmaya niyeti yoktu. Sahaya sarhoş gibi çıkmış bir forvet. Uyuşuk bir orta saha... Ve eli belinde maçı izleyen bir savunma farkın artmasına engel oldu. 
     Adana’nın hiç hali yoktu. Ama baktı Galatasaray’da da yok. Biraz zorladı pozisyon buldu. Üst üste goller kaçırdılar. 
     Ama 55’de ikinci yarıdaki tek atak olan Hagi’nin şutu çataldan döndü. 
     73’te ise oyuna iki dakika önce giren Ahmet Özen nefis bir gol attı 4 - 1 
     Galatasaray için Rize’de de söyledik. "Bu futbol iyi futbol değil"... Dün de öyle. Bulmuşken atamadılar. Sanki herkes de bir bitkinlik var. İsteksizlik var. Bu Adana forveti bile bu maçta dört - beş pozisyon buluyorsa aman dikkat. 
     Kadıköy’de 40 bin kişi bekliyor. Bizden söylemesi. 
     Adana’ya gelince herhalde hiç kimse "Adana’ya yazık oldu demez." Bu haliyle, bu futbolcularıyla hak etmiş düşmeyi... Yazık, onca para boşa gitti. Yakışıyordu Adana bu lige... Seyircisiyle, stadıyla, ismiyle... 
     
İSTATİSTİK Galatasaray  Adanaspor 32 Kaleye atılan şut 16 12 Kaleyi bulan şut 5 12 Faul 21 1 Ofsayt 5 10 Korner -      
     
Ümit derbide yok      ÇAYKUR Rizespor karşılaşmasında gördüğü sarı karttan sonra dün gece de sarı kart gören Ümit Davala cezalı duruma düştü. Sarı - Kırmızılı futbolcu, önümüzdeki hafta oynanacak Fenerbahçe - Galatasaray derbisinde forma giyemeyecek. Galatasaray Teknik Direktörü Mircea Lucescu bu nedenle yedek soyundurduğu Suat’ı, ikinci yarıda Ümit ile değiştirdi. 
     
Lucescu sinirlendiAdanaspor karşısında Ümit’in kart görüp, F.Bahçe maçında cezalı duruma düşmesi Rumen teknik adamı çileden çıkardı 
     ERHAN TELLİ 

     GALATASARAY Teknik Direktörü Lucescu, Ümit’in sarı kart görüp, Fenerbahçe maçında cezalı duruma düşmesi karşısında adeta küplere bindi. Rumen hoca, "Devre arasında gerekirse adamı bırakın, gol yiyelim, ama oyuncu kaybetmeyelim demiştim. Ancak bu gerçekleşmedi. Hakem rakibin yaptığı hareketlere sarı kart göstermedi. Ümit’in kartlık hareket yapmadığını herkes gördü" dedi. 
     LUCESCU, karşılaşmayla ilgili de, "İlk yarıda güzel oynayıp, goller bulduk. İkinci devrede daha bireysel oynadık. Hagi’nin attığı gollerle oyuna katkısı büyüktü. Ama ikinci devrede yoruldu, fizik gücünde eksiklik ortaya çıktı. Hak ettiğimiz bir galibiyetti" diye konuştu. Rumen teknik adam, salı gününe kadar takıma izin verirken, futbolculara da konuşma yasağı getirdi. 
     
Fenerliler’e misilleme      GALATASARAYLI taraftarlar, Fenerbahçeli taraftarların UEFA’ya çektikleri fakslara misilleme yaptılar. Sarı - Kırmızılılar da, UEFA’ya faks göndererek sistemin kilitlenmesine neden oldular. Cim - Bomlular, bu fakslarda Fenerbahçe’nin Trabzonspor maçında şike yapacağı iddiasında bulundular. 
     
ADANA’DA AF      ADANASPOR’DA, Galatasaray maçı öncesi kadro dışı bırakılan Hayati ve Evren affedildi. Turuncu - Beyazlı yöneticiler şike dedikodularına büyük tepki gösterdiler, "Namuslu takımız. Şerefimizle mücadele ediyoruz" diye konuştular. 
     
BÜYÜK İLGİ      GALATASARAY-ADANA maçına taraftarlar büyük ilgi gösterdi. Tribünler tıklım tıklım dolarken, binlerce kişi dışarıda kaldı. Taraftarlar, karşılaşma boyunca Galatasaray’a büyük destek verirken özellikle Hagi’ye sevgi gösterilerinde bulundular. 
     
BÜLENT KIZDI      CİM-BOM’UN kaptanı, "Dedikodular ayıptı. Adana gençlerle de çıksa oyuncuların kişilikleri vardır. İnsanların biraz ahlaklı olması gerekir" dedi. Adanaspor’un kadro dışı kalan Evren’i evden çağırdığı ve maça çıkardığı öğrenildi. 
     



 SPOR 



























</TEXT>
</DOC>
