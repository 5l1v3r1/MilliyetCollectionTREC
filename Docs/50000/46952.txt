<DOC>
<DOCNO> 46952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sondun10.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon ''kara harekatı'' diyor, asker ise isteksiz... 
</HEADLINE>
<TEXT>

     İngiliz gazeteleri, Afganistan'a yönelik harekatla ilgili haber ve yorumlara geniş şekilde yer vermeyi sürdürüyor. 
     The Guardian gazetesi, konuyla ilgili manşet haberinde Washington'da savaşın planı konusunda asker ve sivil yetkililer arasında bir bölünme olduğu iddiasına yer verdi. 
     Gazete, bir hafta boyunca süren bombardımanın Usame Bin Ladin ve Taliban yönetiminin ele geçirilmesi ya da en azından yerlerinin tespitinde hiçbir ilerleme sağlayamadığına dikkati çeken bazı Savunma Bakanlığı üst düzey yöneticilerinin, askeri yetkililerden büyük sayıda özel kuvvet mensubunu bölgeye gönderip sorunu bir an önce halletmelerini istediğini öne sürdü. 
     Ancak generallerin, çok iyi bir istihbarat çalışmasının henüz ortaya konulamadığı için bölgeye ellerindeki en iyi birlikleri göndermek konusunda isteksiz davrandıklarını da belirten Guardian, Başkan Bush'un Taliban'dan gelen son isteği de ''pazarlık yok'' diyerek geri çevirdiğini hatırlattı. 
     The Times da aynı habere manşetinde yer verdi ve ''Bush, Taliban'ı bir kez daha tersledi'' dedi. 
     Gazete, savaşın ikinci haftasına girildiğine de dikkati çekerken, bu ikinci haftanın başlangıcında dün akşam Kabil'in telekomünikasyon hatlarını hedef alan Amerikan jetlerinin kentin dünyayla bağlantısını kestiğini duyurdu. 
     Bu arada Times gazetesi, Başbakan Blair'in Başkan Bush'a istediği kadar özel kuvvet mensubunu bölgeye gönderebileceği yolunda teklifte bulunduğu, ancak Bush'un ''en fazla 500 askere ihtiyaçları olacağını'' belirterek bu teklifi geri çevirdiğini yazdı. Gazete, ''İnglitere'nin kara savaşıyla ilişkisi beklenenden daha az olacak'' görüşünü aktardı. 
     Daily Telegraph gazetesi de Taliban'ın yabancı basını daha önce izin vermediği bölgelere sokma kararına dikkati çekerek, ''propoganda savaşı tırmanıyor'' başlığını kullandı. 
     Amerikan bombasıyla vurulan köyün gazetecilere açıldığını belirten gazete, bütün diğer İngiliz gazeteleri gibi bu köyün görüntülerine de yer verdi. 
     Telegraph, Karam adlı köyde gazetecilere yeni 18 mezarın gösterildiğini belirtirken, Taliban yönetiminin bugüne kadar bombardımanda hayatlarını kaybedenlerin sayısını 200 olarak açıkladıklarını hatırlattı. 
     Gazete İngiltere'de yayın yapan Kanal 4 Televizyonu'nun Asya Muhabiri'nin olayla ilgili yorumunda, ''gazetecilerin Taliban propogandasına alet edildiklerini düşünüyordum. Ancak görüntüleri izleyince büyük bir hata yapıldığını anladım. Sadece ben 30 adet yeni kazılmış mezar saydım'' dediğine de dikkati çekti. 
     The Independent gazetesi de bombardımanın ikinci haftasına girildiğini hatırlattı ve Batılı gazetecilerin Taliban tarafından Amerikan uçaklarınca bombalanmış bir köye götürüldüklerine dikkati çekti. 
     Gazete, bu köyden çekilmiş fotoğrafa yer verirken, verilen hasarın ''gözle görülür'' düzeyde olduğunu da kaydetti. 
     






</TEXT>
</DOC>
