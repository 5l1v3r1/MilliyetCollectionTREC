<DOC>
<DOCNO> 39711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur14.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek de yeni bir oluşum peşinde... Ağar ile dirsek temasında 
</HEADLINE>
<TEXT>

     Ankara Büyükşehir Belediye Başkanı Melih Gökçek, merkez sağda Türkiye'yi toplayacak bir siyasi oluşuma ihtiyaç olduğunu belirterek, ''Mutlaka seçimlerden önce bir oluşum meydana getireceğiz'' dedi. 
     Melih Gökçek ve Elazığ Bağımsız Milletvekili Mehmet Ağar, 3. Başkent Moda Günleri'nin açılışı için geldikleri Altınpark Fuar Alanı'nda gazetecilerin sorularını yanıtladılar. 
     Bir gazetecinin ''Gökçek'in meydana getireceği oluşumda yer alacağınıza ilişkin dedikodular var '' şeklindeki sorusuna karşılık Ağar, ''Hayırlı işlerin tartışılmasında dedikodu olmaz. Türkiye'ye faydalı, hayırlı olacak milletin böyle bir beklentisi varsa bu çalışmalar devam edecek tabii. Nasıl bir sonuç olacağını tayin edecek olan da tabii milletin kendisi olacaktır'' yanıtını verdi. 
     Siyasette arayışların sürdüğünü kaydeden Ağar, bu arayışta herkesin kendi ölçüsü içinde yer alacağını kaydetti. Ağar, ülke sorunlarının çözümü için yegane yolun siyasetten geçtiğini bilen insanların, siyaseti şekillendirmek istediğini belirterek, ''Bu hizmet içerisinde milletin işaret ettiği tarzda bize de bir görev düşerse bu görev içinde olacağımız tabiidir'' dedi. 
     Ağar, Gökçek'in kuracağı parti içinde yer alıp almayacağının sorulması üzerine de, ''Öyle bir şey henüz söz konusu değil. Ama siyasette birlik beraberlik içinde olabileceğimiz dost ve arkadaşlarımızdan bir tanesidir'' diye konuştu. 
     Seçimlerden önce mutlaka 
     Gökçek de ''parti çalışmalarının ne durumda olduğunu'' sorusuna, merkez sağda Türkiye'yi toparlayacak bir siyasi oluşuma ihtiyaç olduğu yanıtını verdi. ''Fuar açılışına geldik, ekonomik kriz burayı da vurmuş, Türkiye'nin sorunlarını çözecek yeni kadrolara ihtiyaç vardır'' diyen Gökçek, ülke meselelerini kendisine sorun edinen herkesin çalışma içinde olduğunu kaydetti. Bu çabaların bir netice vereceğine inandığını belirten Gökçek, şöyle devam etti 
     ''Oluşum, şu zaman gerçekleşecek diye birşey yok. Her zaman çalışacağız, mutlaka seçimlerden önce böyle bir oluşum olacak. Bu sıkıntıyı duyan birçok arkadaşımız var. Biraz Mehmet Bey söyledi, ben de ifade ediyorum bizim gibi daha pek çok arkadaş var. Türkiye'de bir arayış var ve bu arayış bir yerde noktalanacak buna inanıyorum.'' 
     
     
     






</TEXT>
</DOC>
