<DOC>
<DOCNO> 33679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/dunya/adun.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamillerden şok baskın 
</HEADLINE>
<TEXT>

Sri Lanka’da ayrılıkçı Tamil gerillaları ülkenin en büyük hava üssü ile tek uluslararası havaalanını peş peşe bastı. Saldırıda 13’ü gerilla 18 kişi öldü 
     DIŞ HABERLER SERVİSİ 

     Hindistan’ın güneyindeki ada ülkesi Sri Lanka’da ayrılıkçı Tamil gerillaları, ülkenin en önemli askeri hava üssüne ve hemen bitişiğindeki, ülkenin tek uluslararası havaalanına baskın düzenlediler. Tamil Kaplanları adlı örgüt tarafından düzenlenen baskında 13’ü gerilla 18 kişi ölürken, 16 kişi yaralandı 13 uçak da gerillalar tarafından imha edildi. 1983’te Tamil Kaplanları’nı hedef alan "Kara Temmuz" çatışmalarının yıldönümüne rastlayan saldırıda 300 milyon dolarlık hasar meydana geldi. 
     Ülkenin kuzeyinde etnik temelde bağımsız bir devlet kurmak amacıyla 30 yıldır hükümet güçleriyle çatışma halinde olan Tamil Kaplanları’nın dünkü ilk saldırısı, başkent Kolombo’nun 35 kilometre kuzeyinde bulunan Katunayake Hava Üssü’ne yönelikti. 
     
     Jetler yakıldı 
     Burada, aralarında MİG - 27 ve İsrail yapımı Kfir gibi jetlerin bulunduğu sekiz savaş uçağını imha eden gerillalar, daha sonra sadece tel örgülerle ayrılmış Bandaranaike Uluslararası Havaalanı’na geçtiler. 
     Olaylar sırasında, aralarında yabancı turistlerin de bulunduğu yolcular ve personel paniğe kapılıp havalanındaki binalara sığınırken, Tamil gerillaları, boş olarak apronda bekleyen Sri Lanka Havayolları’na ait beş uçağa saldırdı. Bunlardan ikisi tamamen yandı, diğer üçü de ağır hasar aldı. Gerillardan biri terminal binasında intihar saldırısı düzenledi havaalanı ise geçici bir süre için kapatıldı. Tamil Kaplanları ve Sri Lanka ordusu arasında 30 yıldır yaşanan çatışmalarda, 64 binden fazla kişi hayatını kaybetti. 
     



 DÜNYA 











</TEXT>
</DOC>
