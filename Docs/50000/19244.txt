<DOC>
<DOCNO> 19244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/dunya/adun.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstenmeyen adam 
</HEADLINE>
<TEXT>

İtalya’da 13 Mayıs seçimlerinin favorisi Silvio Berlusconi’ye karşı Batı medyası savaş açtı. Berlusconi, aşırı sağ ile ittifakı ve yolsuzluk sicili yüzünden demokrasi için tehlike’ olarak görülüyor 
     DIŞHaberler ServİSİ 

     ABD ve Avrupa, gözünü İtalya’da 13 Mayıs’ta yapılacak genel seçime dikti. Son kamuoyu yoklamalarına göre, rakibi merkez sol partilerin adayı Francesco Rutelli’nin 4 puan önünde olan, eski Başbakan ve İtalya’nın en zengin adamı 64 yaşındaki "Suvari" Silvio Berlusconi’nin iktidara gelme ihtimali herkesi korkutuyor. 
     1994’teki 7 aylık başbakanlığı sırasında adı mafya ile işbirliğin, yolsuzluk, vergi kaçırma ve rüşvet gibi türlü suçlarla beraber anılan ve ünlü Temiz Eller operasyonuna hedef olan Berlusconi, ABD ve Avrupa tarafından istenmiyor. İngiltere, Fransa ve Belçika’nın başını çektiği Avrupa ülkeleri Avusturya’da Jörg Haider’e karşı gösterdikleri allerjik reaksiyonu bu kez Berlusconi karşısında sergiliyorlar. 
     
Neden istenmiyor      Amerikan Time, İngiliz The Economist dergileriyle Fransız Le Monde gazetesinde dile getirilen görüşlere göre, Berlusconi öncelikle demokrasinin dokusunu bozduğu için eleştiriliyor. 12.8 milyar dolarlık servetiyle dünyanın en zengin 14. kişisi olan Berlusconi totaliter bir yönetimin alt yapısını oluşturmaya çalışmakla suçlanıyor. İtalya’daki en büyük medya ağına sahip Berlusconi’nin para, medya ve politik güç tekeli oluşturacağı savunuluyor. 
     İkinci nokta Berlusconi’nin geçmişi ve iş ilişkileri. Hakkında 10’dan fazla dava açılmış durumda. Üçüncüsü, aşırılarla kurduğu ittifakları şüphe uyandırıyor. Forza İtalya’nın lideri Berlusconi’nin oluşturduğu Özgürlük İttifakı içinde yer alan ayrılıkçı Kuzey Ligi ve Sicilya’daki İtalyan Sosyal Hareketi’nin yabancı düşmanı ve faşist geçmişi şimşekleri üzerine çekiyor. 
     
Mafya, rüşvet, hatta cinayet      Silvio Berlusconi hakkında 1996’dan başlayarak 10’u aşkın dava açıldı. Şirketleri, siyasi ve iş ilişkileri didik didik edilen eski Başbakan rüşvet, yolsuzluk, vergi kaçırma, mafya babalarıyla gizli işler çevirme, hatta dolaylı olarak cinayete bulaşma gibi suçlamalara hedef oldu. Adaletin ağır işlemesi ve siyasi ortamın değişmesi nedeniyle bu davaların hiçbirinden kesinleşen bir ceza almadı. 3 dava halen temyiz mahkemesinde. Bazı davalar ise delil yetersizliği ve zaman aşımından düştü. Kamuoyunun Berlusconi’nin kirli işleriyle ilgilendiği söylenemez. Davalar solcu yargıçlar ile sağcı politikacılar arasındaki geleneksel husumetin bir yansıması olarak görülüyor. 
     
12.8 milyar doları var      Sıfırdan dolar milyarderliğine yükselen 64 yaşındaki Silvio Berlusconi’nin iş dünyasında el atmadığı sektör yok gibi. Finanstan, medyaya, internete, spor kulüplerine, telefon şirketlerine, gazetelere kadar her alanda faaliyet gösteren şirketleri var. İtalya’nın en büyük 3 özel televizyonu, en büyük yayın kuruluşu, büyük bir gazete İl Giornale , AC Milan futbol kulübü Berlusconi’ye ait. 200’ü aşkın şirket Fininvest Holding çatısı altında toplanmış. Geçen yılın bilançolarına göre Berlusconi’nin şirketleri 2.67 milyar dolarlık satış gerçekleştirdi. 
     



 DÜNYA 










</TEXT>
</DOC>
