<DOC>
<DOCNO> 11815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sondun05.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar sayılıyor 
</HEADLINE>
<TEXT>

     Yunanistan'da, Avrupa'nın nüfusunu belirlemeye yönelik AB planı çerçevesinde, yarın nüfus sayımı yapılacak. 
     Sayımın, 150 bin özel eğitim görmüş görevli tarafından yapılacağı ve Yunan vatandaşlarının yanı sıra yabancıları ve göçmenleri de kapsayacağı açıklandı. 
     Sokağa çıkma yasağının uygulanmayacağı sayımda, herhangi bir nedenle sayılmayanların, Pazartesi günü ikamet ettikleri semtin karakoluna giderek sayım formunu doldurmalarının zorunlu olduğu belirtildi. 
     Bu arada, Yunan basını, sayım sonuçlarının devlet tarafından yapılacak yatırımların belirlenmesinde kullanılacak olması nedeniyle, yerel yönetimlerin hemşehrilerini doğum yerlerine davet ettiklerini yazdı. 
     Gazeteler, bazı küçük kentlerin belediye başkanlarının Atina ve Selanik gibi büyük kentlerden ücretsiz otobüs seferleri düzenlediklerini belirttiler. Yunanistan'ın nüfusu 1991 yılında yapılan son sayımda 10 Milyon 259 bin 900 olarak belirlenmişti. 




</TEXT>
</DOC>
