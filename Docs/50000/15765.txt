<DOC>
<DOCNO> 15765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur13.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet İnönü heykeli Mc Donalds'a karşı 
</HEADLINE>
<TEXT>

     Malatya'da İnönü Heykeli'nin bulunduğu alanda yapımına başlanan Mc Donald's inşaatı, Malatya İdare Mahkemesi'nin verdiği kararla durduruldu. 
     Malatya CHP İl Başkanı Veli Ağbaba'nın, ''belediyeye ait İnönü Kapalı Çarşısı'nın üstünü oluşturan meydanın kısmen ticaret alanı olarak belirlenmesinin usul ve yasaya aykırı olduğu ve bu nedenle inşaatın durdurulması'' yönünde yaptığı başvuru Malatya İdare Mahkemesi'nde görüldü. 
     Dava konusu yerin Kültür Bakanlığı Gayrimenkul Eski Eserleri ve Anıtları Yüksek Kurulu'nun kararıyla korunması gereken bir yer olduğu belirtilen kararda, şöyle denildi 
     ''Uyuşmazlığa konu yerin korunması gerekli kültür varlığı olarak tescil edilen İsmet İnönü Heykeli'nin de yer aldığı meydanın bir bölümünü oluşturduğu gibi, anılan heykele tam olarak cephe verdiği ve inşaatın koruma alanı içerisinde kaldığı anlaşılmaktadır. Dava konusu işlemlerin uygulanmasının telafisi güç zararlara yol açaçağı muhakkaktır. Açıklanan nedenlerle, dava sonuna kadar yürütmenin durdurulmasına oybirliğiyle karar verilmiştir.'' 
     
     



</TEXT>
</DOC>
