<DOC>
<DOCNO> 28091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sonspo11.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe eski yöneticisi Kiğılı "Yıldırım büyük ihtimalle dönecek" 
</HEADLINE>
<TEXT>

     Fenerbahçe Kulübü eski Yönetim Kurulu Üyesi Abdullah Kiğılı, Fenerbahçe Kulübü Başkanı Aziz Yıldırım'ın görevi bırakmayacağını iddia etti. 
     İstanbul Gençlik ve Spor İl Müdürlüğü'nün ''100 Gönüllü 100 Tesis'' projesi kapsamında, İstanbul Ticaret Odası İTO tarafından Yakacık'ta yaptırılan çok amaçlı spor salonu inşaatının basına tanıtım törenine katılan Kiğılı, burada sarı-lacivertli kulüpte yaşanan son gelişmelere ilişkin gazetecilerin sorularını yanıtladı. 
     Kiğılı, 31 Mayıs'ta yaptığı açıklama ile Fenerbahçe Kulübü Başkanlığı görevini bırakacağını belirten Aziz Yıldırım'ın, bu görevi sürdüreceğini savunarak, ''Başkan Yıldırım büyük bir olasılıkla görevine devam edecek. Üzerinde kulüp yöneticileri, taraftar ve basın tarafından büyük bir baskı var'' dedi. 
     Yıldırım'ın sağlık kontrollerini bugün tamamlayacağını anlatan Kiğılı, Yıldırım'ın devam etmesi durumunda, muhtemel yeni yönetim kurulu listesinde yer alıp almayacağı şeklindeki soruya ise şöyle yanıt verdi 
     ''Ben Fenerbahçeliyim. Her zaman da Fenerbahçe'nin yanındayım. Sarı-lacivertli kulüpte çalışmam için mutlaka yönetim kurulunda yer almama gerek yok. Şu an için de öyle bir niyetim yok. Ama her zaman Fenerbahçe'nin emrindeyim.'' 
     Öte yandan, jübile hazırlıkları yapan Beşiktaşlı Mehmet Özdilek ise 4 Ağustos'ta Fatih Terim'in başındaki AC Milan ile yapılacak jübile maçıyla ilgili gazetecilerin sorularını cevapsız bırakırken, konuyla ilgili önümüzdeki günlerde basın toplantısı düzenleyeceğini kaydetti. 






</TEXT>
</DOC>
