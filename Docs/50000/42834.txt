<DOC>
<DOCNO> 42834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/soneko19.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'yi eleştiren ABD'li profesörden Türkiye değerlendirmesi... 
</HEADLINE>
<TEXT>

     ABD Kongresi'nde, IMF'nin etkinliğini araştırmak için kurulan ve bu konuda eleştiriler getiren Allan H.Meltzer başkanlığındaki komisyonun üyesi Prof. Charles Calomiris, IMF yardımlarının Türkiye'deki etkisini değerlendirdi. 
     Prof. Charles Calomiris, IMF Survey dergisinde yayınlanan makalesinde, Türkiye'nin, döviz rezervi pozisyonunun, dış yükümlülüklerini karşılayabilecek kapasitede olduğunu söyledi. 
     Türkiye'nin, sorununun, dış sürdürülebilirliğinde değil, içteki reformların yapılamaması nedeniyle iç yapının sürdürülebilirliğinde olduğunu kaydeden Prof. Calomiris, Türkiye'nin, kredibil bir parasal ve mali politika uygulayarak, etkin bir devlet yönetimini sağlaması gerektiğini ifade etti. 
     Prof. Calomiris, siyasetçilerin ekonomik hayattan uzak tutulması konusunun da Türkiye'nin bir başka sorunu olduğunu vurguladı. Calomiris, IMF kredilerinin, Türkiye'nin iç reformlarını gerçekleştirmede etkili olup olmayacağı konusunun da sorgulanması gerektiğini bildirdi. 
     
     Arjantin... 
     Prof. Calomiris, Arjantin'in ise çalışma piyasasından, ticarete ve hükümet harcamalarına kadar bir çok alanda reform yapması gerektiğini belirterek, bu ülkeye verilen IMF yardımlarının, geçici bir rahatlama sağlayarak reformların geciktirilmesine neden olduğunu vurguladı. 






</TEXT>
</DOC>
