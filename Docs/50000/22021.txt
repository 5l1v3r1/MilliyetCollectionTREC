<DOC>
<DOCNO> 22021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur27.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
56. kez baba olan Arslan "Ben değil eşlerim istiyor" 
</HEADLINE>
<TEXT>

     Diyarbakır'ın Bismil İlçesi'nde, 10 ay önce 55 çocuk sahibi iken aile planlaması konusunda özel olarak bilgilendirilen Mehmet Arslan, 56'ncı kez baba oldu. 
     Işıklı Köyü'nde oturan ve Güneydoğu Anadolu Bölgesi'nin en kalabalık ailesinin reisi olan ''Hamo Ağa'' lakaplı Mehmet Arslan'ın 4 eşinden 56 çocuğu ve 46 torunu bulunuyor. 
     Çocuk sayısının fazlalığı nedeniyle 10 ay önce Diyarbakır Sağlık Müdürü Emirhan Yardan başkanlığındaki bir ekip, Işıklı Köyü'ne giderek, 54 yaşındaki Mehmet Arslan ile eşlerini aile planlaması konusunda bilgilendirmişti. 
     Buna rağmen önceki gün 56'ncı kez baba olan Arslan, alıştığından, baba olduğu için heyecanlanmadığını belirterek, şöyle dedi 
     ''10 ay önce sağlık ekipleri köye geldi. Bize o lastikten verdiler ve nasıl kullanılacağını anlattılar. O zaman Sağlık Müdürü Yardan'a bir daha çocuk sahibi olmayacağıma dair söz vermiştim. Sözümü tutmak istedim. Ben aile planlaması yapmak istiyorum. Ben yeter diyorum. Ancak, eşlerim kabul etmiyor. Ne kadar olursa olsun biz razıyız dediler. Yapacak bir şeyim yok.'' 
     Mehmet Arslan, ekonomik krizden etkilendiğini ve geçim zorluğu yaşamaya başladığını anlatarak, aylık giderinin 1 milyar 500 milyon lira olduğunu söyledi. 






</TEXT>
</DOC>
