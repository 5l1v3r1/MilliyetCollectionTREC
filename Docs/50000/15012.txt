<DOC>
<DOCNO> 15012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur27.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde eylem vardı... 
</HEADLINE>
<TEXT>

     Hükümetin ekonomik uygulamalarına tepki gösteren esnaf, yurdun birçok yerinde eylem yaptı. 
     Şanlıurfa'da Cuma namazından çıkan esnaf, Yıldız Meydanı'nda toplandı. Sloganların atıldığı eylemde, bazı esnafın dolar yaktığı gözlendi. Güvenlik güçlerinin uyarılarına rağmen dağılmayan esnaf, yürüyüşe geçti. Polis, vilayete doğru yürüyen grubun önünü, Sarayönü Caddesi'nde otomobillerle kesti. 
     Emniyet Müdür Yardımcısı Bahattin Şenyurt, megafonla esnafı uyararak, yürüyüşün kanunsuz olduğunu ve dağılmaları gerektiğini söyledi. Bir süre gerginlik yaşandıktan sonra esnaf dağıldı. 
     Bingöl'de, cuma namazından sonra Ulu Cami önünde toplanan bir grup gösterici, izinsiz yürüyüş yaptı. Hükümet ve IMF aleyhinde sloganlar atarak yürüyüşe geçen grup, Bingöl Emniyet Müdürü Ömer Kılıç'ın uyarısından sonra dağıldı. 
     Adana'da, Saydam Caddesi'ndeki Ali Dede İş Merkezi yakınlarında öğle saatlerinde toplanan bir grup esnaf, ellerinde pankartlar taşıyıp slogan atarak 5 Ocak Meydanı'na doğru yürüyüşe geçti. 
     Erzurum Sanayi Sitesi'ndeki işyerlerinin kepenklerini kapatan bir grup esnaf, yaşanan ekonomik kriz nedeniyle işlerinin durma noktasına geldiğini ve geçim sıkıntısı içine düştüklerini ifade etttiler. 
     Eskişehir, Nevşehir ve Derince'de de esnaf hükümeti protesto etti. 
     İstanbul'un çeşitli yerlerinde esnaf grupları hükümetin ekonomik uygulamalarını protesto etti. 
     Karaköy'de kepenk kapatarak, Bankalar Caddesi üzerinde toplanan bir grup esnaf, slogan atarak, büyütülmüş dolar fotokopisi yaktı. 
     Unkapanı'nda da, İstanbul Manifaturacılar Çarşısı İMÇ esnafı, Türk bayrakları ve hükümeti protesto eden dövizler taşıyarak, sloganlar attı. 
     Bu arada, Bağcılar Yüzyıl'da TEM bağlantı yoluna çıkan bir grup esnaf da yolu trafiğe kapattı. Takviye kuvvetler çağrılarak olay yerine gelen polislerin uyarılarına rağmen cadde üzerinde bir süre yürüyen göstericiler, daha sonra ara sokaklara girdiler. Ancak, daha sonra TEM bağlantı yolunda tekrar buluşan grup, trafiği kapatarak bir süre eylemlerini sürdürdü. Olay yerine yeni ekiplerin de çağrılmasıyla, göstericiler dağıldı. 
     Öte yandan, Güngören, Bayrampaşa ve Zeytinburnu'nda da esnaf ekonomik krizi protesto etti. 
     
     




</TEXT>
</DOC>
