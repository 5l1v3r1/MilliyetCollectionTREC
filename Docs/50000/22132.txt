<DOC>
<DOCNO> 22132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/soneko05.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı "Halka açık şirketleri artırmayı planlıyoruz" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, dövizde vadeli işlemler piyasası uygulamasıyla ilgili çalışmaları hızlandırdıklarını ve bu piyasayı 2-3 ay içinde devreye sokacaklarını kaydetti. 
     Cansızlar, döviz vadeli işlemler piyasası altyapısının hazır olduğunu, bu konuda, Merkez Bankası ve İstanbul Menkul Kıymetler Borsası İMKB ile görüşmelerin de tamamlanma aşamasına geldiğini bildirdi. 
     SPK Başkanı Cansızlar, serbest dalgalı döviz rejiminin uygulandığı ülkelerde, vadeli işlemler piyasasının güven oluşturduğuna da dikkat çekti ve bu girişimlerin, istikrara da katkıda bulunacağını kaydetti. 
     Cansızlar, Türkiye'de, mal ve döviz alanında vadeli işlemler piyasasının mutlaka olması gerektiğini de vurguladı. 
     SPK Başkanı Cansızlar, İMKB'de işlem gören toplam 326 şirket olduğunu, halka açık şirket sayısının 313 düzeyinde bulunduğunu ve bunların halka arz oranı ortalamasının yüzde 15-20 arasında değiştiğini, bu oranın gelişmiş ülkelerde ise yüzde 60 seviyelerine çıktığını bildirdi. Türkiye'de, bu oranın en az yüzde 40'lara çıkabileceğini vurgulayan Cansızlar, halka arz konusundaki taleplerin artmaya başladığını, 1-1.5 yıl içinde, halka arzı daha da kolaylaştıracak bir muvzuatı oluşturmaya çalıştıklarını belirtti. 
     
     'Şeffaflık çok önemli' 
     Sermaye piyasalarında güven unsurunun önemine işaret eden Cansızlar, güvenin sağlanması için şeffaflık, bilgilendirme ve kamuoyunu tüm gelişmelerden haberdar etmenin çok önemli olduğunu söyledi. Cansızlar, SPK'nın aldığı tüm kararları ve borsada işlem gören şirketlerle ilgili tüm bilgileri kamuoyuyla paylaştıklarını kaydederek, SPK olarak tüm kararları her hafta yayınladıklarını, saklı gizli hiçbir şey bulunmadığını söyledi. 
     Doğan Cansızlar, sermaye piyasası araçlarının fiziki sistemden kaydi sisteme geçiş sürecini yürütecek Merkezi Kayıt Kuruluşu'nun da önemine değinerek, kayıt sisteminin ve Yatırımcıları Koruma Fonu'nun YKF kurulmasının, piyasalara güvenin artırılması ve yatırımcıların aracı kuruluşlardan kaynaklanan risklere karşı korunması açısından son derece önemli olduğuna dikkat çekti. 
     YKF, haklarında tedrici tasfiye veya iflas kararı verilen aracı kurumların ve faaliyetleri durdurulan bankaların, yaptıkları sermaye piyasası faaliyetleri ve işlemleri nedeniyle müşterilerine karşı ''hisse senedi işlemlerinden doğan'' nakit ödeme ve hisse senedi teslim yükümlülüklerinin 11.7 milyar liraya kadar olan bölümünü karşılayacak. Bu tutar, her yıl yeniden değerleme oranında artırılacak. 
     Cansızlar, Nasdaq benzeri tam otamasyona sahip ve doğrudan bireysel yatırıma imkan veren borsaların, sanayisi ve KOBİ'leri gelişmiş bölgelerde, pilot bölge uygulamasıyla başlatmayı planladıklarını kaydetti. Doğan cansızlar, bankacılık, tahvil-bono ve sigorta alanlarından oluşan mali sektörün, tek çatı altında birleşmesi yönündeki eğilimin, dünya genelinde artmaya başladığını da dikkat çekti. 
     







</TEXT>
</DOC>
