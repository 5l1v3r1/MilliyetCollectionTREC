<DOC>
<DOCNO> 30943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/siyaset/siy01.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlar ve Moğultay’dan izin yok 
</HEADLINE>
<TEXT>
İnönü’nün Derviş’e gitmesini engellediler 
Erdal İnönü, yeni partisini kuruyor. Başkentte çok sayıda insanla görüşen İnönü’nün Mümtaz Soysal’la yollarının ayrı olduğu, Zekeriya Temizel’le birlikte hareket ettiği konuşuluyor... 
     AYHAN AYDEMİR Ankara 

     Başkent kulislerinde solda yapılanma çalışmaları devam ederken, daha önce siyasete girmeyeceğini açıklayan ancak ısrarlar karşısında kendisini çalışmaların ortasında bulan Erdal İnönü’nün bu çalışmalarını son aşamaya getirdiği belirtiliyor. İnönü’ye yakın kaynaklar, İnönü’nün çok sayıda insanla görüştüğünü, Mümtaz Soysal ile yollarının ayrı olduğunu ancak hareket içinde Zekeriya Temizel’in bulunduğunu söylediler. 
     Yine anlatılanlara göre, Genel Başkanlığı’nı Erdal İnönü’nün yapacağı yeni partide Murat Karayalçın’ın da Genel Sekreter olarak görev alacağı konuşuluyor. Bu arada İnönü’nün güçlü kadrolu bir parti görünümü vermek için Devlet Bakanı Kemal Derviş’le de temas kurmak istediği ancak Fikri Sağlar ve Mehmet Moğultay’ın IMF ile olan ilişkileri yüzünden "düşüş" içinde olan Derviş’e karşı çıktıkları belirtildi. 
     
     MHP Derviş’e tepkili 
     Devlet Bahçeli’ye yakınlığı ile bilinen MHP’li bir bakan, parti içinde Ekonomiden Sorumlu Devlet Bakanı Kemal Derviş’e olan tepkilerin giderek arttığını, bunu genel başkan Bahçeli’nin de kendilerine söylediğini belirtti. Aynı Bakan, "Tabandan müthiş tepkiler alıyoruz. Bu tepkiyi gidermek için önümüzdeki günlerde Genel Başkanımız bir basın toplantısı yapacak. Bu toplantıda tüm MHP’li bakanlar genel başkanımızın yanında olacağız. Orada rahatsızlığımızın gerekçeleri anlatılacak. Belki de ilk kez toplu basın toplantısıyla hükümetin diğer bir bakanı eleştirilecek" diye konuştu. 
     
     Kabineye yeni çehre 
     Hükümete yakın kaynaklardan edinilen bilgilere göre bu ay içinde kabinedeki devlet bakanlıklarının sayısının azaltılmasına gidileceği söyleniyor. DSP’li bir bakan "kabinede indirime gitmeyi" doğrularken, liderlerin yapacakları zirvede bu konuyu ele alacaklarını söyledi. Aynı bakan Sadettin Tantan’ın kullanmadığı Devlet Bakanlığı’nın boş olduğunu, bu makamın yanı sıra 4 devlet bakanlığının daha boşaltılacağını söyledi. Bakan ayrıca, bu dağılımın 2 DSP’den, 2 MHP’den olacağını tahmin ettiğini ancak dağılımın değişebileceğini sözlerine ekledi. 
     



 SİYASET 


















</TEXT>
</DOC>
