<DOC>
<DOCNO> 33786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun17.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü'nün 'Irkçılık Raporu'nda Türkiye ismi 
</HEADLINE>
<TEXT>

     ''Uluslararası Af örgütü raporunda, 100 milyonlarca yerli ve etnik azınlığın dünyada ırkçılığın kurbanı olduğu belirtilerek, ''hiçbir ulusun ırkçılığın pençesinden kurtulamadığı'' bildirildi. 
     BM'nin Güney Afrika'da gelecek ay düzenleyeceği Dünya Irkçılık Konferansı öncesinde Londra'da yayımlanan raporda, ''ırkçılığın, temel insan haklarına açık bir saldırı olduğu ve çeşitli mertebelerde ve şekillerde dünyadaki her ülkeyi etkilediği'' ifade edildi. 
     Türkiye, İngiltere, ABD, Irak, Çin, Hindistan ve Ruanda'nın adının geçtiği raporda, hükümetlerden, ırkçılıkla mücadele için aralarında yasaların hazırlanması, yetkililerin ırkçı tacizlerinin araştırılması ve adil polis kontrollerinin sağlanmasının da bulunduğu kesin önlemler yoluyla planlar benimsemeleri istendi. 
     Çoğunluğu Tutsi olmak üzere yaklaşık 1 milyon kişinin 1994'te soykırıma uğradığı Ruanda'da olduğu gibi, yaygın ırkçılığın trajik sonuçlarının olabileceğine işaret edilen raporda, ''ırkçı tacizlerin her gün olduğu'' belirtildi. 
     
     Ülkeler 
     Uluslararası Af örgütü, raporda, ''1977'den 2001'e kadar idam edilen suçluların yüzde 80'inden fazlasının bir beyaz insanı öldürmekten suçlu bulunduğunu'' belirterek, ABD'nin adalet sistemini suçladı. 
     İngiliz polisinin de ırkçılık konusunda ihmalkar davranmakla suçlandığı raporda, ''polis güçleri ve diğer kamu kurumları içinde ırkçı önyargının önüne geçilmesi konusunda yavaş davranıldığı'' kaydedildi. 
     Türkiye'de işkence yapıldığı iddialarına da yer verilen raporda ayrıca, İsrail'in adalet sisteminin, Filistinlilere karşı önyargılı olduğu, Çin'de Uygurlar ve Tibetlilerin işkence gördüğü ve keyfi infaz edildikleri ifade edildi. 






</TEXT>
</DOC>
