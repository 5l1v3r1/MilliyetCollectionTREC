<DOC>
<DOCNO> 25424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur13.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan bakanlık görevinden ve ANAP'tan istifa etti 
</HEADLINE>
<TEXT>

     Devlet Bakanlığı görevine atanan Sadettin Tantan yeni görevinden ve üyesi olduğu ANAP'tan istifa ettiğini açıkladı. 
     Tantan, İçişleri Bakanlığı'ndaki veda törenin ardından, istifasını yazılı açıklamayla duyurdu. 
     Açıklamasında, iki yıldır İçişleri Bakanlığı görevini sürdürdüğünü belirterek, bu görevden başka bir bakanlığa atanmasını, ''kişisel ilkeleri ve siyaset anlayışıyla bağdaştıramadığını'' ifade eden Tantan, kabinedeki yeni görevinden ayrıldığını, ayrıca ANAP'tan da istifa ettiğini belirtti. 
     Makamların geçici, ancak vatan ve halka hizmet idealinin kalıcı olduğunu vurgulayan Tantan, şunları kaydetti 
     ''Hayatım boyunca, bu bilinç ve görev anlayışıyla hareket ettim. Her türlü haksızlıkla olan mücadelemde, hakimiyet odaklarına karşı, halkımın, ülkemin ve devletimin menfaatleri doğrultusunda yaptığım hizmetlerin, makamı, yeri ve zamanı hiç önemli değildir. Yaşadığım sürece, bu mücadeledeki kararlılığımda, hiçbir eksiklik olmayacağını özellikle vurgulamak isterim. Bu çalışmalarımızda, halkımızın, kamuoyumuzun ve basınımızın büyük desteğini gördüğümü ifade ediyor ve kendilerine teşekkür ediyorum.'' 
     Tantan, görevi sırasında, kendisine destek olan, İçişleri Bakanlığı personeline de teşekkür ederek, şükranlarını sundu. 
     Bu arada, Tantan'ı uğurlamaya gelen İstanbul Emniyet Müdürü Kazım Abanoz, kendisine sorulan sorular üzerine, devlet görevinin, devamlılık esasına dayandığını bildirdi. 
     ''Siz de istifa edecek misiniz '' sorusuna Abanoz, ''Sonra görüşürüz'' yanıtını verdi. 
     

</TEXT>
</DOC>
