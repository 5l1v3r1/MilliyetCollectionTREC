<DOC>
<DOCNO> 3117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sonspo02.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Onuru yaralı Türk" 
</HEADLINE>
<TEXT>

     İtalyan basını, teknik direktör Fatih Terim'in dünkü açıklamalarını 1. sayfalarından verirken, ''Terim, Milan'a gideceği için Fiorentina'dan ayrıldı'' yorumu yapıldı. 
     La Gazzetta dello Sport Gazetesi, ''Terim Gideceğim'' başlığı altında verdiği haberinde, ''Floransa'da şok. Teknik direktör, sözleşmeyi geri itiyor. Cecchi Gori'nin ya işine geldi ya kabul etmeyecek, ya da mahkemeye gidecek'' derken, ikinci başlıkta, ''Milan bekliyor'' diye yazıldı. AC Fiorentina'nın genel menajeri Antognoni ve kulübe yakın birçok kişinin Terim'in, AC Milan ile anlaştığını düşündüğü ifade edilirken, Antognoni'nin, ''Terim, Milan'a gidecek'' dediği belirtildi. 
     Gazetenin baş köşe yazısında, ''Onuru yaralı Türk'' başlığı kullanılırken, ''Randevulara gelinmemesi ve görevine son verileceği tehditleriyle karşılaşan onuru yaralı Türk, takımdan ayrılmaya karar verdi. Geldiğinde hiç kimsenin düşünemeyeceği gibi Floransa'da Robin Hood olurken, teknik direktör olarak gerçekten önyargısız büyük işler yaptı. Başkan Cecchi Gori, şimdi geri adım atarak, bozulan ilişkileri düzeltmesi için Sconcerti'yi görevlendirdi'' denildi. Kulüp ikinci başkanı Mario Sconcerti'nin de ''İlişkileri düzeltmek istiyoruz ama belki de önceden başka kulüple anlaşması var'' sözüne yer verilirken, AC Milan Kulübü, kulüp ikinci başkanı Adriano Galliani'nin, bu sezonu iyi bir biçimde bitirmek için Zacccheroni'yi ''kalkan'' yaptığı bildirildi. Galliani, ''Milan'ın Terim'e vermiş olduğu hiçbir taahhütü yok'' dedi. Kulübe danışmanlık yapan ünlü İtalyan gazeteci-yazar Indro Montanelli de ''Terim gidiyor. Rui Costa teknik direktör-oyuncu'' derken, Montanelli'nin bugün istifasını sunacağı kaydedildi. 




</TEXT>
</DOC>
