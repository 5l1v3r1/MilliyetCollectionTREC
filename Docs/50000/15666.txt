<DOC>
<DOCNO> 15666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/spor/ybjkgok.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2003 
</HEADLINE>
<TEXT>

     ATTİLA GÖKÇE 

     Uzun bir aradan sonra yeniden "100. Yıl"a dönüyorum. Çünkü görüyorum ki Beşiktaşlılar güncel sıkıntı ve dedikodulardan arınıp bir türlü vizyon geliştiremiyorlar. Küçük hedefler, küçük tartışmalar ve küçük hesaplardan uzaklaşıp, uzak gibi görünen "100. Yıl" programına, "100. Yıl" hedeflerine yaklaşamıyorlar. 
     Beşiktaş, Türk toplumunun zor zamanlarında kurulmuş bir kültür ve spor yuvasıdır. Türk toplumunun ilk demokratik örgütlenme örneklerinden biridir. Türkiye’nin en eski kulübü olarak tertemiz bir geçmişe sahiptir. 
     Bu temiz geçmişi pırıl pırıl aydınlık ve başarılı bir geleceğe taşımak herkesin görevi olmalıdır. Neymiş efendim, "Serdar Bilgili ve arkadaşları hayal kırıklığı yaratmışlar " "Futbol takımı hedefsiz ve domestic kalıyormuş." Seba’nın 7 milyon dolar borçla bıraktığı kulüp, 1 yılda elli milyon dolar borca batmış 
     Elbette söylenenlerde gerçeklik payı büyük... Beşiktaşlılar elbette mutlu değil... 
     Ama benim itirazım var yine de... 
     Beşiktaş’ın meselesi Bilgili’nin başarısızlığı, para çıkmazı değildir sadece... 
     Ufaktan başlayıp birbirine düşmeler, karşılıklı suçlamalarla Beşiktaş, kulüp geleneklerinin en başında gelen dayanışma ruhunu kaybetmek üzeredir. 
     Beşiktaşlılar, şu kötü günlerde birleşmeyecek de ne zaman biraraya gelecek, söyler misiniz 
     2003 yılında Beşiktaş yüzüncü yılını kutlayan ilk spor kulübümüz olacak. 
     O günleri adam gibi düşünüp planlamak, hedef belirleyip özlenen Beşiktaş’ı yeniden yapılandırıp her branşta göz kamaştıran güçlü takımlarla saha ve salonlara çıkarmak, Türkiye’yi alın akıyla dış dünyada temsil etmek, 100. yıl kutlamalarına kültür ve sanat derinlikleri katmak, Beşiktaş’ın bu topluma borcudur. 
     Affan Keçeci ve arkadaşlarından oluşan "BJK 100. YIL PLATFORMU" sessiz sedasız böyle bir sinerji yaratmaya çalışıyor. 
     Beşiktaş’ın 100. yılı, spor tarihimizde yer alacak büyük bir düğündür... 
     O güne ortak olmak için birleşmek... Tüm sorunları çözmek için akılla el ele vermek zamanı da, bugündür 
     


 SPOR 

























</TEXT>
</DOC>
