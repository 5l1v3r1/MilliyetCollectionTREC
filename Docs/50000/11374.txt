<DOC>
<DOCNO> 11374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur07.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek'te sağanak yağış nedeniyle kriz masası oluşturuldu 
</HEADLINE>
<TEXT>

     Şanlıurfa'nın Siverek İlçesi'nde, geçen hafta yaşanan sel felaketi nedeniyle kriz masası oluşturuldu. Dün akşam başlayan ve aralıklarla devam eden sağanak yağış sonucu ise 3 evi su bastı. 
     8 Mart'ta meydana gelen ve 2 kişinin öldüğü, 100 ev ile 50 işyerinin su bastığı Şanlıurfa'nın Siverek İlçesi'nde kriz masası oluşturuldu. 
     Siverek'te olası doğal afetlere karşı Kaymakam Hayrullah Sun başkanlığında oluşturulan kriz masasının ilk toplantısını yaparak, olası doğal afetlerde kumu kurum ve kuruluşları arasında koordinasyonun nasıl sağlanacağı belirlendi. Bu arada, Siverek'te dün akşam saat 17.00 sıralarında başlayan ve sabaha kadar aralıklarla devam eden sağanak yağış sonucunda, Şair İbrahim Rafet Mahallesi'nde 3 evi su bastı. Belediye İtfaiye Müdürlüğü ekipleri, su basan söz konusu evlerdeki suları vidanjörlerle tahliye etti. Evlerde bazı eşyanın zarar gördüğü bildirildi. 




</TEXT>
</DOC>
