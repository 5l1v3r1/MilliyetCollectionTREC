<DOC>
<DOCNO> 2171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sondun07.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sunday Times "Asil Nadir İngiltere’ye dönmeye hazır" 
</HEADLINE>
<TEXT>

     İngiltere’de yayımlanan The Sunday Times gazetesi, işadamı Asil Nadir hakkındaki 66 suçlamanın önümüzdeki hafta yapılacak duruşmada düşürülebileceğini ve Nadir’in 8 yıl önce özel bir uçakla terkettiği İngiltere’ye dönebileceğini yazdı. 
     İngiltere’nin imzalayarak iç hukukuna yansıtmaya başladığı Avrupa İnsan Hakları Sözleşmesi’nin oluşturduğu çerçevede bunun mümkün olacağını belirten gazete, KKTC’li işadamı hakkındaki suçlamaların asıl kaynağını oluşturan ve Nadir’in üzerine gitmekte kararlı görünen Ağır Dolandırıcılık Ofisi’nin geçen hafta yazdığı bir mektupta davaları sürdürmenin daha fazla mümkün olamayabileceğine işaret ettiğini yazdı. 
     Gazete, Ağır Dolandırıcılık Ofisi’nin 11 yıl süren ve yaklaşık 10 milyon sterlin harcanan soruşturma ve dava zincirinden bir şey çıkarma ümidini yitirdiğini belirtti. 
     Nadir’in avukatlarının geçen Ekim ayından bu yana İngiltere’nin iç hukukuna da yansıtılmaya başlayan Avrupa İnsan hakları Sözleşmesi’nin özellikle "Herkes görev ve yetkileri yasalarla belirlenmiş özgür bir mahkeme tarafından adil ve verimli bir şekilde yargılanma ve mantıklı kabul edilebilir bir süre içinde hakkında verilecek yargı kararını duyma hakkına sahiptir" maddesini mahkemeye hatırlatarak müvekillerinin durumunun buna uymadığını yinelecekleri ifade ediliyor. 
     The Sunday Times, davanın beklendiği gibi sonuçlanması halinde Nadir’in İngiltere’ye döndükten sonra Ağır dolandırıcılık Masası ve Vergi Dairesi hakkında maddi ve manevi tazminat davaları açabileceğine dikkat çekti. 
     Nadir’in, Poly Peck İmparatorluğu’nun çöküşünden bu iki kurumu sorumlu tutabileceğini belirten gazete, avukatlarının önümüzdeki hafta yapılacak duruşmanın da yayın yasağı kapsamı içinde olması nedeniyle konuşamadıklarına dikkat çekti. 
     




</TEXT>
</DOC>
