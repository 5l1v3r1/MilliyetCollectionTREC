<DOC>
<DOCNO> 32330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/soneko16.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran ayında 174 milyon dolarlık yabancı sermayeye izin verildi 
</HEADLINE>
<TEXT>

     Hazine Müsteşarlığı bu yılın Haziran ayında 174 milyon dolarlık yabancı sermayeye izin verirken, izin tutarı yılın ilk yarısında 1 milyar 196 milyon dolar oldu. 
     Geçen yıl Haziran ayında yabancı sermaye izinleri 246 milyon dolar olarak hesaplanırken, ilk altı ayda izin verilen sermaye tutarı 1 milyar 203 milyon dolar idi. 
     Buna göre, yabancı sermaye izinleri Haziran ayında, geçen yılın aynı ayına kıyasla yüzde 29.3, yılın ilk yarısında ise 0.6 geriledi. Hazine'den yapılan açıklamaya göre, bu yılın altı ayında yabancı sermaye izinlerinin sektörel dağılımına bakıldığında, yüzde 54.4 ile imalat sanayii başı çekiyor. Altı aylık izinlerde hizmetler sektörü yüzde 41.6, tarım yüzde 3.8, madencilik sektörü ise yüzde 0.2'lik pay aldı. Buna göre, altı ayda verilen izinlerin 651.1 milyon doları İmalat sanayii, 497 milyon doları hizmetler, 46 milyon doları tarım, 2 milyon doları ise madencilik sektörüne dönük verildi. 
     Bu arada, yılın ilk yarısında izin verilen yabancı sermayenin ülkeleri göre dağılımına bakıldığında da, 402.5 milyon dolar ile Hollanda başı çekiyor. Bu ülkeyi 162.5 milyon dolar ile Japonya, 153,3 milyon dolar ile Almanya izliyor. 
     Öte yandan fiili yabancı sermaye girişi ise bu yılın Nisan sonu itibarıyla 1 milyar 912 milyon dolar olarak hesaplandı. Fiili yabancı sermaye girişi geçen yılın toplamında ise 1 milyar 719 milyon dolar olmuştu. 







</TEXT>
</DOC>
