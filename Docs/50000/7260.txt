<DOC>
<DOCNO> 7260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur17.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM 'Cezayir soykırımı' yasasından vazgeçti 
</HEADLINE>
<TEXT>

     TBMM Dışişleri Komisyonunda, Fransa'nın Cezayir'de gerçekleştirdiği soykırımın tanınmasına ilişkin Yasa Teklifleri görüşüldü. Komisyonda yapılan görüşmelerde Fransa'nın hukuk dışına çıkarak, siyasi bir kararla Ermeni Soykırım Yasasını kabul ettiği belirtilerek, Türkiye'nin de aynı yanlışa düşmemesi için "Cezayir'de gerçekleştirilen Soykırım" ifadesinden vazgeçilerek, "Fransa'nın Ermenileri kendi menfaatleri doğrultusunda kullandıkları esasına dayalı" yeni bir metin hazırlanması kararlaştırıldı. 
     TBMM Dışişleri Komisyonu Başkanı Kamran İnan, toplantının açılışında yaptığı konuşmada, soğuk savaşın son bulmasından başlayarak, gözle görülür bir şekilde Türkiye'ye karşı hareketlerin ön plana geçtiğini bildirdi. Bu davranışların özellikle Batı Avrupa ülkelerinde görüldüğünü işaret eden İnan, " Artık mesele bana göre bir Ermeni meselesi olmaktan çıkarılıp, bir Türk düşmanlığı meselesine dönüştürülmek yolunda" dedi.Ermeni meselesinin, Ermenistan tarafından tahrik edildiğini bildiren İnan, Ermenistan'ın batı dünyasındaki kendi azınlığını Türkiye'ye karşı kullanmak ve baskıyı arttırmak gibi garip bir davranışın içinde olduğunu söyledi. 
     İnan sözlerini şöyle sürdürdü "Yalnız Ermenistan'ın şunu da bilmesi gerekir ki, günün birinde bunun faturasıyla da karşı karşıya kalabilir. Bunu gayet açık bir şekilde söylemek lazım. Bizim temennimiz Ermenistan'la iyi komşuluk içerisinde bulunmak. Türkiye millet ve devlet olarak kendi tarihini tahrif yolunda gösterilen bu faliyetler karşısında gereken tepkiyi göstermiştir, göstermeye devam edecektir ve milli menfaatlerimizi dünya genelinde korumak milletçe hepimize, TBMM'ye düşmektedir."Kamran İnan, Ermeni karar tasarılarının sadece seçim kaygılarıyla gündeme getirildiği şeklindeki düşüncelerin ise olayı hafife almak anlamına geleceğini kaydetti.İleri sürülen Ermeni Tasarılarının Türkiye'nin AB ile ilişkileriyle de yakından ilgisi olduğunu belirten İnan, Ermeni karar tasarıları arttığı ölçüde, Türkiye'nin AB ile ilişkilerinde de sıkıntısının da artığını bildirdi. 
     Komisyonda daha sonra FP'li Mahmut Göksu ve arkadaşları, Eskişehir Bağımsız milletvekili Mail Büyükermen ve ANAP'lı Bülent Akarcalı tarafından verilen "Fransanın Cezayir'de Yaptığı Soykırım Hakkındaki Yasa teklifleri ile MHP Grup Başkanvekilleri tarafından verilen "Türkiye Cumhuriyeti Aleyhine Çalışma Yapan Ülkelere Uygulanacak Yaptırımlara İlişkin" Yasa teklifinin görüşülmesine geçildi.Yapılan görüşmelerde Fransanın hukuk dışına çıkarak, siyasi bir kararla Ermeni Soykırımı Yasasını kabul ettiği belirtilerek, Türkiye'nin de aynı yanlışa düşmemesi için "Fransa'nın Cezayirde gerçekleştirdiği Soykırım"a dayalı bir yasa çıkarılması düşüncesinden vazgeçildi. Komisyonda böyle bir yasa yerine, Fransa'nın Anadoluyu işgali sırasında kendi çıkarları için Ermenileri kullandığı esasına dayalı yeni bir Yasa Teklifi metni hazırlanması kararlaştırıldı.Komisyonda, metni hazırlamak üzere Komisyon Başkanı Kamran İnan'a yetki verildi. 
     Metinde, ANAP'lı Mehmet Ali İrtemçelik'in kabul edilen teklifinde yer alan Osmanlı İmparatorluğu döneminde meydana gelen olaylarda başta Fransa olmak üzere batılı ülkelerin sorumlulukları bulunduğu, Fransa'nın Asala terör örgütüne destek verdiği, Ermenilerin Azerbaycan topraklarını işgal ettiği ve dinleri yüzünden Bosna-Hersek'te binlerce insanın öldürülmelerinde de batılı ülkelerin sorumluluğu bulunduğuna ilişkin temel kriterler esas alınacak. Hazırlanacak Yasa Teklifinin gerekçesinde Fransa'nın Cezayir'de gerçekleştirdiği soykırımdan da bahsedilecek.TBMM Dışişleri Komisyonu Başkanı Kamran İnan, hazırlanacak yeni Yasa Teklifinin önümüzdeki hafta yapılacak komisyon toplantısında ele alınacağını söyledi. 




</TEXT>
</DOC>
