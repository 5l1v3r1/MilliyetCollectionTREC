<DOC>
<DOCNO> 7055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sonspo02.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Haksızlık yaparak galip gelmektentense... " 
</HEADLINE>
<TEXT>

     Beşiktaş Teknik Direktör Nevio Scala,''Hakkıyla mağlup olmak, haksızlık yaparak galip gelmekten çok daha iyidir'' dedi. 
     Scala, aylık yayınlanan siyah-beyazlı kulübün resmi dergisi ''Beşiktaş''a verdiği demeçte, kazanmak için kesinlikle doğruluk çizgisini geçmemek gerektiğini vurgulayarak, ''Kurallar çerçevesinde her şeyi yapabilirsiniz. Ben bir maçı kazanmak için kuraldışı, haksızlığa yol açacak bir şey yapmayı kabul edemem. Bu bana ailemin bir mirasıdır'' ifadelerini kullandı. 
     İtalyan teknik adam, İtalya'da kırsalda küçük bir köyde doğduğunu ve varlıklı olmayan bir ailenin çocuğu olduğunu kaydederek, ''Aslında çok zengindik, ama bu zenginlik paradan değil, sahip olduğumuz büyük ahlaki değerlerden geliyordu'' dedi. 
     Hayattaki en büyük tutkusunun çiftçilik ve tarım olduğunu bildiren Scala, şöyle devam etti 
     'Şehir yaşamına uzak, doğayla içiçe bir çocukluk dönemi geçirdim. Okul çağına geldiğimde, evin dışındaki hayatım okul, kilise ve futbol sahası üçgeninde sürmeye başladı. Doğaya hep hayran oldum. Çiftçiliğe hala tutkuyla bağlıyım, ama tabii burada yapma olanağım yok.'' 
     İtalya Ligi takımlarından Parma'da gösterdiği başarıyı Beşiktaş'ta da tekrarlamak istediğini belirten Scala, ''Ancak Beşiktaş'ın Parma gibi başarılara ulaşması 6-7 ayda olacak bir şey değil'' dedi. Beşiktaş'ta iki yıl daha kalıp sistemi tam anlamıyla oturtmayı düşündüğünü kaydeden Scala, ''Bizden sonra gelenler hazır bir temel, bir sistem bulsunlar. Bu temelin üstüne de yeni katlar çıksınlar'' diye devam etti. 
     Kendisinin bir dünya vatandaşı olduğunu ifade eden Nevio Scala, İtalya'dan ayrı olmasını sorun etmediğini belirterek, ''Eşim yanımda olduktan sonra hiçbir şeyi özlemem'' dedi. Scala, babasından çok şey öğrendiğini, ancak kendisine herşeyiyle örnek aldığı bir insanın bulunmadığını anlatarak, ''Bir idol belirlemeye gerek de duymuyorum. Doğru şekilde baktığınızda sokaktaki bir adamdan da bir filmden de bir şiirden de bazı şeyler öğrenebilir, kendinize örnek alabilirsiniz'' değerlendirmesini yaptı. 




</TEXT>
</DOC>
