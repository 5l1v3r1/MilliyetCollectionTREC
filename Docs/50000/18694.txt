<DOC>
<DOCNO> 18694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur14.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "14 milyar dolar yine batık bankalara gider" 
</HEADLINE>
<TEXT>

     FP Genel Başkanı Recai Kutan, ülkenin, Cumhuriyet tarihinin en büyük siyasi, ekonomik ve sosyal krizini bir arada yaşadığını öne sürerek "Samimiyetle inanıyoruz ki, gelecek olan bu 14 milyar dolar, yine batık bankalara gidecek ve faiz borçlarına verilecek" dedi. 
     FP İl Başkanları, Kutan başkanlığında biraraya geldi. Ankara İl Başkanlığı’nda düzenlenen toplantının açılışında konuşan FP Lideri, "yaşanan krizin, ekonomik olmaktan çok siyasi olduğunu" ifade etti. Kutan, "ülkede uzun dönemdir söz sahibi olan ’dayatmacı bir elit’in, devlet imkanlarının haksız bir şekilde paylaşılmasına ve hatta hortumlanmasına sebebiyet verdiğini" ileri sürdü. 
     Çeşitli il ve ilçelerde incelemelerde bulunduğunu anlatan Kutan, esnafın, sanayicinin, işçinin, memurun "perişan durumda olduğunu" söyledi. KOBİ’lere gereken desteğin verilmediğini belirten Kutan, "uygulanan yanlış ekonomik politikalar" sonucunda binlerce esnafın iflas ettiğini ve Cumhuriyet tarihinde ilk defa esnafın meydanlara dökülerek eylem yaptığını kaydetti. 
     Vatandaşın artık "ekmeği bile yeterince yiyemeyecek duruma geldiğini" ifade eden Kutan, "İlk defa Türkiye’de bayat ekmek pazarı doğdu" dedi. 
     Yurt gezileri sırasında bir vatandaşın, isteğini hükümete iletmesi için kendisinden ricada bulunduğunu söyleyen Kutan, "Bu vatandaş bana geldi ve şöyle dedi ’Hükümet bizim için yeni bir mektep açsın, bu mektepte hortumlama, vurgun, talan nasıl oluyor bunun eğitimini yapsınlar. Ülkenin ve milletin zenginliklerini bir avuç insan yiyeceğine, adaletin gereği olarak bu işi hep beraber yapalım ve adaleti sağlayalım.’ Bu yaşlı zatın talebini, hükümete duyuruyorum." 
     "Borç alan, bir süre sonra emir alır" diyerek, uygulanan ekonomik programı eleştiren Kutan, "Beceriksiz iktidar mensupları, bu gururlu milleti, maalesef dilenci durumuna düşürdüler" diye konuştu. Son 10 yılda iç borç faizlerine 146 milyar dolar ödendiğini söyleyen Kutan, "Şimdi ise kapı kapı dolaşıyorlar, ’acaba 10-12 milyar dolar bulabilir miyiz’ diye... Hakikaten millet olarak onurumuzu ayaklar altına alıyorlar" dedi. 
     Ekonominin en büyük probleminin iç ve dış borçlanma konuları olduğunu söyleyen Kutan, şöyle devam etti "Hükümetin dördüncü ortağı, hatta Başbakan üstü bir pozisyonda olduğu izlenimini veren sayın Derviş’e, hükümet ortaklarından, özellikle de medyadan çok büyük destek geldi. Sayın Derviş, bir sanayicinin benzetmesi ile ’biyonik adam’ olarak takdim edildi kamuoyuna... Bir süre sonra ekonomik programını da açıkladı. ’Çözüm’ diye, ’yeni’ diye sunulan Derviş programında, çözümden başka her şey var. 
     Derviş, bu programla dışarıdan 14 milyar dolar getireceğini iddia etmektedir. Peki sayın Derviş’e soruyorum, gelecek olan bu 14 milyar dolar nereye tahsis edilecek Ekonomiyi canlandırmak için memura, işçiye, emekliye, çiftçiye ve üretim ekonomisine mi vereceksiniz Evet bunlara vereceksiniz ki, onların cebinde para olsun, onlar da esnafa gitsin ve dolayısı ile ekonomide canlılık başlasın. Ama hayır, samimiyetle inanıyoruz ki gelecek olan bu 14 milyar dolar, yine batık bankalara gidecek ve faiz borçlarına verilecek. Biz, bu filmleri çok gördük. Şu anda gösterime çıkan filmin rejisörü Kemal Derviş, senaristi IMF ve uluslararası sermaye. Adı da bundan evvelkiler gibi, faizli sistemle statükonun devamı ." 
     Merkez Bankası Yasası, Şeker Yasası ve Doğalgaz Piyasası Yasası’na ülke menfaatlerine aykırı olduğuna inandıkları için karşı çıktıklarını anlatan Kutan, "Ancak biliyorsunuz 350 blok oy, adeta kurşun asker gibi... Patronlarından aldıkları emir istikametinde, inanmamalarına rağmen el kaldırdılar ve bunlar yasalaştı" dedi. 
     Kutan, bu yasaların Anayasa Mahkemesi’nde iptalini temin etmek için çalışma başlattıklarını, incelemelerinin devam ettiğini bildirdi. Kutan, çalışmalarının tamamlanmasının ardından bu yasaların iptali istemini Anayasa Mahkemesi’ne götüreceklerini söyledi. 
     Enerji ve Tabii Kaynaklar Bakanı Cumhur Ersümer’in istifasını da değerlendiren FP lideri Kutan, en baştan itibaren Ersümer’e çağrıda bulunduklarını ve "Siyasi ahlakın gereği olarak istifa etmelisiniz" dediklerini hatırlattı. Kutan, şunları söyledi "Üç lider bir araya geldiler, üç liderin müzakeresinin ardından sayın Ersümer’in istifa etmesi kararı çıktı. Ancak şu anda kamuoyunun kafasında bir istifham var. Bu üç lider oturdular, pazarlık yaptılar. 
     ’Ersümer istifa edecek ama Yüce Divan’a gitmeyecek.’ Eğer bu iddialar doğruysa elbirliği ile soruşturma önergesini de bundan öncekiler gibi reddedecekler. Ancak şunu iyi bilsinler ki esasen halk nezdinde iyice dibe vurmuş olan itibarları daha da fazla zedelenecek. Ancak sadece sayın Ersümer’in istifası yetmez. Nereye gittiysem bağırıyor vatandaş, haykırıyor ’hükümet istifa’ diye. Onun için bu hükümet istifa etmek mecburiyetinde. Hükümet, ’Benim alternatifim yok’ saplantısını artık bir tarafa bırakmalıdır." 
     Kutan, Polis Akademisi’ne İmam Hatip öğrencilerinin alınmamasını öngören yasayı da eleştirek, bunun "antidemokratik bir uygulama" olduğunu savundu. 
     Kutan, "Önümüzdeki sonbaharda muhtemelen erken seçim yapılacak" diyerek, FP’nin tek başına iktidar olacağını öne sürdü. 
     







</TEXT>
</DOC>
