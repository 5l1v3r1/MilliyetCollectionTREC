<DOC>
<DOCNO> 4891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/guncel/gun03.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Buffalo’nun çarptığı bürokratlar öfkeli 
</HEADLINE>
<TEXT>

Emniyet’in "kanıt yok" görüşüne karşın savcının talebiyle 4 gün gözaltında tutulan 29 bürokratın yakınları, "Tazminat davası açabiliriz" diyor 
     GÖKÇER TAHİNCİOĞLU Ankara 

     Türkiye’ye kaçak ve denetimsiz et ve gıda ürünleri sokulmasına ilişkin yürütülen Buffalo Operasyonu’nda soruşturmayı yürüten DGM Savcısı Hakan Kızılarslan’ın, emniyetin "elimizde yeterince kanıt yok" görüşüne karşın mahkemece serbest bırakılan 29 bürokratı gözaltına aldırdığı belirtildi. 
     Kızılarslan, Buffalo Operasyonu’nun son aşamasında "usulsüz uygulama"larda sorumluluğu olduğu ileri sürülen 29 bürokratın gözaltına alınması için talimat verdi. Operasyonu Kızılarslan ile birlikte yürüten emniyet, savcıya, "Bu kişileri gözaltına almayalım. Elimizde suçlayacak yeterli kanıt yok. İsterseniz direkt size getirelim. Bilgilerine başvurun" dedi. 
     Savcı, gözaltı kararlarında ısrarcı oldu ve yazılı talimat vererek zanlıların emniyette sorgulanmasını istedi. Polis, bunun üzerine 29 bürokratı gözaltına aldı ve dört gün sorguladı. 
     Bürokratların 12’sini kendisi serbest bırakan Kızılarslan, 17 bürokratı ise tutuklanmaları talebiyle DGM Yedek Hakimliği’ne sevk etti. Yedek Hakimlik de 17 kişiyi tutuklanmalarına gerek görmeyerek serbest bıraktı. 
     Gözaltına alınanların yakınları ise gözaltı süreleri boyunca tüm vakitlerini DGM’de geçirdi. Bürokratların yakınları, Kızılarslan hakkında manevi tazminat davası açabileceklerini belirttiler. 
     
     Bürokratlara davetiye 
     Öte yandan DGM Savcısı Kızılarslan bu kez, bürokratları gözaltına aldırmak yerine DGM’ye davet etme yolunu seçti. Kızılarslan, ismi açıklanmayan 17 bürokratı DGM’ye davet ederek ifadelerine başvurdu. Bürokratları, ifade verdikten sonra DGM’den ayrıldı. 
     


 GÜNCEL 
















</TEXT>
</DOC>
