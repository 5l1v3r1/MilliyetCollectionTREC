<DOC>
<DOCNO> 17390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/son/soneko06.html </URL>
<DATE> 2001/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatarımcılar için geçen haftanın yorumu... 
</HEADLINE>
<TEXT>

     Ekonomik programın açıklanmasının ardından Meclis'te öncelikli yasaların çıkması yönündeki çalışmalar piyasalarda olumlu karşılandı. 
     Altın ve dövizde yüzde 1.4-5.0 aralığında gerçekleşen artışların yanında hisse senetlerinde de ortalama yüzde 8.03'lük çıkış gerçekleşti. İstanbul Menkul Kıymetler Borsası'nda İMKB hafta boyunca 718.10 puan artan Endeks haftayı 9,658.35 puandan kapadı. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 1.40 oranında, Alman Markı'nın fiyatı da yüzde 1.79 oranında arttı. 24 ayar külçe altının gram satış fiyatı yüzde 3.06, Cumhuriyet altınının satış fiyatı da yüzde 3.76 oranında yükseldi. Yatırım fonlarının seyrini izleyen A.A Fon Endeksi ortalama yüzde 1.88 oranında artış kaydetti. 
     Mevduat faizlerinde önceki hafta sonuna göre değişim olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.06, haftalık reponun net getirisi de yüzde 1.38 olarak gerçekleşti. 
     Borsa uzmanları, piyasaların muhtemelen Mayıs ayı başında gelecek dış kaynağı satın aldığını vurgulayarak, faiz ve dövizdeki dengelenmenin de borsayı desteklediğini kaydediyorlar. Uzmanlar, taze para girmediği için yükselişte zorlanan Borsa'nın ilk aşamada 10 bin puanı deneyeceğini, para girişi olmaması durumunda ise kar satışlarının artma ihtimali bulunduğunu ifade ediyorlar. 
     İMKB Bileşik Endeksi geçen hafta toplam 718.10 puan artarak, 8,940.25 puandan 9,658.35 puana çıktı. Hisse senetlerinin haftalık ortalama değer artışı yüzde 8.03 oldu. 
     Yatırım fonlarına katılma belgeleri bir önceki haftaya göre ortalama yüzde 1.88 oranında değer kazandı. 
     Hazine geçen hafta tek ihale düzenledi. Hazine Müsteşarlığı, gerçekleştirdiği 8 aylık bono ihalesinde, net 675 trilyon lira borçlandı. 
     Geçen hafta, değerlendirmeye alınan bankaların faiz oranlarında bir değişiklik olmadı. 
     Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle mevduat faizinin haftalık net getirisi, bir yıllık mevduatta yüzde 0.83, 6 aylık mevduatta yüzde 0.85, 3 aylık mevduatta yüzde 1.02 ve bir aylık mevduatta da yüzde 1.06 oldu. 
     Önceki hafta sonunda ortalama faizi yüzde 85'lerin üstünde seyreden haftalık reponun net getirisi yüzde 1.38'i buldu. 
     
     



</TEXT>
</DOC>
