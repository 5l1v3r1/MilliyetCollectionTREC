<DOC>
<DOCNO> 43925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/ekonomi/eko02.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
400 bin aileye yakacak yardımı 
</HEADLINE>
<TEXT>

Dünya Bankası’nın 500 milyon dolarlık kredisi ile başlatılan sosyal riski azaltma projesinde 400 bin aileye 40 trilyon liralık yakacak yardımı yapılacak 
     ANKARA Milliyet 

     Devlet Bakanı Hasan Gemici, Dünya Bankası’yla birlikte başlatılan "sosyal riski azaltma" projesi çerçevesinde 400 bin aileye toplam 40 trilyon lira tutarında yakacak yardımı yapılacağını bildirdi. 
     Bakan, yardımın Sosyal Yardımlaşma ve Dayanışma Vakıfları aracılığıyla yoksul ailelere iletileceğini belirtti. 
     Devlet Bakanı Hasan Gemici, basın toplantısında, ülke genelindeki 931 vakfa gönderilen genelgeyla "sosyal riski azaltma projesi" kapsamında yakacak yardımı uygulamasını başlattıklarını bildirdi. 
     Yardımın Ziraat Bankası şubeleri aracığıyla gerçekleştirileceğini kaydeden Gemici, en yoksul kesime ulaşması için okul müdürleri ve muhtarlarla işbirliğine gidileceğini belirtti. 
     Geçen yıl 5.9 milyon aileye 360.3 trilyon lira tutarında, Eylül 2001 itibarıyla ise 248 trilyon lira yardım yapıldığını kaydeden Gemici, yıl sonuna kadar yapılacak sosyal yardımların tutarının 550 trilyon liraya ulaşacağını, söz konusu miktarın 125 trilyon liralık bölümünün Dünya Bankası kredisi ile yapılacağını bildirdi. 
     1 milyon 50 bin öğrenciye yapılacak 50 milyon lira yardım projesinin tamamlanmak üzere olduğunu belirten Gemici, eğitim yardımlarının Ekim sonu itibarıyla 80 trilyon lira olarak gerçekleşeceğini söyledi. 
     
Toplam destek 550 trilyon lira      Gemici'nin verdiği bilgiye göre, 31 Ağustos 2001 tarihi itibarıyla 4 milyon 205 bin aileye yapılan toplam 248 trilyon 56 milyar liralık yardımlar şöyle 
     - Öğrenim yardımı 63.7 trilyon lira 
     - Sağlık Bakanlığı'na 54.1 trilyon lira 
     - Sosyal yardım 44.8 trilyon lira 
     - Yüksek öğrenim bursu 49.6 trilyon lira 
     - Sağlık yardımı 10 trilyon lira 
     - Periyodik yardımlar 21 trilyon lira 
     - Depremzede tedavi gideri 284 milyar lira 
     - Mesleki eğitim ve istihdam projeleri 3.2 trilyon lira 
     - Yatırım harcamaları 1.1 trilyon lira 
     
     



 EKONOMİ 
















</TEXT>
</DOC>
