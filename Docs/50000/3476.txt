<DOC>
<DOCNO> 3476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/spor/spo03.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıl ertelendi 
</HEADLINE>
<TEXT>
Stat başka bahara 
Galatasaray kredi alamayınca, inşaatı yapamadı 
     HALİL ÖZER 

     GALATASARAY’DA, yıllardır arap saçına dönen stat senaryosu, yine hayal kırıklığı ile son buldu. Yönetim, ligin ikinci yarısında yıkmayı düşündüğü Ali Sami Yen Stadı’nın inşaatını bir yıl erteledi. Bir İngiliz firmasıyla anlaşan Sarı - Kırmızılı kulüp, Türkiye’de patlayan ekonomik kriz nedeniyle 120 milyon dolarlık krediyi alamayınca stat inşaatı olanaksız hale geldi. Yönetim, bu inşaatın önümüzdeki yıl yeni yönetim tarafından yönlendirilmesini planlıyor. 
     SARI - KIRMIZILI kulüp, AİG ile yapılan anlaşmanın yürürlüğe girmesinden sonra kulübe 25 milyon dolar ödemesini beklediği ünlü pazarlama şirketi IMG’nin işlemlerini durdurmasıyla ikinci kez sarsıldı. IMG’nin, naklen yayın ihalesinin belli olmaması yüzünden, yatırım konusunda tereddütlere bulunduğu, Galatasaray’a para vermek için öncelikle bu sorunun aşılmasını beklediği bildirildi. IMG, Galatasaray’ın ürünlerini dünyaya pazarlayacak. 
     
Çok geç olacak’Lucescu, üç yıldız konusunda yönetimi uyardı 
     ERHAN TELLİ 

     GALATASARAY Teknik Direktörü, Emre, Okan ve Fatih konusunda yönetimin dikkatini çekti. Lucescu, özellikle Emre konusundaki endişelerini dile getirerek "Onunla bir an önce sözleşme imzalamazsanız, yarın çok geç olacak" ifadesini kullandı. Rumen hoca, Menajer Becali ile görüştükten sonra, "Emre, İtalya ya da İspanya’ya gidecek" bilgisini aldı. 
     LUCESCU, Okan ve Fatih’in de, Avrupa’nın ünlü ekiplerinden teklif aldığını yönetime bildirdi. Cim - Bom’un hocası, "Oyuncularımın kafasında transfer varken rahat oynayamazlar. Bu da bizim için hem ligde hem de Şampiyonlar Ligi’nde büyük dezavantaj olur. Üç oyuncuyla anlaşmalıyız. Bu belirsizlik, bir an önce son bulmalı" dedi. 
     
Cim-Bom başlıyor      GALATASARAY, iki günlük tatilin ardından hazırlıklarına bugün yapacağı antrenmanla başlayacak. Ligin ikinci yarısının ertelenmesinin ardından çalışma programını değiştirmek zorunda kalan Teknik Direktör Lucescu, oyuncularını aynı form grafiğinde tutabilmek için çare arıyor. Lucescu’nun Trabzonspor’la oynanacak kupa maçını düşünerek tedbir alması bekleniyor. 
     
Fatih’in parolası      GALATASARAY’DA sezon sonunda sözleşmesi bitecek Fatih Akyel, "Ya Galatasaray ya Avrupa" dedi. Genç futbolcu, "Öncelikle düşüncem Galatasaray’da kalmak. Ama bu sadece benim istememle olmuyor. Şu ana kadar bana kulübümden masaya oturmak için teklif gelmedi. Ama, Avrupa’nın bazı kulüplerinden teklifler alıyorum. İngiltere liginden bir - iki takım beni takip ediyor. Galatasaray’la anlaşamazsam Avrupa’ya gideceğim. Türkiye’de başka takımda oynamam" diye konuştu. 
     


 SPOR 






























</TEXT>
</DOC>
