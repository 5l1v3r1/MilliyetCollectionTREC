<DOC>
<DOCNO> 42863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur08.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Terörle mücadele özgürlüklerden fedakarlığı gerektirmez" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, ''Terörle mücadele hiçbir zaman özgürlüklerden fedakarlık yapılmasını gerektirmez'' dedi. 
     ANAP Genişletilmiş Başkanlık Divanı, parti genel merkezinde genel Başkan Yılmaz'ın başkanlığında toplandı. 
     Toplantıdan önce gazetecilerin sorularını yanıtlayan Yılmaz, idam cezasının Anayasa paketinden çıkarılması yönünde talepler olduğunu ifade eden bir gazetecinin, ''çıkarılır mı '' sorusu üzerine, Meclis Başkanlığı'na verilen ve Anayasa Komisyonu'na havale edilen Partilerarası Uzlaşma Komisyonu'nun mutabık kaldığı metinde yapılacak bütün değişikliklerin, yine aynı şekilde partilerin mutabakatıyla gerçekleşmesini beklediklerini söyledi. 
     Yarın, Anayasa Komisyonu'nun çalışmalarına başlayacağını hatırlatan Yılmaz, ''Ondan önce bu mutabakatı tehlikeye düşürecek herhangi bir beyanda bulunmanın doğru olmayacağını düşünüyorum'' dedi. 
     Maddelerin azaltılmasının söz konusu olup olmayacağı sorusuna da Başbakan Yardımcısı Yılmaz, buna komisyonun karar vereceğini, ancak Anayasa değişikliğinin üçte iki çoğunluk ile gerçekleşeceği için kendilerinin bu konuda bütün partilerin mutabakatını aradıklarını kaydetti. 
     ''Referandum riski görüyor musunuz '' sorusuna da Yılmaz, ''Eğer Partilerarası Uzlaşma Komisyonu'nda olduğu gibi Anayasa Komisyonu ve Genel Kurul'da da olursa böyle bir risk olmaz'' karşılığını verdi. 
     
     Ulusal güvenlik... 
     ANAP Genel Başkanı Yılmaz, ''ABD'ye yapılan saldırılar sonucunda ulusal güvenlik ile ilgili söyleminizden vazgeçecek misiniz '' sorusunu şöyle yanıtladı 
     ''Söylediklerimizin arkasındayız. Terörle mücadele hiçbir zaman özgürlüklerden fedakarlık yapılmasını gerektirmez. Son yaşanan korkunç terör olayından sonra, ABD Başkanı Bush'un da ilk sözlerinde, ABD'nin bir özgürlük ülkesi olduğu ve öyle kalacağı yönündeydi. 
     Ben de bu konuda kendisi ile aynı düşünüyorum. Terörle mücadele uğruna bireysel özgürlüklerden vazgeçilmesi gerekmez. Olsa olsa bu mücadelenin yürütüldüğü sıcak dönemde, geçici bazı gönüllü fedakarlıklar söz konusu olabilir. Ama hiçbir zaman özgürlükleri daraltıcı yeni düzenlemelere gidilmesi düşünülemez.'' 
     ABD'ye yapılan saldırıların Türk ekonomisini nasıl etkileyeceği yönündeki bir soru üzerine Yılmaz, borsa ve para piyasalarında yaşanan son günlerdeki değişmeleri, Türkiye'nin daha önce içinde bulunduğu ekonomik kriz ile ilgili düşünmemek gerektiğini, aynı gelişmelerin aşağı yukarı aynı boyutlarda ABD dahil bütün gelişmiş ülkelerde yaşandığını söyledi. 
     Yılmaz, ''Bunlar geçicidir, kısa zamanda piyasaların tekrar dengeye gireceğini düşünüyorum'' dedi. 






</TEXT>
</DOC>
