<DOC>
<DOCNO> 41655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/guncel/gun03.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush’u kaçırdılar... 
</HEADLINE>
<TEXT>

Amerikan Başkanı George W. Bush, Florida’dan, Beyaz Saray altındaki sığınağa getirilecekti. Ancak havada görülen şüpheli bir uçak yüzünden Nebraska’ya götürüldü 
     DIŞ HABERLER SERVİSİ 

     ABD’yi savaş alanına çeviren saldırılar, bu ülkenin yanı sıra tüm dünyada büyük şaşkınlık yarattı. ABD güvenlik örgütleri, başta Başkan George W. Bush olmak üzere, üst düzey yöneticilerin ortalıkta görülmesini önleyerek, olası yeni saldırılara karşı olağanüstü koruma kalkanı oluşturdu. 
     New York’taki saldırılardan hemen sonra, Florida’ya yaptığı geziyi keserek Washington’a döneceğini bildiren ABD Başkanı’nın, Ulusal Güvenlik Konseyi’ni toplamak üzere Beyaz Saray’ın altındaki bomba sığınağına gelmesi bekleniyordu. Ancak Beyaz Saray yakınında yangın tespit edilmesi ve havada şüpheli bir uçağın görülmesi üzerine, Bush ve kurmaylarının Washington’a getirilmesinden vazgeçildi ve ABD Başkanı, Washington dışında bir yerde koruma altına alındı. Bush daha sonra akşam saatlerinde, özel silah ve güvenlik sistemleriyle donatılmış bir komuta merkezinde çalışmak üzere Nebraska eyaletine götürüldü. Bush’un uçağının, Nebraska eyaletindeki Stratejik Nükleer Hava Kuvvetleri Karargahı’nın bulunduğu Offutt Üssü’ne indiği bildirildi. Kongre üyeleri de uzun süre başkentteki bir sığınakta bekletildiler. 
     
     Savunma Bakanı şokta 
     Üçüncü uçağın saldırısına hedef olan ve bir bölümü çöken Pentagon’da bulunduğu için şoka giren Savunma Bakanı Donald Rumsfeld ise, binadan görevlilerce çıkarıldı. Peru’yu resmen ziyaret etmekte olan ABD Dışişleri Bakanı Colin Powell da, alelacele ülkesine hareket etti. Amerikan siyasetinin kalbi Kongre’nin liderlerinin de büyük şaşkınlık yaşadıkları belirtildi. 
     
     Amerika’ya dayanışma mesajları 
     Saldırılar dünya liderlerine "acı sürpriz oluştururken", hükümet ve devlet başkanları ABD ile dayanışma mesajları gönderdi. 
     Olayı duyar duymaz İçişleri, Savunma ve Güvenlik bakanlarıyla acil toplantı yapan Rusya Devlet Başkanı Vladimir Putin, Bush’a gönderdiği mesajda, bu saldırıların cezasız kalmaması gerektiğini belirtti. AB Komisyonu Başkanı Romano Prodi, Avrupalılar’ın, Amerikalılar’ın ve barıştan yana olan tüm dünya insanlarının yanında olduğunu bildirdi. Almanya Başbakanı Gerhard Schröder de, ABD’de gerçekleştirilen terörist eylemlerin "tüm medeni dünyaya açılmış bir savaş" olduğunu dile getirdi. 
     
     Tony Blair Terörizm şeytandır 
     İngiltere’de parlamento binası, bazı bakanlıklar ve Londra Borsası tahliye edildi. Başbakan Tony Blair, "Terörizm, uygar dünyanın karşısına dikilmiş bir şeytandır. Dünyanın bütün lider demokrasileri bir araya gelip bu büyük düşmana karşı birlikte mücadele etmelidir" dedi. 
     Fransa Cumhurbaşkanı Jacques Chirac, Fransa’nın her zaman terörizmi kınadığını ve mümkün bütün araçlarla terörizme karşı savaşılması gerektiğini söyledi. 
     



 GÜNCEL 































</TEXT>
</DOC>
