<DOC>
<DOCNO> 40212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/siyaset/siy05.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Liderler zirvesi niye toplanamıyor 
Vurgun Operasyonu’nda ilk krizi Özkan önledi 
MOSSAD, MİT Müsteşarı'nı neden üzdü 
Fuat N. şimdi kıymete bindi 
     Serpil Çevikcan 

Yılmaz ve Bahçeli 'zirve'den kaçıyor      Vurgun Operasyonu, Beyaz Enerji krizinin ardından biraz daha nefes alan koalisyon ortaklarını yeniden gerdi. MHP Lideri Bahçeli, operasyonun başladığı ilk günden itibaren "siyasi hesabı olanları affetmeyeceğini" söyleyerek ANAP'ı ima ediyor. Mesut Yılmaz ise "Gelişmeler bu kaygının yersiz olduğunu gösteriyor" diyerek Bahçeli'yi yanıtlıyor. Sorunun yeni bir krize yol açmaması için üç liderin bir araya gelmesi beklenirken düne kadar bazen günde üç zirve yapan liderler bir türlü aynı odada buluşamıyor. Hatta Yılmaz, Başbakanlık binası yerine daha çok AB Genel Sekreterliği binasındaki makam odasını tercih ediyor. 
     
     Ecevit de endişeli 
     Kulislere göre Başbakan Bülent Ecevit de, Bahçeli ile Yılmaz'ın şu sıralarda yüz yüze gelmelerinin gerginlik yaratacağını düşünüyor. Mesut Yılmaz'ın günler öncesinden yaptığı "Zirve toplanacak" açıklamasına karşın liderler bu yüzden bir araya gelemiyor. 
     
İlk krizi Özkan önlemiş      Beyaz Enerji Operasyonu'nda araları bozulan dönemin İçişleri Bakanı Sadettin Tantan ile Enerji Bakanı Cumhur Ersümer'i bir araya getiren Hüsamettin Özkan, Vurgun Operasyonu'nda da devreye girdi. Koray Aydın, İçişleri Bakanı Rüştü Kazım Yücelen'in operasyonu başlatmadan önce kendisine bilgi vermeyişine içerleyince Özkan'ın harekete geçtiği ortaya çıktı. 
     
     Arayıp haber ver’ diye uyardı 
     Kulislere yansıyan bilgilere göre Özkan, "Tantan - Ersümer" krizinden korkarak Yücelen'e Aydın'ı aramasının doğru olacağını söyledi. Bunun üzerine Yücelen, Aydın'a operasyonun başladığını söyledi, ayrıca Bahçeli'yi de bilgilendirdi. Özkan olası ilk krizi böyle önledi ama MHP-ANAP arasındaki kriz sinyalleri artarak sürüyor. 
     
Atasagun’un MOSSAD kırgınlığı      Garih cinayetinin kördüğüme dönüşmesiyle gözler İsrail'in istihbarat teşkilatı MOSSAD'a çevrildi. Medya da haberlerinde sık sık MOSSAD'a yer vermeye başladı. Bu durum MİT Müsteşarı’nı üzmüş. Şenkal Atasagun, 30 Ağustos resepsiyonunda bir kabine üyesine, "abartıdan" şik yetçi oldu ve "MOSSAD da bir istihbarat teşkilatı. Türk istihbaratı da büyük başarılara imza atmış bir teşkilat. Bu abartı beni üzüyor" demiş. 
     
Küçük Fuat belki de polis olacak      30 Ağustos resepsiyonunda Garih cinayetinin bir numaralı zanlısı olduğu açıklanan sonra da masumiyeti ortaya çıkan 13 yaşındaki Fuat N. de konuşuldu. İçişleri Bakanlığı Fuat N.'ye sahip çıkarak bu hatasını temizlemeye karar vermiş. Bakan Fuat N.'yi Ankara'ya getireceğini söyleyen Bakan Yücelen, Fuat N.'nin Polis Vakfı'nca okutulacağını ve eğitiminin üstlenileceğini açıkladı. Devlet Bakanı Hasan Gemici'nin de sahip çıktığı Fuat N.'nin başına talih kuşu konmuş görünüyor. 
     



 SİYASET 












</TEXT>
</DOC>
