<DOC>
<DOCNO> 1612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/siyaset/asiy.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BEYAZ ENERJİ 
</HEADLINE>
<TEXT>
Düğme’ye basan müdür 
Beyaz Enerji operasyonuyla ilgili rüşvet çarkını açıklayan kişinin TEAŞ eski Genel Müdürü Zeki Köseoğlu olduğu iddiası Başkent’e bomba gibi düştü 
     AYHAN AYDEMİR Ankara 

     Başkent kulisleri, Enerji Bakanlığı’nda başlatılan Beyaz Enerji operasyonu ve ve karmaşık ilişkileri konuşurken, rüşvet çarkını, polise güvenmeyerek jandarmayı seçen TEAŞ eski Genel Müdürü Zeki Köseoğlu’nun açıkladığı iddia edildi. 
     
Hüsnü Doğan’ın bacanağı      Köseoğlu’nun, ANAP hükümetleri döneminde bakanlık yapan ve partide o dönem önemli bir yeri olan Hüsnü Doğan’ın bacanağı olduğu belirtildi. 
     Başkent kulislerine göre, "düğmeye basan bürokrat" olarak gösterilen Zeki Köseoğlu’nun, geçmişte Kalkınma Bankası Genel Müdür Yardımcılığı yaptığı, daha sonra da eski bakan akrabasının desteğiyle genel müdürlük görevine kadar geldiği öne sürülüyor. Bu bürokrat ilgili bakanlıktaki bazı usulsüzlükler nedeniyle görevinden oluyor. 
     Yine iddialara göre Köseoğlu, genel müdürlüğü döneminde siyasi çarkta çok önemli isim olarak gösterilen bir kişiye gönderilecek 3 milyon doları üç gün geciktiriyor. Bu gecikme üzerine siyasetçi - işadamının baskısıyla Köseoğlu görevden alınıyor. Bu gelişmeden sonra Danıştay’a başvuran Köseoğlu, mahkeme kararıyla görevine iade ediliyor. Ancak Köseoğlu makamına dönüş yapmıyor ve bakanlıkta dönen bazı işleri takibe başlıyor. İddiaya göre "intikam saati" geldiğinde de düğmeye basıyor ve polis yerine askeri tercih ediyor. 
     Bu iddialarla ilgili soruları yanıtlayan Köseoğlu ise, "Böyle bir şey yok. Benim o olaylarla alakam olmadı" diyor. 
     
Bürokratın villası      TEAŞ Genel Müdür Yardımcısı Ünal Peker’in saray yavrusu bir çiftlik evi olduğu anlaşıldı 
     Beyaz Enerji Operasyonu’nda gözaltına alınan bürokratlardan TEAŞ Genel Müdür Yardımcısı Ünal Peker’in Ankara Ayaş’ta "saray yavrusu" bir çiftlik evi olduğu anlaşıldı. Aynı yerde, Bakanlık Müsteşar Yardımcısı Talat Ertürk’ün de tripleks bir villa yaptırdığı ortaya çıktı. 
     TEAŞ Genel Müdürü Muzaffer Selvi ile birlikte geçen cumartesi gözaltına alınan Peker’in çiftlik evi, Ayaş’a bağlı Ortabereket köyünde. Ankara’ya 60 kilometre uzaklıktaki çiftlik evi, 6 - 7 dönümlük bir arazi üzerine kurulu. Peker’in babasından kalan arazi üzerindeki evin duvarları özel taş kaplama. Yanında bekçi için iki odalı bir başka ev, ayrıca çiftlikte beslenen hayvanlar için özel damlar bulunuyor. 
     Ertürk’ün villasıysa, Peker’in çiftlik evinin yanı başında. Henüz inşaatı süren gösterişli villanın arazisi de, Ertürk’ün babası olan ve Turgut Özal’ın başbakanlığı döneminde özel kalem müdürlüğü yapan Tevfik Ertürk’e ait. HARUN GÜREK Ankara 
     
Kasa kaynanada çıktı      TEAŞ Genel Müdürü Muzaffer Selvi’ye ait olduğu belirtilen 350 bin dolar Selvi’nin kayınvalidesinin evinde bulundu. Paranın hangi yollardan elde edildiği araştırılıyor 
TOLGA ŞARDAN Ankara 
     Jandarmanın yürüttüğü "Beyaz Enerji Operasyonu"nda gözaltına alınan TEAŞ Genel Müdürü Muzaffer Selvi’ye ait olduğu belirtilen 350 bin doların Selvi’nin kayınvalidesinin evindeki aramada bulunduğu öğrenildi. 
     Sorguda paraların kaynağını açıklamakta zorlanan Selvi’nin adres olarak gösterdiği kayınvalidesinin evinde bulunan paralar tutanakla emanete alındı. Soruşturmada gözaltındaki diğer bürokratlarının yakınlarına yönelik araştırmalar ve banka hesaplarına ait kayıtlar da incelemeye alındı. Gözaltında bulunan işadamlarının TEAŞ’daki bürokratlara düzenli olarak "cep harçlığı" adı altında 5 ile 15 bin dolar arasında ödemeler yaptığı belirlendi. Bu gelişme işadamları ve bürokratların verdikleri bilgilerle teyid edildi. 
     
Nereden Buldun Yasası      Selvi’nin kayınvalidesinin evinde ele geçirilen paranın hangi yollardan elde edildiği de araştırılacak. Buna göre Savcılığın, kamuoyunda "nereden buldun yasası" olarak bilinen "Mal Bildiriminde Bulunulması Yasası"na göre işlem yapabileceği ve bu nedenle Selvi’nin kayınvalidesinin de soruşturma kapsamına alınabileceği belirtiliyor. Soruşturma sonunda, Çıkar Amaçlı Suç Örgütleriyle Mücadele Yasası hükümlerine göre 350 bin doların müsaderesi hazineye devri yoluna da gidilebilecek. 
     Operasyonda gözaltına alınan bürokrat ve müteahhitlerin mallarına ihtiyati tedbir kararı konulabilecek. Zanlılar, ihtiyati tedbir konulması halinde, konulacak tedbirin niteliğine göre mallarını alıp - satamayacak ve devredemeyecek. 
     
Gözaltılar 9’a yükseldiANKARA Milliyet 
     Ankara DGM Cumhuriyet Savcısı Talat Şalk’ın yürüttüğü Beyaz Enerji Operasyonu çerçevesinde, görevden alınan Enerji İşleri Genel Müdür Vekili Osman İlhan da gözaltına alındı. İlhan ile birlikte gözaltına alınanların sayısı da dokuza yükseldi. Operasyonu yürüten Şalk, gözaltındaki Doğan Karadeniz ve İlhan dışındaki yedi kişi için DGM Yedek Hakimliği’nden üç günlük gözaltı süresi istedi. Hakimlik, istenen süreyi verdi. Yedi sanık, cumartesi DGM Savcılığı’na çıkarak Şalk’a ifade verecek. 
     
Ünal Peker eski CHP’liANKARA Milliyet 
     Başkent kulislerine göre, gözaltına alınan Genel Müdür Yardımcısı Ünal Peker’in ilişkileri de oldukça karmaşık. İddiaya göre, eski bir CHP’li olan Peker, 1978 Ecevit hükümeti döneminde Şerafettin Elçi Bayındırlık Bakanı iken Ankara İl Müdürü’ydü. Peker o dönem önemli bir bürokrat olan, daha sonra CHP milletvekili seçilen bir siyasetçinin de sağkoluydu. DYP - SHP hükümetinde Bayındırlık Bakanlığı yapan Onur Kumbaracıbaşı rüşvet iddiaları nedeniyle Peker’i görevden aldı. Ancak Peker, Ersümer döneminde TEAŞ’a Genel Müdür Yardımcısı oldu. 
     
TEAŞ’ın zararı KİT raporundaGÜNSELİ ÖNAL Ankara 
     Beyaz Enerji Operasyonu’yla ilgili bazı önemli bilgiler, TBMM KİT Komisyonu’nun TEAŞ’ın 1998 hesaplarını incelemesi için oluşturduğu alt komisyonun raporundan da çıktı. Kurum yöneticilerinin operasyon kapsamında gözaltında olması nedeniyle önceki gün toplanan komisyonda görüşülmesi ertelenen raporda, üretim izni verilen şirketlerin, TEAŞ’a yüksek fiyattan enerji sattıkları belirtildi. TEAŞ’ın aldığı enerjinin ortalama maliyetinin 18 bin 267 lira olmasına karşın, şirketin ortalama satış fiyatının 8 bin 480 lira olduğu kaydedildi. 
     
Fazilet, olayı Meclis’e taşıyorANKARA Milliyet 
     FP Grup Başkanvekili Bülent Arınç, Enerji Bakanlığı, TEAŞ ve TEDAŞ’ta çeşitli yolsuzluklar olduğunu belirterek, "Bunlardan bakanın haberdar olmaması mümkün değil. Operasyonla ilgili Meclis araştırması isteyeceğiz. Bakanın suçlu olduğu yolunda bulgular elde edersek soruşturma önergesi vereceğiz" dedi. 
     DSP azınlık hükümetinde görev yapan Enerji ve Tabii Kaynaklar eski Bakanı, DSP İstanbul Milletvekili Ziya Aktaş, kendi döneminde de bazı soruşturmaların başlatılması talimatı verdiğini, gelişmeleri ise takip etmediğini söyledi. 
     


 SİYASET 

















</TEXT>
</DOC>
