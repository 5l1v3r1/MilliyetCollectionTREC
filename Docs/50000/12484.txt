<DOC>
<DOCNO> 12484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/spor/spo05.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IOC, IMF GIBI 
</HEADLINE>
<TEXT>

Değerlendirme Komisyonu, Devlet Bakanı ve Başbakan Yardımcısı Mesut Yılmaz’ı, ekonomik krizden, komşularla ilişkilere kadar siyasi ağırlıklı sorularla adeta terlettiler 
     MURAT AĞCA 

     2008 Olimpiyat Oyunları için aday kentler arasında yer alan İstanbul’a "görücü" gelen IOC Uluslararası Olimpiyat Komitesi Denetleme Kurulu üyeleri, Devlet Bakanı ve Başbakan Yardımcısı Mesut Yılmaz’ı siyasi ağırlıklı sorularla terlettiler. Ataköy’deki Olimpiyatevi’nde verilen brifingte, Yılmaz’ı sıkıştıran üyeler, ekonomik krizden, sorunlu komşular Yunanistan ve Suriye’ye karşı bundan sonraki tutumun ne olacağı ile ilgili birçok soru sıraladılar. 
     MESUT Yılmaz toplantının ardından verdiği brifingte, üyelerin siyasi ağırlıklı sorularını doğruladı. Yılmaz, "Onlara, Türkiye’nin son beş ayda iki kez ekonomik kriz yaşadığını, ancak bunları aşacak güçlü bir yapıya sahip olduğunu anlattım. Ayrıca bu konuda IMF ve Dünya Bankası’nın desteğine sahip olduğumuzu da açıkladım. Yunanistan’la ilişkilerimizin hızla düzeldiğini, Suriye ile de kısa süre içinde su sorununa bir çözüm bulunacağını belirttim" dedi. 
     İSTANBUL Valisi Erol Çakır da, üyelere şehirde güvenlik sorunu bulunmadığını bildirdiğini söyledi. Çakır, ayrıca İstanbul’un 24 saat sosyal hayatın yaşandığı bir kent olduğunu vurguladığını da ifade etti. Olimpiyat adaylığı için gönüllü çalışan Naim Süleymanoğlu da, "Olimpiyat verilmez, alınır" dedi. Naim, "Şu ana kadar hiçbir Müslüman ülkede olimpiyat oyunları düzenlenmemişti. İstanbul’un eksiği yok, fazlası var" diye konuştu. 
     
NOTLAR      Nevruz değişikliği 
     NEVRUZ kutlamaları nedeniyle yapılan program değişikliği doğrultusunda Denetleme Heyeti, Bağcılar Salonu yerine sırasıyla Küçükçekmece gölünü, Yeşilköy CNR’daki muhtemel basın merkezini, Mydonose Showland’ı, Yeşilyurt Kulübü’nü, Ataköy Çok Amaçlı Spor Salonu’nu ve Ataköy Yüzme Havuzu’nu gezdi. 
     
     Başkandan övgü 
     KOMİSYON Başkanı Hollandalı Hein Verbruggen, "Değerlendirme sürecini çok çok iyi biliyorsunuz. Bu da yapılan konuşmalardan belli oluyor" dedi. Başkan, dört gün boyunca yoğun bir çalışma temposuna gireceklerini, kendilerine verilen adaylık dosyasını da ayrıntılı biçimde inceleyeceklerini kaydetti. 
     
     Multivizyon şovu 
     IOC üyelerine yapılan bir multivizyon gösterisiyle, Türkiye ve İstanbul’un tarihi, turistik yerleri tanıtıldı. TMOK başkanı Sinan Erdem üyelere, "Burada işiniz zor değil. Çünkü biz hazırızödiye konuştu. 
     
     Bilgili’den destek 
     BEŞİKTAŞ Başkanı Serdar Bilgili de, 2008 adaylığına destek verdi. Bilgili, yönetici Ahmet Hamoğlu ile birlikte Olimpiyatevi’ndeki toplantıya gelerek, İstanbul’un adaylığı için desteğini gösterdi. 
     
     Çinliler takipte 
     IOC Denetleme Kurulu’nun İstanbul ziyaretine Çinli gazeteciler de yakın ilgi gösterdi. Kurul üyeleriyle birlikte tesisleri gezen ve sürekli not tutan Çinli basın mensupları kendi aday kentleri Pekin’le, İstanbul’un kıyaslamasını yaptılar. 
     


 SPOR 





























</TEXT>
</DOC>
