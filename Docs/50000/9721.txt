<DOC>
<DOCNO> 9721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko11.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Bu iş takım işidir. Kimse,kendi başına birşey yapamaz" 
</HEADLINE>
<TEXT>

     Başşakan Bülent Ecevit'in görüşmelerde bulunmak üzere Türkiye'ye davet ettiği Dünya Bankası Başkan Yardımcısı Kemal Derviş, ekonominin bir takım işi olduğunu belirtirken, kimsenin kendi başına birşey yapamayacağını söyledi. 
     Dün akşam Ankara'ya gelen ve Başbakan Ecevit tarafından kabul edilen Derviş, kaldığı Hilton Oteli'nden gazetecilerin sorularını yanıtladı. 
     Derviş, çalışmalarının sabahki bölümünde Türkiye'ye ait dosyaları incelediğini ve sorumlu kişilerle telefon görüşmeleri yaptığını belirterek, ''Gazi beyle Erçel kahvaltı ettik. Yaklaşık 20 kişi ile de telefon görüşmesi yaptım. Rakamlara bakıyoruz. Durumu inceliyoruz'' dedi. Derviş, öncelikle katrilyon lafına alışması gerektiğini belirtirken, ''kolay değil'' şeklinde konuştu. 
     Bugünkü görüşmeleri sırasında, Dünya Bankası, Merkez Bankası ve Hazine yetkilileri ile görüşmeler yapacağını anlatan Derviş, ''nasıl yardım ederiz, karar vermeye çalışacağız. Başbakan ve Başbakan Yardımcılarının önerilerini bekliyoruz. Ama çok daha yeni. Durumu tam anlamak, neyin yapılabileceğini söylemek zaman alıyor'' dedi. Gazetecilerin, ''önemli bir göreve getirilmeniz bekleniyor, hazır mısınız'' şeklindeki sorusunu Derviş, ''hayır öyle birşey yok. Katiyen ortada öyle bir olay yok. Benim de talebim yok'' diye yanıtladı. Hükümetin talebi olması durumunda göreve hazır olup olmadığının sorulması üzerine de Derviş, ''elden gelen yardımı yapmaya çalışacağım, bu yardımın şeklini bulmaya çalışıyoruz'' dedi. Gazetecilerin, ''biten program üzerinde mi çalıştığını'' sorması üzerine de, ''Yok, hayır biten programı değil de daha ziyade önümüzdeki, olabilecek programı inceliyorum'' yanıtını verdi. 
     Gazetecilerin, Türkiye'ye gelmeden önce IMF ve ABD'li yetkilerle görüşüp görüşmediğini sorması üzerine de Derviş, şöyle dedi 
     'Gayet tabi oldu. Dünya Bankası'ndaki görevim itibariyle ekonomik yönetim sorunları ve sermaye hareketleri sorunları ile uğraşmak zorundayım. Türkiye'de dünyanın bir parçası dolayısı ile görev alanıma da giriyor. Onun için tabiki görüştüm. Oradaki başka avrupalı yetkililerle de. Hem oradaki hem başka Avrupadaki yetkililerle.'' 
     Türkiye'deki görevi kabul etmesinin, Dünya Bankası tarafından nasıl karşılanacağı ve görevini bırakıp bırakmayacağına ilişkin soruya karşılık da Derviş, bunun kendi kararı olduğunu, ancak Dünya Bankası'nın da, IMF'nin de, Türkiye'ye destek olmak istediklerini kaydetti. 
     Derviş, herşeyden önce sağlam toplumsal yapının ve büyük ekonomik potansiyelin, herkese anlatılması gerektiğini belirtti. Gazetecilerin, ''kurtarıcı olarak görüldüğünü'' hatırlatmaları üzerine Derviş, ''bu bir takım işidir. Kimse kendi başına birşey yapamaz. Başarı, takım işi, toplumsal karar işidir'' dedi. ''Takımı mı oluşturuyor sunuz '' şeklindeki soruya karşılık ise Derviş, ''Yok, hayır'' demekle yetindi. 
     Bu arada Derviş, basın mensuplarının aşırı ilgisi üzerine de ''arkadaşlar beni şaşırtıyorsunuz'' dedi. Kemal Derviş daha sonra, Dünya Bankası'nın Ankara'daki temsilciliğine giderek görüşmelerde bulundu. 




</TEXT>
</DOC>
