<DOC>
<DOCNO> 33684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/ekonomi/eko01.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da tarihi zirve 
</HEADLINE>
<TEXT>

Devlet Bakanı Derviş, IMF’nin ikinci adamıyla Türkiye’nin önde gelen işadamlarını buluşturuyor. İşadamları Fischer’e programla ilgili önerileri ve beklentilerini anlatacak 
     SERPİL ÇEVİKCAN Ankara 

     Devlet Bakanı Kemal Derviş, programın uygulama sonuçlarını değerlendirmek için hükümetin daveti üzerine Ankara’ya gelecek olan IMF Birinci Başkan Yardımcısı Stanley Fischer’le, Türkiye’nin önde gelen beş işadamını buluşturacak. 
     Türkiye tarihinde "IMF’yle yüzyüze temas" açısından bir ilke imza atacak olan zirvenin gerçekleşmesi fikrinin Derviş’e ait olduğu belirtildi. Derviş’in reel sektörün sorunları ve çözüm önerilerinin IMF’ye doğrudan aktarılması için zirveyi organize ettiği kaydedildi. 
     
     Derviş tarzı 
     Derviş’in, Türk ekonomisinde özel kesimin öncüsü sayılabilecek büyüklükteki işadamlarıyla IMF’yi yüzyüze görüştürerek, devlet, özel sektör ve IMF arasında köprü kurmayı amaçladığı belirtildi. 
     İstanbul’da gerçekleşeceği kaydedilen zirvede, işadamlarının, öneri ve beklentilerini aktarmaları bekleniyor. Zirvede özellikle finans piyasalarında yaşanan darboğazın özel sektöre yansımalarının konu edileceği kaydediliyor. Özel sektörün performansı konusunda da Fischer’e bilgi aktarılması bekleniyor. 
     Fischer’in de programa destek konusunda IMF’nin beklentilerini dile getireceği tahmin ediliyor. 
     ABD’den geldiğinden bu yana izlediği farklı çalışma tarzı ile dikkat çeken Derviş, İstanbul zirvesiyle bir ilke de imza atacak. ABD’de sık sık uygulandığı gibi resmi toplantılara özel sektör temsilcilerini katacak olan Derviş’in bu yöntemi iş dünyasında olumlu karşılandı. 
     Öte yandan Derviş yakın çevresine ekonomideki son göstergelere ilişkin yaptığı değerlendirmede, "Gayet iyi bir noktaya geldik" dedi. Derviş, "Cari işlem fazlası 5 milyar dolar olacak. Bu bizim için çok önemli bir güç, çok sevindirici" dediği kaydedildi. 
     
Fischer cumartesi geliyor      HARUN GÜREK Ankara 

     Hükümetin daveti üzerine Türkiye’ye önümüzdeki hafta başında geleceği belirtilen Fischer’in programında değişiklik yapıldı. 9. Gözden Geçirme çalışmalarının tamamlaması, program hedeflerinde değişikliklere ilişkin senaryoların bitirilmesine ilişkin çalışmaların ileri bir boyuta ulaşması nedeniyle, Fischer’in gelişi iki gün öne alındı. Fischer, cumartesi günü Ankara’da olacak. 
     Fischer Ankara’ya gelir gelmez ekonomiden sorumlu Devlet Bakanı Kemal Derviş ile birlikte gözden geçirme çalışmalarını değerlendirmeye alacak. 
     Ardından kur politikasında ve program hedeflerinde hangi düzeyde değiştirileceği, yeni hedeflere için ek önlemler alınıp alınmayacağı kesinleştirilecek. 
     
     Ecevit’le de görüşecek 
     Fischer’in Başbakan Bülent Ecevit tarafından da kabul edileceği belirtilirken, yapılacak görüşmelerden sonra kapsamlı bir ek niyet mektubu hazırlanarak IMF’ye verilecek ve program kapsamında IMF’nin Temmuz ayı için taahhüt ettiği 1,5 milyar dolarlık kredi dilimi serbest bırakılacak. 
     Fischer’in, önümüzdeki hafta çarşamba gününe kadar Türkiye’de kalacağı belirtildi. 
     
TÜSİAD Dalgalı kur bırakılmalı      EKONOMİ SERVİSİ 

     Türk Sanayicileri ve İşadamları Derneği TÜSİAD yöneticileri IMF Birinci Başkan Yardımcısı Fischer ile yapacakları görüşmede, dalgalı kurla ilgili eleştirilerini iletecek. CNN - Türk’ün haberine göre, dalgalı kurun uzun süreli uygulanmasının sakıncalarına dikkat çekecek olan TÜSİAD yönetimi, Merkez Bankası’nın rekabet edebilir kur hedefiyle piyasalarda etkin olması gerektiğini anlatacak. Dalgalı kurun kısa süreli olarak uygulanması gerektiğini vurgulayacak olan TÜSİAD yöneticileri, bu sistemin hiçbir ülkede uzun süreli uygulanmadığına, sürekli uygulamanın bir tek ABD’de olduğuna dikkat çekecek. 
     



 EKONOMİ 






















</TEXT>
</DOC>
