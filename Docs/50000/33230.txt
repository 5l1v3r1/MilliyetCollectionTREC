<DOC>
<DOCNO> 33230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/soneko07.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ekonomik krizi yıl sonuna kadar aşarız" 
</HEADLINE>
<TEXT>

     Devlet Bakanı Kemal Derviş, ekonomik bunalımdan çıkma sürecinin bazı dalgalanmalara mecbur kaldığına işaret ederek, Türkiye'nin ekonomik krizi yılsonuna doğru aşmış olacağına inandığını söyledi. 
     Tuzla'daki Sağbaş Şirketler Grubu'na bağlı Desan Tersanesi'nde Danimarkalı Jens Jakobsen firması için inşa edilen M T Maria Jakobsen isimli kimyasal madde petrol ürünleri tankeri, Kemal Derviş'in de katıldığı törenle denize indirildi. 
     Geminin halatı Kemal Derviş ve firma sahibinin kızı aynı zamanda gemiye ismini veren Maria Jakobsen tarafından kesildi. 
     Kemal Derviş, törende yaptığı konuşmada, ekonominin bu zor günlerinde böyle bir günü yaşamanın insana mutluluk verdiğini ifade ederek, Türkiye'nin belki de dünyada en uzun sahili olan ülke olduğunu kaydetti. 
     Türkiye'nin dışa açılmaya hazır bir ülke olduğunu vurgulayan Derviş, buna karşın bu olanakların yeterli derecede kullanılmadığının doğru olduğunu bildirdi. 
     Denizcilik sektörünün hem üretim, hem ihracat, hem de istihdam açısından gelişebilir bir sektör olduğunu anlatan Derviş, ''Zor şartlar altında bu başarıları elde eden arkadaşları kutluyorum'' dedi. Kemal derviş, 12 milyon dolarlık geminin denize ineceğini ve bunun kendisi için ilk olacağını, ilk kez böyle bir törene katıldığını söyledi. 
     
     'Kaynak sorunumuz var' 
     Derviş, şunları kaydetti 
     ''Bunun sadece fiziksel değil, parasal yönünün de düşündüğünüzde böyle 100 tane gemi indirebilse Türkiye, ülkeye gerçekten katkısı olacak. 
     Bugün bizi en rahatsız eden, ekonomiyi zora sokan aslında reel sektörle finans sektörü arasındaki ilişki. Bugün de gördüğümüz gibi Türkiye'nin bilgi, deneyim, çalışma azmi konusunda büyük engelleri yok. Fakat bir kaynak sorunumuz var. Bu kaynak sorunu aslında hem devletin, hem özel sektörün sorunu. Bu sorunu mutlaka aşmamız lazım. Bunu hem içerdeki tüm olanakları harekete geçirerek, hem de dışardan finansman sağlayarak aşabiliriz ve bu yola da girdik.'' 
     Mart ayından Haziran ayına kadar Türkiye'nin oldukça olumlu bir süreç yaşadığını ancak Haziran sonu Temmuz başında bu sürecin biraz ''kazaya uğradığını'' bildiren Derviş, şunları söyledi 
     ''Fakat 4 günden buyana olumlu sürece yeniden girmiş bulunuyoruz. Bu tür zorlukları yaşayan bütün ülkelere baktığımız zaman, bunalımdan çıkma doğrusal olmuyor. Yani bunalımdan çıkma süreci bazı dalgalanmalara maalesef mecbur kalıyor. Düzelme oluyor fakat ondan sonra 1-2 hafta yeniden bir sıkıntı oluyor. Onları aşıyor ülke, düzelme oluyor. Belki bir sıkıntı daha oluyor. Fakat ondan sonra düze çıkabiliyor. Bu süreç, uluslararası deneyimlere baktığımız zaman 9-12 ay arası oluyor. Onun için de Şubat'ta başlayan çok ağır bunalımı ben kesinlikle inanıyorum sonbahara doğru, yılsonuna doğru aşmış olacağız. Tabii ki bunun kilidi reel sektördür. Finans sektöründe yaptığımız düzenlemeler, programın mali ve para politikaları boyutu, bütün bunlar aslında reel sektörün daha rahat yatırım yapabilmesi ve daha rahat üretime, istihdama geçebilmesi içindir.'' 
     







</TEXT>
</DOC>
