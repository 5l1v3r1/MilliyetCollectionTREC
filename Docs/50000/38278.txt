<DOC>
<DOCNO> 38278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo22.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Levski Antrenörü "Galatasaray'ı elemeye hazırız" 
</HEADLINE>
<TEXT>

     Bulgaristan'ın başkenti Sofya'da yarın akşam, Georgi Asparuhov Stadı'nda, PFC Levski Sofya ile Galatasaray arasında oynanacak Şampiyonlar Ligi ön eleme 3. tur rövanş maçı ile ilgili son hazırlıklar devam ederken, Levski'nin Antrenörü Lyüpko Petroviç, ''Galatasaray'ı elemeye hazırız'' dedi. 
     Petroviç, PFC Levski Sofya Kulübü'nün merkez ofisinde düzenlediği basın toplantısında, ''Maç 5 değil, bazen 95 dakika sürer. Galatasaray'ı yenme şansına sahip olduğumuza gerçekten inanıyorum'' diye konuştu. 
     Galatasaray karşısında hiç bir gol pozisyonunu kaçırmamaya çalışacaklarını vurgulayan Petroviç, ilk maçta yaptıkları hataları da tekrarlamayacaklarını ifade etti. 
     Galatasaraylı futbolcuların birbirleriyle çok iyi bir uyum içinde olduğunu kaydeden Petroviç, ''Galatasaray sadece Popescu ve Jardel değil. Rakibimizde 12 değil, 20 oyuncu var. Ayrıca hepsi de bir numaradır'' dedi. 
     
     Levski taraftarlarına uyarı 
     Basın toplantısına katılan Levski'nin İcra Direktörü Nasko Sirakov, tahrik edici hareketlerde bulunmamaları konusunda taraftarlarını uyardı. 
     Sirakov, taraftarlarından centilmence takımlarını desteklemelerini isterken, ''Statlarda yaşanacak olaylar, UEFA tarafından asla affedilmez'' dedi. 
     Statta olağanüstü bir atmosferin olmasını beklediğini anlatan Sirakov, futbolcuları ile tek tek konuştuğunu ve seyircilerin telkinlerini dinlemeden, daha önce belirlenen stratejiyi izlemelerini istediğini açıkladı. 
     
     Sadece 60 Galatasaraylı... 
     Düzenlenen basın toplantısına katılan Levski Kulübü'nün mali işlerinden sorumlu İcra Direktörü Konstantin Bajdekov ise, Levski- Galatasaray rövanş maçı için Türkiye'den sadece 60 Galatasaray taraftarının geleceğini bildirdi. 
     Bajdekov, Türk taraftarlarına ayrılan 1450 biletin 712'sinin yarın iade edilip, Bulgar taraftarlarına satılabileceğini belirterek, maç için toplam 27 bin 261 biletin basıldığını açıkladı. 
     Bulgaristan'da sadece iki televizyon kanalının maçı naklen yayınlayacağını açıklayan Bajdekov, Levski'nin maçtan toplam 750 bin Alman Markı civarında gelir beklediğini söyledi. 
     Öte yandan Sofya Belediyesi, alınan güvenlik önlemleri kapsamında yarın saat 19.00'da başlayacak maçtan 4 saat önce ve yarım saat sonra Georgi Asparuhov Stadı çevresinde alkol satışının yasaklandığını bildirdi. 
     Bugün akşam saatlerinde Galatasaray'ın ''Georgi Asparuhov'' stadında bir antrenman yapması bekleniyor. 






</TEXT>
</DOC>
