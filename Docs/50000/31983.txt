<DOC>
<DOCNO> 31983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/spor/spo02.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'nin inadı 
</HEADLINE>
<TEXT>

Fenerbahçe Teknik Direktörü, yönetimin özellikle Oktay’a karşı çıkmasına rağmen, bu futbolcuyla birlikte Geremi’yi de transfer edeceklerini söyledi 
     HÜSEYİN YAVUZ 

     SARI-LACİVERTLİ ekibin teknik patronu Mustafa Denizli, Real Madridli Geremi ve Oktay’ı transfer edeceklerini söyledi. Yönetim Kurulu’nun özellikle Oktay’a karşı çıkmasına rağmen, Başkan Aziz Yıldırım ile görüştüğünü belirten Denizli "Bu sezon Şampiyonlar Ligi, Türkiye Kupası ve Türkiye Ligi’nde mücadele edeceğiz. Zorlu bir dönem bizi bekliyor. Önlem almalıyız" dedi. 
     MUSTAFA Denizli, Geremi ve Oktay’ın, Türkiye’de oynadıkları için, rakip takımları tanıdığını da vurguladı, "Bize, kısa sürede uyum sağlayacaklardır. Bundan kuşkum yok" yorumunu yaptı. Fenerbahçe’nin hocası, Geremi’nin bonservis bedeli ücretinin çok yüksek olmasına karşın, Oktay ile birlikte transfer ettikleri takdirde, karlı çıkacaklarını da ifade etti. 
     FENERBAHÇE Teknik Direktörü, "Bu oyuncuların takıma katılması ile çok daha güçlü olacağız. Şampiyonlar Ligi’nde alacağımız puanlar sonucu kazanacağımız para ile bu oyuncular için ödediğimiz bonservis ücretlerini karşılayabiliriz" diye konuştu. Denizli, "Yani, Geremi ve Oktay transfer olursa Fenerbahçe para konusunda fazla zarara girmez, aksine yarar sağlar" dedi. 
     
Transferler umut verdi      FENERBAHÇE’NİN iki yeni yıldızı Ceyhun ile Ümit Özat, Kocaelispor karşısında ilk kez Sarı - Lacivertli formayı giyerlerken, uyum için süre istediler. Ceyhun, beklenen performansını sahaya yansıtamadığını belirtip, "Daha ilk maçımız, Fenerbahçe ile antrenmanlara bile yeni çıkmaya başladık. Takıma uyum sağlamamız için biraz zaman gerekiyor" dedi. 
     KOCAELİSPOR önünde hatasız görünen Ümit Özat ise "Bu bir hazırlık karşılaşmasıydı. Sezon daha başlamadı. Çok daha başarılı olacağız" yorumunu yaptı. Teknik Direktör Mustafa Denizli ise "Fenerbahçe’ye geldiğim günden itibaren transferde çok isabetli kararlar verdim. Ceyhun ve Ümit’in göstermiş oldukları performanstan son derece memnunum" ifadesini kullandı. 
     
Çift şortlu Rapajiç      FENERBAHÇE’NİN Hırvat yıldızı Milan Rapajiç antrenmana çift şort giyerek çıkıyor. Tatilde fazla kilo alan Rapajiç, takım arkadaşlarından sonra kampa katılması ve onlardan daha az çalışması nedeniyle, idmanlara üst üste iki şort giyerek çıkıyor. Sarı - Lacivertli yıldız oyuncu böylece fazla terleyerek, kilo vermeyi amaçlıyor. 
     SARI-LACİVERTLİ oyuncuların uzun zamandır bekledikleri 2000 - 2001 sezonu şampiyonluk primleri dün dağıtıldı. Yönetim Kurulu tarafından bütün oyunculara kampa gitmeden 35’er bin dolar verildi. Futbolcular, ekonomik sıkıntı çektikleri bir dönemde, primlerin hızır gibi yetiştiğini söylediler. 
     
Andersson korkuttu      FENERBAHÇE’NİN şampiyon olduğu geçen sezon dört ay sahalardan uzak kalan, ancak bu yıl kendisinden çok şey beklenen Andersson’un formsuzluğu teknik heyetin canını sıktı. Kocaelispor karşısında tutuk görünen, gol bölgelerinde başarılı olamayan İsveçli futbolcunun fizik olarak da hazır olmaması Mustafa Denizli’nin dikkatini çekti. 
     SARI - LACİVERTLİ takım dün Samandıra Tesisleri’nde tek antrenman yaptı. Lazetiç ve Serhat sakatlıkları nedeniyle antrenmana katılmadı. Oyuncular kondisyon ağırlıklı çalışma ile idmanı bitirdi. Kocaeli’ye gelmeyen Rapajiç, Mirkoviç, Ali Akdeniz, Abdullah ve Ogün idmana devam ederek arkadaşlarından daha fazla çalıştı. 
     



 SPOR 






















</TEXT>
</DOC>
