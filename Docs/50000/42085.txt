<DOC>
<DOCNO> 42085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/yozer.html </URL>
<DATE> 2001/09/14/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Tamam hallederiz’ 
</HEADLINE>
<TEXT>

     İzmir’de Kordon’da TIR’ın önünde ben Halil Özer olarak yakamda tanıtım kartı ile sıcak altında dolaşıp duruyorum. Çevremde insanlar var. Yaka kartıma bakıp "Merhaba Halil bey, ne olacak Galatasaray’ın bu hali" diye sorup duruyorlar. Hepsi o kadar. 
     Başka yok. Hepsi bu. İşte spor yazarı olarak karşılaştığım tek soru bu. İnsanlar o kadar dolu ki, o kadar dertli ki, o kadar sıkıntılı ki, oralara gelip sporsal sorunları hakkında konuşmak içinden bile gelmiyor. Anlayacağınız tuzluk gibi durdum orada. Baktım olmuyor. Daldım dertlerin ortasına. Adam yakamdaki spor yazarı ifadesini görünce önce dudak büküyor, "Anlat hocam anlat" diye sorunca çaresiz anlatıyor. Malum Güneri Bey’in önü kuyruk. Abbas Güçlü bunalmış durumda, Ece’nin etrafı çevrilmiş. Aradan giremeyenler spor yazarına çaresiz dertlerini anlatıyor. 
     
İsmimi vermeyin sakın      Adam mühendis. Bir devlet dairesinde çalışıyor. "Aman ismimi vermeyin, yanarım" diyor. Oğlu da mühendis olacakmış. İki çocuk sahibi. 500 milyon alıyor. Bu paraya ev kirası veriyor, iki çocuk okutuyor, kalanı ile de geçiniyor. Adam anlattıkça anlatıyor. Neredeyse varımı yoğumu adama aktaracağım. Öyle dertli, öyle çaresiz ki Adamı bırakmak istemiyorum. O anlattıkça rahatlıyor. Ben de kös kös dinliyorum. Çözüm hiç yok. "Tamam, geçer kardeşim, hallederiz" deyip duruyorum. Acaba neyi, hangisini çözümleyeceğim, neyin çaresine bakacağım. Sadece dinliyorum, hepsi bu. Sonra omuzları düşüp, gitti. Giderken binbir teşekkür. Cebinden sarkan bir at yarışı kuponu. Neredeyse koca adam elimi öpecek. "Amca yapma ben ne yaptım ki. Sadece dinledim. 
     Evet öyle gitti işte. Yine dertleri ile yaşayarak Kordon’da kayboldu. Sonra bir proje mühendisi geldi. İsmi İsmail Saka. Adam belli entelektüel. Laf yetiştirmek, yanıt vermek mümkün değil. Onun derdi de hortum "Biz mi hortumladık Halil Bey " Hep Galatasaray yazarım, ama ilk kez gazeteci olarak hortum muhabbetine katılıyorum. Yanıtım hep aynı "Doğru kardeşim". Adam gözlerimin içine bakıyor. Bir şeyler söyleyeyim rahatlasın diye. Ne gezer. Ama onun dertleri, bizim dertlerimiz değil mi 
     Buralara kadar geldik. Sporsuz elbette olmaz. Aman beyler dikkat. İzmir’de futbol ölüyor. Parasızlık artık doruk noktada. Kulüpler battı batıyor. Birkaç işadamı Altay’ı, Göztepe’yi ve Karşıyaka’yı ayakta tutuyor. Diğerleri aç biilaç.. Kemal Zorlu bir süre önce "Gelin birleşelim. İzmirgücü’nü yaratalım" diye bir öneri getirmiş. Herkes "aman" demiş. Kimse camiasına toz kondurmuyor. Kordon’daki spor yazarından naçizane bir tavsiye "Aman hemen birleşin. Metin Oktay’ın doğduğu Damlacık Spor Kulübü yok olmuş bile. Sizler de sıraya girmeyin"... 
     



 SPOR 

























</TEXT>
</DOC>
