<DOC>
<DOCNO> 6091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sondun01.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Kudüs'te Türk insanının kabul edeceğini ben de kabul edeceğim" 
</HEADLINE>
<TEXT>

     Filistin Devlet Başkanı Yaser Arafat, Ortadoğu barış sürecinin devam edip etmeyeceğinin İsrail'e bağlı olduğunu, kendilerinin ''bekle gör'' politikası izlediklerini belirterek, bu bekleme süresinin belki 1, belki 6 hafta süreceğini söyledi. 
     Arafat, Gazze'deki konutunda kabul ettiği Türk gazetecilerin soruları üzerine Filistin tarafı olarak barış sürecini devam ettirmekte ısrarlı olduklarını belirterek, İsrail'in yanıtını beklediklerini söyledi. 
     Barış müzakelerinde nereye geldiniz'' sorusu üzerine Arafat, ''Bu zaten Taba'da resmen açıklandı. Umarım ki takibini yapabiliriz'' dedi. İsrail'in yeni başbakanı Ariel Şaron'un yeni bir barış planı olduğuna dair haberlerin hatırlatılması üzerine Arafat, ''Evet, biz de İsrail'in Kudüs'e ilişkin yeni şartlar öne sürdüklerini medyadan takip ediyoruz. Neler olacak göreceğiz'' diye konuştu. Arafat, Oslo sürecinin ''ölü olup olmadığı'' sorusuna, ''Hayır, ölü değil'' yanıtını verdi. 
     Arafat, bir gazetecinin, ''Sizin elinizi sıkmayı reddeden Şaron'un elini sıkacak mısınız '' sorusu üzerine, ''Unutmayın, ben Beyaz Saray'da Rabin'in elini sıkmıştım'' dedi. 
     Ariel Şaron'un ''kötü'' bir görünümünün olduğunun hatırlatılması üzerine Arafat, ''Biz kişilerle değil, İsrail hükümeti ve İsrail halkıyla muhatap oluyoruz'' ifadesini kullandı. 
     Arafat, ''Barıştan kim korkuyor '' sorusuna, ''Ben değil. Bunu diğer tarafa sormayın'' yanıtını verdi. 
     Arafat, Kudüs'ün önemli bir sorun olduğuna dikkat çekilmesi üzerine, Türkiye'ye atıfta bulunarak, ''Türk insanının kabul edeceğini ben de kabul edeceğim. Bunu Cumhurbaşkanınıza, Başbakanınıza ve Dışişleri Bakanınıza açıkça belirttim'' dedi. 
     Tam bağımsız Filistin Devleti'nin kurulmasının ne zaman mümkün olabileceğine ilişkin soru üzerine Arafat, bunun sadece kendisine bağlı olmadığını, buna merkez konseyinin karar verebileceğini söyledi. 
     Arafat, Şaron'un Kudüs'e ilişkin planlarının hatırlatılması üzerine de bu planın, sadece kendileri tarafından değil, Arap dünyası ve İslam ülkeleri, Hıristiyanlar ve BM tarafından da kabul edilmeyeceğini kaydetti. Yaser Arafat, Filistin halkının, Kudüs'ün Arap ağırlıklı doğu kesimini asla Filistin yönetimine bırakmak istemeyen Şaron'un iktidara gelmesinin ardından karamsarlığa kapıpıp kapılmadığı sorusunu yanıtlarken şunları söyledi 
     'Biz Filistinliler olarak, son yüzyılın başlarından itibaren şiddetle karşı karşıyayız. Ama bütün bunlara rağmen hala buradayız. Burası bizim kutsal topraklarımız. İnsanlarımız tarihini ve dinini unutamaz.'' 
     Filistin lideri Yaser Arafat, Türkiye'nin İsrail ile ilişkilerinin iyi olduğunu ve bu çerçevede Türkiye'den İsrail'i barış yapmaya zorlamasını beklediklerini kaydetti. 




</TEXT>
</DOC>
