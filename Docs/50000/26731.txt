<DOC>
<DOCNO> 26731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/guncel/agun.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ani’de dua edip gittiler 
</HEADLINE>
<TEXT>

Ermeni asıllı ABD'li konuklarımız, hem insanlarına hem yemeklerine hayran kaldıkları Türkiye'ye, Ani Harabeleri'ndeki ayinle veda etti 
     AYŞEGÜL SÖNMEZ Kars 

     ABD'den gelen 150 kişilik Diaspora Ermeni grubunun Türkiye'deki son durağı Kars'tı. Grubu Kars'a girişinde Kafkas Folklor Ekibi karşıladı. Ermeni grup, Belediye Başkanı Naif Alibeyoğlu ile Kafkas dansı yaptı. Ermeni ve Türk halklarının kardeşliği adına bir leylak ve iki gül ağacı dikildi. Washington St. Mary Kilisesi Papazı Virtanes Kalaycıyan, "Yolculuğumuz boyunca harika karşılandık. Tüm geziden çok memnun olduk. Kendimizi evimizde hissettik. Bunun sebebi bu ülkenin insanlarıydı. Zaten var olan iyi ilişkimiz daha da sıcak hale geldi" dedi. 
     
     'Peynirleriniz muhteşem' 
     Türkiye'de yaşadıklarını anlatan Baykar Tatosyan, Doğu'da insanların yokluğa h l gülümsemesinin bir mucize olduğunu belirterek, izlenimlerini şöyle aktarıyor "Gittiğimiz her yerde şaşırtıcı güzellikte manzaralarla karşılaştık. İnsanların misafirperverliği, yemeklerin lezzeti muhteşemdi. Kola yerine ayran içtik, ekmek yerine pide yedik. Dünyanın en lezzetli peynirlerini Kars'ta tattım." Tatosyan'ın en çok dikkatini çeken şeyse cep telefonları olmuş. Bu şaşkınlığını şöyle aktarıyor Tatosyan 
     
     Tatosyan'ın 'cep' şoku 
     "Ev ya da bir kulübe olsun, mutlaka bir televizyon var. Bir başka ilginçlik de, ABD'de bile göremediğim bir şey. Hem şehirlerde, hem köylerde herkesin bir mobil telefonu var. ABD'de bu kadar telefon yok." Anne Marie Norehad de, görüşlerini şöyle aktarıyor "Talas'ta babamın okuluna gittim. Belki şimdi her şey çok değişik ama yine de farklı bir duygu. Orada bir kiliseye gittik, yıkılmıştı. Eski halini düşünmek de keyif verici. Cami ve kiliseleri halkla gezdik. İnsanların yerde yemek yemesi de ilginç geldi." 
     
     Babasının küllerini döktü 
     Andreu Tarayan da, geçen hafta kaybettiği babasının vasiyetini yerine getirdiği için çok mutlu "Bu gezide çok önemli bir şey yaptım, kendimi çok rahatlamış hissediyorum. Geçen hafta ölen babamın vasiyeti, cenazesinin yakılıp, küllerinin, doğduğu yer olan Tokat'a dökülmesiydi. Ben de bu vasiyeti yerine getirdim. Şimdi çok mutluyum." Ermeni grup dün Ermenistan'ın başkenti Erivan'a geçti. 
     
Ermenistan suçüstü yakalandı      SALİH ŞAHİN Kars DHA 

     Ermeni grubun Kars ziyareti sırasında ilginç bir olay yaşandı. Türkiye - Ermenistan sınırındaki Ani Harabeleri'ni gezen grup, sınırı çizen Arpaçay Nehri’ni ve sınırın Ermenistan tarafını bir süre seyretti. Daha sonra katedralde mum yakıp dua eden grup, saat 12.15'te 150 metre uzaklıktaki Ermenistan'ın taşocağından peş peşe patlatılan dinamitlerin gürültüsüyle irkildi. Ermenistan'ın, faaliyetlerini durdurduğunu açıkladığı ocakta dinamitlerle çalıştığına ABD'liler de şahit olurken Kalaycıyan, "Bu olayın bir daha olmaması için gerekenleri yapacağız" dedi. 
     



 GÜNCEL 



















</TEXT>
</DOC>
