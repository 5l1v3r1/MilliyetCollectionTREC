<DOC>
<DOCNO> 21782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo03.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Galatasaray'a hazırlanıyor 
</HEADLINE>
<TEXT>

     Gaziantepspor, Avrupa Şampiyonlar Ligi vizesi alabilmek için yapacağı Galatasaray karşılaşmasının hazırlıklarını sürdürüyor. Sakatlığı süren Mustafa ve Fatih'in belirsizliği ise teknik kadroyu düşündürüyor. 
     Teknik direktör Sakıp Özberk, yaptığı açıklamada, artık hata yapmak gibi bir lükslerinin olmadığını, Galatasaray ve ardından da Erzurumspor karşılaşmalarını kazanarak Avrupa Şampiyonlar Ligi'ne katılmayı amaçladıklarını söyledi. 
     Kalan 2 karşılaşmayı kazandıkları takdirde Avrupa Şampiyonlar Ligi, 1 puan almaları durumunda ise UEFA Kupası'na katılmayı garantileyeceklerini anlatan Özberk, ''Gaziantepspor gurur duyacak bir mücadele veriyor'' dedi. 
     Gaziantepspor'un uzun lig maratonunda diğer takımlardan daha fazla ter döktüğünü savunan Özberk, ''Çok şanssız dönemler geçirdik, hesapta olmayan puanlar yitirdik. Ancak mücadeleden vazgeçmeden bu noktaya geldik'' diye konuştu. ''Rakip Galatasaray yaralı geliyor. Çok güçlü ve oyuna etki edecek boyuncuları var. Ama bizim de onlardan eksik tarafımız yok, fazlamız var'' diyen Özberk, şöyle devam etti 
     ''Oyuncularım inançlı ve hırslı. Döktüğümüz terin, verdiğimiz emeğin karşılığını alacağımıza inanıyoruz. Tecrübeli Galatasaray karşısında bir kazaya uğramadan yolumuza devam etmek istiyoruz.'' 
     Yönetimle uyum içinde çalıştığını ve hiçbir sorun yaşamadıklarını anlatan Özberk, yönetimin transfer konusunda verdiği mesajları aldığını bildirdi. 
     Kulüp başkanı Celal Doğan ile her zaman sevgi ve saygı çerçevesinde bir ilişkileri olduğunu vurgulayan Özberk, sözlerini şöyle tamamladı 
     'Kulüp de mesajını verdi ben de. Buna eklenecek artık birşey yok. Sezon bittiğinde oturup konuşuruz. Sabırlı bir insanım, beklemeyi bilirim. Hiçbir zaman yönetim aleyhine konuşmadım. Yönetim beni istiyorsa çalışırım, istemiyorsa giderim. Gaziantepspor ve Gaziantep ile ilişkim bozulmaz. Ortamı fazla gerginleştirmenin kimseye yararı yok. Her sözden bir anlam çıkarmanın kimyese yararı yok. Bizden daha huzurlu takım da göremiyorum.'' 
     Kulüp başkanı Celal Doğan ise takımının oynadığı oyun ve bulunduğu yer itibarıyle Avrupa Şampiyonlar Ligi'ne çıkmayı çoktan hak ettiğini savundu. 
     Galatasaray ile yapacakları karşılaşmanın Türkiye'ye örnek olmasını istediğine dikkati çeken Doğan, sözlerini şöyle sürdürdü 
     ''Herşeye rağmen şampiyonluk, herşeye rağmen başarı için her aracı kullanarak başarılara ulaşmak hedefimiz değil. Yıllardır Gaziantepspor'da herşeye rağmen fair-play anlayışını sergiledik. Taraftarımız da bunun en güzel örneğidir. Galatasaray'ı krallar gibi karşılayıp, arslanlar gibi yeneceğiz. Teknik kadro ve futbolculara güveniyorum. Gaziantep halkına Avrupa Şampiyonlar Ligi heyecanını yaşatacağımıza inanıyorum.'' 
     Bu arada Galatasaray karşılaşmasının bilet ücretleri, numaralı tribün 50, maraton tribünü 5 ve kale arkaları ise 2 milyon lira olarak belirlendi. 







</TEXT>
</DOC>
