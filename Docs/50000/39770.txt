<DOC>
<DOCNO> 39770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/spor/spo03.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu freni 
</HEADLINE>
<TEXT>

Galatasaray’da, Jardel’in Sporting Lizbon’a transferine karşılık verilen Mpenza ve Sphear’a Rumen teknik adam karşı çıktı. Başkan Mehmet Cansun kendisini ikna etmek için devreye girdi 
     HALİL ÖZER 

     Tartışma çıktı 
     SARI-Kırmızılı kulüpte, Jardel’in transferinde bir türlü son nokta konulamıyor. Bu kez de transfer Lucescu engeline takıldı. Brezilyalı golcüye karşılık 5.8 milyon doların yanı sıra verilen Horvath’a sıcak bakan Rumen hoca, Mpenza ve Sphear’a ise karşı çıktı. Lucescu’nun, "Bu oyuncuların forma giyeceği bile belli değil. Bu kadar paraya yazık" dediği, görüşmeler sırasında yönetim ile arasında tartışmaların yaşandığı bildirildi. 
     
     Sorun çözülecek 
     BAŞKAN Mehmet Cansun, bu gelişmeler üzerine devreye girip, Lucescu’yu ikna etmek için harekete geçti. Cansun bu sabah tecrübeli hoca ile görüşüp, sorunu çözmeye çalışacak. Yöneticiler, sorunların çözülüp, imzaların gerçekleşeceğini söylediler. Öte yandan Horvath, Mpenza ve Sphear’ın menajerlerinin dünkü görüşmelerde fiyat artırmaları, bir ara transferi çıkmaza soktu. Üç futbolcu daha sonra yumaşadı ve daha önceki rakamları kabul etti. 
     
Fleurquin imzaladı      GALATASARAY yönetimi, Jardel’e karşılık Sporting Lizbon’dan alınan iki futbolcunun transferini çözemezken, Uruguaylı Fleurquin’e imzayı attırdı. Avusturya’nın Strum Graz takımında orta sahada forma giyen 26 yaşındaki futbolcu ile bir yıllık kiralık sözleşmesi yapıldı. Fleurquin’in sekiz kez de milli formayı giydiği bildirildi. 
     
Jardel beklemede      GALATASARAY Başkanı Mehmet Cansun’un, bugün Teknik Direktör Mircea Lucescu ile yapacağı zirvenin ardından Jardel’in transferi netlik kazanacak. Görüşmeler sonunda Lucescu’nun iki futbolcunun alınmasına vize vermesi halinde Jardel de imzayı atacak. Brezilyalı golcü, Lizbon’da Sportingli taraftarlar tarafından adeta krallar gibi karşılandı. Öte yandan Genel Sekreter Sinan Kalpakçıoğlu, Sporting’den 5 milyon 800 bin dolarlık teminat mektubunu almak için Portekiz’e gitti. 
     
Devler Aria’yı tercih etti      GALATASARAY ve Fenerbahçe, göğüs reklamı konusunda Aria ile anlaşma yaptı. Teklifleri değerlendiren Sarı - Kırmızılı yöneticiler tercihlerini Aria’dan yana kullandılar. Fenerbahçe de Telsim ile olan göğüs reklamı anlaşmasını fesh edip, Aria ile sözleşme imzaladı. Sarı - Lacivertliler, Aria’dan 3 milyon doların yanı sıra başarılara göre ekstra prim alacaklar. 
     
Bacau sınavı      GALATASARAY bugün Romanya’nın 2. Lig takımlarından Bacau ile hazırlık maçı yapacak. Teknik Direktör Lucescu, saat 20.00’de başlayacak karşılaşmada yedek oyunculara şans verecek. Öte yandan Romanya’da 2.5 milyon dolarlık mükemmel bir spor okulu yaptıran Popescu dün tesisin açılışını gerçekleştirdi. 
     



 SPOR 




























</TEXT>
</DOC>
