<DOC>
<DOCNO> 20636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/spor/spo02.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli noktayı koydu 
</HEADLINE>
<TEXT>

Fenerbahçe Teknik Direktörü, sezon sonunda ayrılacağı yolundaki dedikodulara açıklık getirdi, "Üç yıl daha görevimin başındayım. Yapacağımız daha çok iş var. Zamanı gelince ben zaten bırakacağım" diye konuştu 
     YUSUF KOBAL 

     SARI - Lacivertli takımın hocası, sözleşmesi devam etmesine rağmen son günlerde ortaya atılan ayrılacağı yönündeki haberlere yanıt verdi ve üç yıl daha Fenerbahçe'de görev yapacağını söyledi. Mustafa Denizli, "Bir gün elbette bu takımdan ayrılacağım. Ama bu sezon sonu olmayacak. Yapacağımız daha çok iş var" diye konuştu. 
     ŞAMPİYONLUĞA yürürken bu tür dedikoduların kasıtlı yapıldığını iddia eden Mustafa Denizli, "Bizi yıpratamayacaklar. Biz de yıpranmayacağız. Bana ve takımıma sevgi selinin olduğu bir dönemde böyle şeylerin ortaya atılması düşündürücüdür" dedi. Tecrübeli teknik adam kimsenin kalıcı olmadığını, zamanı gelince zaten gideceğini sözlerine ekledi. 
     DENİZLİ, daha yeni takım olmayı başardıklarını kaydetti, "Birlik ve beraberlik içinde yolumuzda ilerliyoruz. Ancak bunu istemeyenler gereksiz söylentiler çıkarıyorlar" ifadelerini kullandı. Deneyimli teknik adam, hayatında ikinci kez yeni bir takımın başına geçtiğini belirtti ve "Benim kurduğum ekiplerin başarıları unutulmaz" dedi. 
     
Oksijen takviyesi      FENERBAHÇE, Erzurum deplasmanında rakipten çok yüksek rakımdan çekiniyor. Sarı - Lacivertliler Erzurum'dan daha alçak olan Yozgat'ta yaşadıklarını düşünüp birinci çare olarak bu şehire geç gitmeyi tercih etti. Böylece hava basıncından daha az etkilenmeyi hedefleyen Fenerbahçe karşılaşma sırasında oyuncuların nefesini açmak için oksijen tüpü bulundurmayı da kararlaştırdı. Ayrıca oyunculara özel mönü de uygulanacak. 
     
Aziz Yıldırım'dan 600 milyar daha      BAŞKAN Aziz Yıldırım, Fenerbahçe için cebinden para vermeye devam ediyor. Sarı - Lacivertli kulübün alacaklarını tahsil etmekte güçlük yaşaması üzerine Denizlispor'a olan 763 milyar borç ödenirken, bu paranın 600 milyarını Başkan Yıldırım karşıladı. 
     GÖREVE geldiği günden bu yana cebinden para harcayarak kulübün ekonomik krize girmesini engelleyen Yıldırım, Yusuf'un transferi nedeniyle uzun süredir Denizlispor'a ödenemeyen borcu da verdi. Yıldırım bu davranışıyla kulübe yine raha bir nefes aldırttı. 
     
Fıkra gibi doğum günü      FENERBAHÇE'NİN milli kalecisi Rüştü, yaş gününde yatağa düştü. Rüştü'ye Samandıra tesislerinde serum bağlanırken takım arkadaşlarının tecrübeli file bekçisi için bir restaurantta düzenlediği yemek de ilginç bir törene sahne oldu. Yemeğe katılamayan Rüştü'yü telefonla arıyan Teknik Direktör Mustafa Denizli, pastasını kesmek için Ogün'e vekalet vermesini istedi. Rüştü'nün yerine doğum günü pastasını kaptan Ogün kesti ve arkadaşları milli kalecinin bu mutlu gününü kutladı. 
     
Önce şampiyonluk, sonra transfer      FENERBAHÇE'NİN beş yıldızı Rüştü, Rapajiç, Mirkoviç, Lazetiç ve Johnson kendilerine yapılan transfer tekliflerini geri çevirdiler. Sarı - Lacivertli futbolcular, şu anda şampiyonluktan başka bir şey düşünmediklerini ifade ettiler, "Bu kritik dönemde hiçbir kulüple görüşemeyiz. 31 Mayıs'a kadar hayatımızdaki herşeyi durdurduk" diye konuştular. 
     RÜŞTÜ Deportivo la Coruna’nın, Rapajiç Fiorentina'nın, Mirkoviç New Castle United'ın, Lazetiç Lazio'nun, Johnson'un da Anderlecht'in yaptığı transfer önerilerini şimdilik rafa kaldırdı. Beş yıldıza Avrupa'nın daha birçok kulübünün ilgi gösterdiği belirtilirken, oyuncuların bu davranışı camiada büyük memnunlukla karşılandı. 
     



 SPOR 
























</TEXT>
</DOC>
