<DOC>
<DOCNO> 18912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/siyaset/siy10.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Derviş, Kutan'a programı anlatacak 
ABDULLAH KARAKUŞ Ankara 
     FP Genel Başkanı Recai Kutan'ın muhalefetle görüşmediği gerekçesiyle eleştirdiği Kemal Derviş, ekonomik programı anlatmak için Kutan'dan randevu talebinde bulundu. Ancak talep FP'de, "Kutan, bu vakitten sonra Derviş'le görüşmesin" tartışmasına neden oldu. Derviş'in ABD'ye gitmeden önce Kutan'dan randevu istediği, ancak tarih konusunda anlaşma olmadığı için görüşmenin Derviş'in ABD dönüşüne sarktığı öğrenildi. 
     
     Menderes Ecevit Bahçeli'ye benzedi 
ANKARA ANKA 
     DYP İstanbul Milletvekili Aydın Menderes, partisinin kongresinde Bülent Ecevit'in "heyecanının" kalmadığının görüldüğünü savunurken, giderek MHP Genel Başkanı Devlet Bahçeli'ye benzediğini ileri sürdü. DYP Ankara İl Kadın Kolları'nın düzenlediği toplantıda DSP'nin dün gerçekleştirdiği kongresine değinen Menderes, Ecevit'in kongrede Türkiye'nin önüne hedef koyamadığını ifade ederek, "Ecevit, giderek Başbakan Yardımcısı Devlet Bahçeli'ye benzemekte. O da az konuşmanın yolunu tutmakta" dedi. 
     
     Tantan, Özkan, Türk ve Durmuş’a kına 
     İnsan Hakları Derneği İHD Ankara Şubesi üyeleri, ölüm oruçlarına karşı devletin duyarsızlığını protesto etmek için Başbakan Ecevit, İçişleri Bakanı Sadettin Tantan, Adalet Bakanı Hikmet Sami Türk ve Sağlık Bakanı Osman Durmuş’a kına gönderdi. İHD Ankara Şube Başkanı Lütfi Demirkapı, "Bir ülkede insan hakları savunucularının feryatları göğe yükseliyorsa, o ülkede bir şey oluyor. Ölüm oruçlarında devlet vatandaşlarıyla pazarlık yapıyor. Bu ülke kimsenin babasının çiftliği değil. Yaşam hakkına saygı duymaları için Ecevit’e, Ecevit’ten sorumlu Hüsamettin Özkan’a, Tantan’a, Türk’e ve Durmuş’a kına gönderiyoruz" dedi. 
     
     Almanya, eğitimli Türkler’i bekliyor 
     Almanya Çalışma ve Sosyal Düzen Bakanı Walter Riester, önümüzdeki günlerde Türkiye’den telekomünikasyon ve ileri teknoloji alanlarında üniversite mezunu kalifiye eleman göçü için düzenleme yapacaklarını açıkladı. Konuk Bakan, Çalışma ve Sosyal Güvenlik Bakanı Yaşar Okuyan ile birlikte Konrad Adenauer Vakfı’nca düzenlenen "Türk İşgücü Göçünün 40. Yılında Alman - Türk İlişkileri" konulu panele katıldı. Buradaki konuşmasında yeni hazırlayacakları düzenleme ile üniversite mezunu Türkleri Almanya’ya kabul edeceklerini anlatan Riester, ülkelerine gelmek isteyen Türklere yönelik ABD’de uygulanan yeşil kart benzeri bir düzenleme hazırlanacağını da belirtti. 
     



 SİYASET 

















</TEXT>
</DOC>
