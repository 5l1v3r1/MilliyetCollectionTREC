<DOC>
<DOCNO> 35965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/guncel/gun08.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Veli Göçer yine göçürecek mi 
</HEADLINE>
<TEXT>

ÇAPRAZ ATEŞ 
     PERVİN METİN 

     Veli Göçer’in müteahhitliğini yaptığı binaların 17 Ağustos depreminde çökmesiyle çok sayıda insan öldü. Kamuoyu buna büyük tepki gösterdi ve Göçer tutuklandı. Arkasından da serbest bırakıldı. Önceki gün, karşılıksız çek vermekten tekrar gözaltına alınarak yargı önüne çıkarılan Göçer, serbest bırakıldı. Göçer, mahkeme çıkışında, "yeniden müteahhitliğe dönebilirim" dedi. Veli Göçer, yeniden müteahhitlik yapabilir mi İşte uzmanların görüşleri... 
     
     Bülent Tuna Mimarlar Odası G.Sekr. 
Asmanın gereği yok      Veli Göçer’in müteahhitlik yapmasında yasal olarak bir engel yok. Önemli olan Göçer ve benzerlerinin, rahatlıkla bu işi yapabilmesidir. 17 Ağustos depremi bunu ortaya çıkardı. Dün bakkal dükkanı işletirken, bugün müteahhitlik yapanlar var. Sadece Veli Göçer’i asmanın gereği yok. Depremde bir tek Veli Göçer simge oldu. Ancak, suç sadece onun üzerinde kalmamalı. Müteahhitlik müteşebbis işidir. Sadece mimarlar, mühendisler yapsın’ da denemez. Ancak, sektörde işin hakkını verebilen, gereklerini yapabilen işadamları olmalı. Beceremeyenler bu işe soyunmamalı. Bunun için de müteahhitlik sisteminin yeniden düzenlenmesi gerekli. 
     
     Nurcan Taşpınar Depremzede Derneği 
Meslekten men edilsin      Veli Göçer’in meslekten tamamen men edilmesi gerekirdi. Deprem sırasında onun yaptığı evler çöktü, yüzlerce insan öldü. İnşaatlarında büyük hatalar vardı. O nedenle bu işi bir daha yapması kesinlikle engellenmeli. Onun müteahhitliğe başlaması diğerlerinin de işlerini ciddiye almamasına yol açar. Müteahhitleri sağlıksız binalar inşa etmeye yönlendirir. Bu anlayış sürüp gider. Bu konuda verilen cezaların caydırıcı olması şart. Deprem bölgesinde ölüme neden olan herkesin yargılanmasını istiyoruz. İmar afları, plansızlık, denetimsizlik, malzeme hırsızlığına yetkililer izin vermemeli. Bu konuda Türkiye Mimarlar ve Mühendisler Odaları Birliği’ne TMMOB yetki verilmesi taraftarıyız. 
     
     Ergin Cinmen Avukat 
Daha tehlikeliler var      Müteahhitlerin bir meslek kuruluşları olmalı ve kurallara bağlanmalı. Müteahhitlik yapılmasını kimse yasaklayamaz. Çünkü, bu konuda yeterli bir düzenleme yok. Dünyanın hiçbir yerinde düzenleme olmadığını farzetsek bile, deprem bize gösterdi ki, Türkiye’de bir düzenleme yapmak şart. Belki Veli Göçer’den daha tehlikeli olanları var. Göçer gibiler müteahhitlik yaparsa, sonucunun nelere mal olacağını hep birlikte gördük. İnsanların canıyla oynanıyor ve engel olabilecek hukuk kuralları yok. 
     
     Cemal Gökçe İnşaat Mühendisleri Odası 
Amaçları sadece para      Veli Göçer’in yeniden bu işi yapması doğru değil. Biraz sermayesi olan müteahhitlik yapıyor. Amaçları sadece para kazanmak. Göçer de bu anlayışla hareket ettiğinden dolayı, hatalı yapılar inşaa etmekte bir sakınca görmedi. Binaların içinde insanların yaşayacağını hiç düşünmedi ve yapıların hepsi yerle bir oldu. Onun gibilerinin bu işi yapması engellenmezse, benzer sonuçları daha çok yaşarız. Müteahhitlik bilgi, beceri ve sorumluluk ister. Müteahhitlikte bazı kıstaslar aranması gerektiği konusunda oda olarak yıllarca çalışmalar yaptık. Ne var ki ülkeyi yönetenler bizi dikkate almıyor. 
     



 GÜNCEL 
















</TEXT>
</DOC>
