<DOC>
<DOCNO> 30065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yasam/yas08.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
69 yıl sonra kavuştular 
</HEADLINE>
<TEXT>

Doğduklarında ayrılan üçüzler hiç görüşmedikleri halde neredeyse aynı davranışları göstermişler... 
     DIŞ HABERLER SERVİSİ 

     İngiltere'de doğduktan bir süre sonra üç aileye evlatlık verilen ve 69 yıl sonra ilk kez buluşan üçüz kardeşler 'İnsan yapısını genetik miras mı, çevresel etkiler mi belirler ' tartışmasında, genler lehine ilginç bir örnek oluşturdu. Bilim adamları, üçüzlerin farklı ortamlarda büyümelerine karşın her iki kız kardeşin de birbirinden habersiz olarak kadın hakları savunucusu olmasını, 'genetik faktörlerin sosyal davranışların gelişmesinde etken olduğu' şeklinde yorumladı. 
     18 Mayıs 1932'de Kent'te dünyaya gelen Florence, John ve May adlı üçüzler annelerinin ertesi gün ölmesi üzerine üç aileye evlatlık verildi. Bebekleri alan aileler üçüzlerin adlarını Gill, David ve Helena olarak değiştirdi. Bebekler birbirlerinden uzakta Dartford, East Yorkshire ve Devon'da büyüdü ve birbirlerinden hiç haberleri olmadı. 
     
     Ve bir tesadüf... 
     Ancak David evlendikten sonra olayların akışı değişti. David'in karısı Margaret, kocasının doğum kayıtlarını inceleyince bir sürprizle karşılaştı. Gelen kayıtta David'in doğum günü ve tarihinin yanı sıra doğum saati de belirtilmişti. Doğum saatleri incelenince kocasının annesinin 07 45, 11 00 ve 11 50'de üç ayrı doğum yaptığı ortaya çıktı. 
     Ve uzun araştırmaların ardından 3 kardeş önceki gün gözyaşları arasında 69 yıllık hasrete son verdiler. 
     Üçü de birbirinden ayrı yerlerde büyümüşlerdi ama kız kardeşler buluşmaya beyaz bluz ve sandalet giyerek geldiler. Ayrıca ikisi de elişi ve nakış yapmayı seviyordu. Ve ilginçtir her ikisi de kadın derneği başkanlığı yapmaktaydı. 
     



 YAŞAM 

















</TEXT>
</DOC>
