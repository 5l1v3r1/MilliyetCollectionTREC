<DOC>
<DOCNO> 14199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/yasam/yas00.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Köln’de maganda dehşeti 
</HEADLINE>
<TEXT>

Kırmızı ışıkta start alan Türk gençleri, belediye başkanının oğlunun ölümüne, yedi kişinin de yaralanmasına yol açtı 
     HAYRİ DİZERKONCA Frankfurt 

     Almanya’nın Köln kentinde Türk gençlerinin otomobille hız merakı, bir kişinin ölümüne, yedi kişinin de yaralanmasına yol açtı. Ölen kişinin, Köln Belediye Başkanı Fritz Schramma’nın 31 yaşındaki oğlu Stefan olduğu öğrenildi. 
     Habsburgerring caddesi üzerinde iki gün önce saat 19.30 sıralarında, kırmızı ışıkta bekleyen ve içinde Türk gençlerinin olduğu iki otomobil, yeşil ışığın yanmasını beklemeden tam gaz vererek hareket etti. Araçlardan biri, yola çıkmaya hazırlanan Skoda marka bir araca çarptı. Bu araç da, karşıdan karşıya geçmek için bekleyen yayaların üzerine sürüklendi. Aracın yayaların arasına girmesi sonucu, Stefan Schramma ölürken, kız arkadaşı ağır yaralı olarak tedavi altına alındı. Köln’deki Türkler arasında da büyük üzüntü yaratan olayın soruşturmasının sürdüğü belirtildi. 
     
     Başkan’ın büyük acısı 
     Kazaya neden olan Türk gencinin kullandığı BMW marka otomobil, polis ve itfaiyenin yardımıyla olay yerinden çekildi. Belediye Başkanı Fritz Schramma oğlunun kaybıyla sarsıldı. Polis, iki Türk sürücünün kimliklerini tespit etti, ancak isimlerini açıklamadı. Gençlerin alkol testinden "temiz" çıktığını bildiren polis, kaçma ihtimali olmadığı için, ilk ifadelerini aldıktan sonra gençleri serbest bıraktı. 
     
     


 YAŞAM 
























</TEXT>
</DOC>
