<DOC>
<DOCNO> 37296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur14.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polislerine bakandan uyarı... 
</HEADLINE>
<TEXT>

     İçişleri Bakanı Rüştü Kazım Yücelen, ceza tatbik edilecek sürücülerin ekip otosuna gönderilmeyeceğini, ceza makbuzu kesilmesi, zabıt tutulması gibi işlemlerin her türlü güvenlik önlemi alınarak, durdurulan ve denetime tabi tutulan aracın yanında tamamlanacağını bildirdi. 
     İçişleri Bakanı Yücelen, ''Trafik Kontrollerinde dikkat edilecek hususlar'' ile ilgili Jandarma Genel Komutanlığı, Emniyet Genel Müdürlüğü ve 81 il valiliğine bir genelge yayımladı. 
     Yücelen, genelgesinde, Türkiye'deki trafik kazaları istatistikleri değerlendirildiğinde, kazalara etki eden faktörlerin başında aşırı hız, hatalı sollama, alkollü olarak araç kullanma, yakın takip, geçme ve geçilme kuralları, kırmızı ışık ihlallerinin geldiğinin görüldüğünü kaydetti. 
     Trafik birimlerinin başarısı konusuna değinen Yücelen, trafik birimlerinin başarısının kontrol edilen araç sayısı ya da ceza uygulanan sürücü sayısına göre değil, sorumluluk bölgelerindeki trafik kazaları ile kaza sonucunda meydana gelen maddi hasar, ölüm ve yaralanmalardaki artış ve azalış durumuna göre belirleneceğini ifade etti. 
     Resmi araçların durumu 
     Trafik zabıtasınca yapılacak kontrollerin, kural ihlallerinin sık yapıldığı yerlerde sadece sürücülere ceza kesme yönünde değil, kural ihlali yapılmadan bunu önlemeye yönelik, uyarıcı ve eğitici nitelikte olacağını belirten Yücelen, genelgesinde trafik zabıtasının dikkat edeceği konuları şöyle sıraladı 
     ''Başta vali ve kaymakamlarımız ile il jandarma komutanları ve il emniyet müdürleri olmak üzere, trafikten sorumlu diğer sıralı amirlerce personel her aşamada denetlenecek, motivasyona önem verilecek, zabıta-halk ilişkileri güçlendirilecek. Personel vatandaşa karşı kibar davranılması, görev harici gereksiz sorular sorulmaması, tartışmaya neden olabilecek davranışlardan kaçınılması konularında ikaz edilecek ve bu konular sıralı amirlerce denetlenecektir. Yasada belirtilen geçiş üstünlüğü dışında, trafik ekip sürücüleri tüm vatandaşlarımıza örnek olacak ve kesinlikle kural ihlali yapmayacaklardır. Kural ihlali yapan gerek zabıta gerekse diğer resmi araç sürücüleri hakkında mevzuat hükümleri çerçevesinde gerekli suç veceza tutanağı tanzim edilecektir. 
     Görevli personelimiz ile denetlenen araç sürücülerinin can ve mal güvenliklerinin temini için trafik kontrolleri her iki yönden gelen araç sürücülerinin rahatlıkla görebileceği şekilde görüş sahası müsait cep içerisinde yapılacaktır. 
     Uyarıcı ve yönlendirici ışıklı işaret ve ikaz lambaları ile trafik konileri kullanılmak suretiyle kontrol mahallinde emniyetli bir kontrol şeridi teşkil edilecektir. 
     İki yönlü trafiği olan karayollarında çift taraflı kontrol yapılmayacak, kontrol mahallindeki yolun diğer şeridi geçişe serbest bırakılacaktır.'' 
     Genelgesinde, gece yapılan kontrollerde mümkün olduğunca ışıklandırılmış alanların seçilmesini isteyen Yücelen, görevlilerin bu kontroller sırasında dur-geç levhası, tepe lambası, benzeri uyarıcı ışıklar ile reflektif yelekleri mutlaka kullanacaklarını kaydetti. 
     Trafik kontrollerinde tespit edilen kural ihlallerinin yanı sıra karayolu trafik güvenliğini tehlikeye düşürecek şekilde yükleme yapan, araç tekniği açısından eksikliği görülen sürücülerin de kontrol mahalline alınacağını belirten Yücelen, ancak, kontrol mahallinde gereğinden fazla araç durdurularak, birikime meydan verilmeyeceğini belirtti. 
     Yücelen, kontrol mahallindeki işlemlerin en kısa zamanda tamamlanacağını, sürücülerle tartışmaya girilmeyeceğini, yapılan konuşmalarda itiraza meydan verilmeyecek şekilde kesin ve kararlı olunacağını, ilgisiz şahısların kontrol mahallinde birikmelerinin önleneceğini de ifade etti. 
     Otoyolda sabit kontrol yok 
     Otoyollarda kesinlikle sabit kontrol yapılmayacağını vurgulayan Yücelen, genelgesinde şunları kaydetti 
     ''Kontroller seyir halinde ve ihbarlı olarak yapılacak, kural ihlali yapan sürücüler turnike çıkışlarında bekleyen çevirme ekibine bildirilecek. 
     Trafik kuralı ihlali tespit edilen sürücülere, yasada karşılığı öngörülen ceza uygulanacak, bir suça birden fazla müeyyide uygulanmayacak, keyfi davranış ve cezalandırmadan kesinlikle kaçınılacak. 
     Trafik kurallarını ihlal nedeniyle durdurulan araç sürücüleri, araçlarından indirilmeden nazik bir şekilde ''iyi günler'' temennisiyle ihlal etmiş olduğu trafik kuralı hatırlatılacak, belgelerinin kontrolünden sonra kontrol edilen aracın yanında trafik cezası uygulanıp daha dikkatli olmaları konusunda bilgilendirilerek uğurlanacak. 
     Bundan böyle, kendisine ceza tatbik edilecek sürücüler ekip otosuna gönderilmeyecek, ceza makbuzu kesilmesi, zabıt tutulması vs. işlemler her türlü güvenlik önlemi alınmak suretiyle durdurulan ve denetime tabi tutulan aracın yanında tamamlanacak.'' 
     
     







</TEXT>
</DOC>
