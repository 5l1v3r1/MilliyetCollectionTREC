<DOC>
<DOCNO> 29156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur07.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'ya ne düştü...Jandarma sabaha kadar arama yaptı... 
</HEADLINE>
<TEXT>

     Antalya'nın Alanya ve Gazipaşa ilçe sınırına yakın olan bölgeye, ''göktaşı'' olduğu iddia edilen ancak şu ana kadar ne olduğu tam olarak bilinmeyen ve yeri de belirlenemeyen bir cisim düştüğü bildirildi. 
     Alanya Demirtaş Jandarma Komutanlığı'ndan alınan bilgiye göre, Antalya'nın Alanya ve Gazipaşa ilçe sınırını oluşturan Toroslar üzerinde bulunan Kaş yaylası bölgesine, dün gece saat 21.30 sıralarında ateş topu şeklinde bir cisim düştü. Yörede yer sarsıntısı gibi hissedilen olay üzerine, Alanya Demirtaş Jandarma Komutanlığı'na ait ekipler sabaha kadar arama yaptı. Aramada, herhangi bir ize rastlanamadığı belirtildi. 
     Jandarma yetkilileri, uçak düştüğü düşüncesiyle bölgede sabaha kadar arama yaptıklarını, sabah saatlerinde durdurulan aramalara bugün yeniden başlanacağını bildirdiler. Alanya ve Gazipaşa yöresindeki görgü tanıkları, Akdeniz üzerinden gelen ve ateş topu şeklindeki cismin, Toroslar üzerinde bir bölgeye düştüğünü, düşme anında da yörede sarsıntı hissedildiğini ifade ettiler. 
     







</TEXT>
</DOC>
