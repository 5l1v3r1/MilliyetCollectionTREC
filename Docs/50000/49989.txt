<DOC>
<DOCNO> 49989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun25.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Operasyon en kısa sürede sona erdirilmeli" 
</HEADLINE>
<TEXT>

     Birleşmiş Milletler BM Genel Sekreteri Kofi Annan, yaklaşan kışa dikkat çekerek, insanlara yardım edilebilmesi ve insani yardım faaliyetlerinin başlatılabilmesi için Afganistan'a yapılan operasyonun en kısa zamanda sona erdirilmesi gerektiğini söyledi. 
     Uluslararası Çalışma Örgütü'nün ILO düzenlediği 1. Dünya İstihdam Forumu'na katılmak üzere geldiği İsviçre'nin Cenevre kentinde bir basın toplantısı düzenleyen Annan, operasyonun uzamasının, terörizmle mücadele için oluşturulan işbirliğini de zedeleyebileceğine dikkat çekti. 
     BM Mülteciler Yüksek Komiseri Rood Luubers'in şu anda bölgede olduğunu ve yarın kendisine bilgi vereceğini anlatan Annan, Afganistan'a yapılan operasyonun, terörizmle mücadelenin sadece küçük bir parçası olduğunu kaydetti. 
     Annan, ''Sorumluların adalet önüne çıkarılması ve benzer olayların tekrar yaşanmaması sağlanmalıdır'' dedi. 
     Afganistan'daki operasyonun BM tarafından yapılmadığını, örgütün böyle müdahalelere yetecek kapasitesinin olmadığını söyleyen Annan, ''ancak bunun mümkün olabilmesini arzularız'' diye konuştu. 
     Güvenlik Konseyi kararlarıyla, terörizmle savaşta gerekli mücadelenin gereken yöntemlerle yapılmasının desteklendiğini belirten Annan, ''BM bu operasyonu dışarıdan da seyretmiyor'' dedi. 
     Afganistan'ın rehabilitasyonu ve Afgan halkının istediği bir yönetimin kurulmasının da devam eden sürecin parçaları olduğunu kaydeden Genel Sekreter, Afganistan'daki yönetimin ülke halkı için de sorun olduğunu, sorunun ancak siyasi yolla çözüleceğine inandıklarını ve Afgan halkının istediği bir yönetimi BM'nin de destekleyeceğini vurguladı. 
     Katar'ın başkenti Doha'da yapılacak Dünya Ticaret Örgütü toplantısının önemine dikkat çeken Annan, ''ilk kez gelişmekte olan ülkelere, önceliklerinde ısrar edebilecekleri bir ortam sunuluyor. 
     Bunu değerlendirmelidirler'' dedi. 
     






</TEXT>
</DOC>
