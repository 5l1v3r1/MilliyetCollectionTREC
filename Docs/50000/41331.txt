<DOC>
<DOCNO> 41331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/ekonomi/eko07.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlanma için vergiler düşürülmeli 
</HEADLINE>
<TEXT>

Vergi Dünyası MUSTAFA ÖZYÜREK 
     2000 yılı başından beri uygulanan stand - by düzenlemesinin kapsamlı bir şekilde revize edilmesi kaçınılmaz görünüyor. 2000 yılı boyunca uygulanan döviz çıpasına bağlı program, Kasım 2000’de ve Şubat 2001’de büyük darbe yemişti. Şubat krizinde döviz çıpası terk edilerek dalgalı kura geçildi. Bu arada dalgalı kur Türk lirasının değerini yarı yarıya düşürdü. 
     Güçlü Ekonomiye Geçiş Programı olarak ilan edilen revize ekonomik program beklenen hedeflere ulaşılmasını sağlayamadı. 
     2000 yılı başından beri değiştirilerek uygulanan IMF destekli program döneminde şunlar yaşandı. 
     Ekonomi 2001 yılının ilk 6 ayında 11.8 küçüldü. Ekonomide İkinci Dünya Savaşın’dan beri en büyük gerileme yaşanıyor. 
     İşsiz sayısı bir milyona yakın düşüş gösteriyor. 
     İç borçlanma faizleri bileşik bazda 80 - 85 civarında seyrediyor. İç borç stoku 96 katrilyon liraya ulaşıyor. 
     Pek çok banka battı. Batmayanların büyük darbeler yediği açıklanan Haziran 2001 bilançolarından anlaşılıyor. 
     Kamunun harcamalarında büyük kısıntıya gitmesine, halkın büyük özveride bulunmasına rağmen ağustos ayı enflasyonu 3.5, yıllık enflasyon 69.6’ya ulaştı. 
     Altı aylık dönemde ihracat 10.2 arttı. İthalat 20 azaldı, bunun sonucu olarak cari işlemler dengesi 530 milyon dolar fazla verdi. İhracatın ithalatı karşılaması oranı 74.7’ye çıktı. Yetkililerin başarı olarak nitelendirdikleri bu durum, TL değerindeki büyük düşüş dikkate alındığında son derece yetersiz. Ayrıca ithalattaki gerileme kapasite kullanımında ve üretimde meydana gelen düşüşün sonucu. 
     Ocak - temmuz 7 aylık dönemde bütçe 12.3 katrilyon açık verdi. Faiz ödemeleri dışında tutulduğunda 8.5 katrilyon bütçe fazlası ortaya çıktı. Kamu borçlarının faizlerini ödeyebilmek için eğitime, sağlığa, sosyal güvenliğe, yatırıma daha az kaynak ayrıldı. Memura, işçiye, emekliye daha az ücret ödendi. Kısaca halk daha da fakirleşti. 
     IMF’nin istekleri tartışılmadan yerine getirilmesine rağmen, ekonomi krizden bir türlü çıkarılamadı, yangın söndürülemedi. 
     Şimdi yapılması gereken, ülkenin ekonomik ihtiyaçlarına göre kendi yaklaşımımızı ortaya koymaktadır. Belli oldu ki dalgalı kur rejiminde ısrar ettiğimiz takdirde ekonomi küçülmeye, kriz derinleşmeye devam edecek. 
     Öyle ise denetimli kur rejimine geçilmelidir. Türkiye 1980’den kur çıpası uyguladığı 2000 yılına kadar denetimli kur politikası uygulamıştır. 
     Ekonomimizi yönetmek, küçülmeyi önlemek, faizleri düşürmek istiyorsak dalgalı kur politikasını terk edip denetimli kur politikasına geçmeliyiz. 
     Ekonomiyi canlandırabilmek için geçici bir süre vergi oranları düşürülmeli, yatırıma dönük kamu harcamaları artırılmalıdır. 
     Piyasaları canlandıracak üretimdeki ve istihdamdaki düşüşü durduracak şekilde program revize edilmediği takdirde, kötüye gidiş hızlanacaktır. 
     



 EKONOMİ 
















</TEXT>
</DOC>
