<DOC>
<DOCNO> 29213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/spor/aspo.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ RAPOR İnönü Stadı, Ahmet Fetgeri ve Süleyman Seba salonlarının olası bir İstanbul depreminde büyük hasar göreceği açıklandı 
</HEADLINE>
<TEXT>
Kartal'a öncü şok 
Deprem, Beşiktaş’a "Geliyorum" diyor. Yıldız Teknik Üniversitesi uzmanlarının hazırladığı rapora göre 25 bin kişilik İnönü Stadı büyük bir tehlikeyle karşı karşıya 
1- İNÖNÜ STADI Son derece tehlikeli boyutlara varan korozyon çatlakları oluşmuştur. Deprem tesiri ile mozaik sıvalar çok kalın yapıldıklarından çatlamalar ve yüzeylerden atmalar şeklinde koptukları görülmüştür. 

2- AHMET FETGERİ Binanın oldukça eski yapı olmasından dolayı önemli derecede korozyon çatlakları vardır. Bu çatlakların her sarsıntıda artması beton kesitini zayıflatacağından yapının çökmesine neden olabilecek niteliktedir. 

3- BJK SÜLEYMAN SEBA Binada giriş yan cephesinde çatlak oluşmuştur. Bodrum kısmının yakınında 45 derecelik çatlak görülmüştür. Arkada 7 metrelik perde duvarında çatlak bulunmuştur ve tehlikeli durum arzettiği gözlenmiştir. 
     Yönetimin ihmali 
     TÜRKİYE’yi derin acılara boğan 17 Ağustos ve 12 Kasım depremlerinden hemen sonra Beşiktaş’ın işbaşında bulunan Süleyman Seba yönetiminin Yıldız Teknik Üniversitesi’ne başvurduğu, tesislerle ilgili durum raporu istediği öğrenildi. Raporun kulübe gönderilmesi ve tehlikeli durumların belirtilmesine rağmen görev süresi dolması nedeniyle yönetimin konuyla ilgilenemediği, yeni yönetimin de tesislerde herhangi bir iyileştirme çalışması yapmadığı ortaya çıktı. 
     
     Profesörlerin imzası 
     YTÜ öğretim üyeleri Profesör Sinan Çağdaş ve Profesör Asım Güralp’in hazırladığı raporla bugüne kadar ilgilenilmediği de bildirildi. 52 yıllık İnönü Stadı’nın bütün dilitasyon bölgelerinde gerek deprem tesiri ile, gerekse atmosfer şartlarından etkilenmeden son derece tehlikeli boyutlara varan korozyon çatlaklarının oluştuğu, deniz tarafındaki eski açıkta ve yeni açıkta 45 derecelik çatlaklar, merdivenlerin alt kısımlarında da korozyon görüldüğü vurgulandı. 
     
     Hemen güçlendirilmeli’ 
     RAPORDA numaralı tribün, kapalı tribün, kalorifer dairesinde ve stadın kolon diplerinde aşınmalar olduğu, stadın ikinci kat seviseyinde de 45 derecelik çatlak görüldüğü ifade edildi. Profesörler, çatlama görülen kolon - kiriş birleşim yerlerinin özel epoksi veya benzeri beton enjeksiyon harçları ile yapıştırılması gerektiğini belirtirken, "Yapının yeni deprem şartnamesine göre gerekli hesapların yapılarak güçlendirilmesi gerektiği kanısındayız" ifadesini kullandılar. 
     
     Salon çökebilir’ 
     AHMET Fetgeri Spor Salonu ile ilgili olarak da raporda şu saptamalara yer verildi "Dış kolonların dip ve üst kısımlarında belirgin olan korozyon çatlakları, hatta beton kopmaları tespit edilmiştir. Sol cephede kolonlarda yine korozyon çatlağına rastlanmıştır. Tribün döşemesinde kolonların bulunduğu kısmın sağ ve sol tarafında döşeme üstünde kılcal çatlaklara rastlanmıştır. Çatlaklar yapının çökmesine neden olabilecek niteliktedir. Salonun çatısı da çökebilir." 
     
     Zemin hareketli’ 
     RAPORDA BJK Süleyman Seba Spor Salonu’na ayrılan bölüm ise şöyle "Arka sol köşede dış istinat perdesi kafi mukavemette olmadığından ve oturduğu zemin deprem etkisi ile sarsıldığından dayanıklılığını kaybetmektedir. Zeminin yatay olarak takviye edilmesi, güçlendirici istinat perdesinin gerekirse mini kazıkla takviye edilerek güçlendirilmesi gerekmektedir. Bu takviye işi çok çabuk yapılmalıdır. Zira zemin hareketi devam etmektedir." 
     



 SPOR 

























</TEXT>
</DOC>
