<DOC>
<DOCNO> 8609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/dunya/adun.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇATLAK DİKTATÖR 
</HEADLINE>
<TEXT>

Öldürülme korkusu içinde yaşayan Irak Lideri Saddam Hüseyin saplantılarının esiri oldu. Tam bir temizlik hastası... Mikrop kaparım’ korkusuyla, kendisiyle görüşecekleri önce duşa sokturuyor. Gecelediği bir yerde bir daha kalmıyor seyahate çıkarken şaşırtmaca amacıyla dört bir yana sahte konvoy gönderiyor... 
     DIŞ Haberler ServİSİ 

     Son 10 yılda gündemden hiç inmeyen Irak Devlet Başkanı Saddam Hüseyin şüphesiz en çok tanınan liderlerin başında geliyor. En yakınlarını dahi gözünü kırpmadan ölüme göndermesinden kendi halkını kimyasal silahlarla kıyıma uğratmasına kadar hemen her yönü ortaya döküldü. Ancak diktatörün iç dünyası ve ruhsal yapısıyla ilgili çok az şey söylendi. Yani, bilinmeyen bir Saddam hep kaldı. "Saddam’ın öteki yüzü"nün bazı unsurlarını Fransız sinemacı Joel Soler, 2 ay boyunca Irak’ta çektiği "Uncle Saddam" Saddam Amca adlı filmle gün ışığına çıkardı. Soler, Iraklı yetkililerden "Irak’taki binaların mimarisi konusunda bir belgesel yapacağı" bahanesiyle izin alarak çektiği bir saatlik filmde, Saddam’ın saplantılarını tanıkların ifadeleriyle ele alıyor. Saddam’ın bilinmeyen yönleri şöyle 
     
46 TANE SARAYI VAR      Saddam’ın zehirleyip öldürttüğü eski baş mimarı Hassam Hadori’ye göre, geleneksel mimari ile modern yapı sanatını birleştiren binaları çok seven Saddam Hüseyin, farklı yerlerde 46 tane, her türlü lüksle donatılmış saraya sahip. Hatta "Saddam City" adını taşıyan küçük bir şehir dahi inşa ettirdi. 
     
AYNI YATAKTA İKİ KEZ YATMIYOR      Irak lideri asla aynı yatakta üst üste iki gece uyumuyor. Geceleyeceği yer son dakikaya kadar gizli tutuluyor. Saddam geceyi geçireceği yerlere çoğunlukla kıyafet değiştirerek gidiyor. 
     
KADIN KOKUSUNDAN NEFRET EDİYOR      Saddam’ın en büyük saplantısı temizlik. Yanına gelen herkesin yıkanmış ve tertemiz olmasını istiyor. Yöneticilerine de bu konuda sürekli talimatlar veriyor. Erkeklerin günde en az bir, kadınların ise iki kere yıkanmasını şart koşuyor. Çünkü Saddam’a göre, "kadınlara özgü koku" ter kokusuyla karıştığında daha kalıcı oluyor. Filmde Saddam’ın oğullarına uzun süre sekreterlik yapan Abbas El Janabi’nin tanıklığına da başvuruluyor bu konuda. Kendi yaşadıklarını aktaran Janabi ziyaretçilerin Saddam ile görüşmeden önce mutlaka muhafızların gözetiminde duşa sokulup tepeden tırnağa yıkandığını anlatıyor. Janabi defalarca bu prosedürden geçtiğini belirtiyor. Saddam’ın bu takıntısının mikroplarla öldürülme korkusundan kaynaklandığı sanılıyor. 
     
YA SADDAM YEMEĞE GELİRSE...      Eski İçişleri Bakanı El Attia’ya göre, Saddam birkaç değişik yerde aynı anda yemek hazırlatıyor ama nerede yiyeceğine son anda kendisi karar veriyor. Nerede yiyeceği önceden bilinmiyor ama birbirinden çok farklı mekanlardaki görevliler Saddam gelse de, gelmese de yılın 365 günü üç çeşit yemek pişirip bekliyor. 
     


 DÜNYA 












</TEXT>
</DOC>
