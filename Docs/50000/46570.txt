<DOC>
<DOCNO> 46570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur19.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü atamalara kızdı, Kaymakamı dövdü... 
</HEADLINE>
<TEXT>

     Hatay'ın Samandağ İlçesi'nde, Emniyet Müdürü ile 6 sivil polis memurunun, polisler arasındaki atamalar nedeniyle Kaymakam Mustafa Canarslan'ı makamında tartakladıkları iddia edildi. Hatay Valisi Zeki Şanal, emniyet müdürü ile kaymakamın, ''medeni ilişkiler dışına çıkarak tartıştıklarını'' belirterek, emniyet müdürünün geçici görevle merkeze alındığını bildirdi. 
     Alınan bilgiye göre, ilçede bazı polis memurlarını başka yerlere tayin ettiği gerekçesiyle uzun zamandır İlçe Emniyet Müdürü Yusuf Güngör ile arasının açık olduğu ileri sürülen Kaymakam Mustafa Canarslan'ın, makamına gelerek kapıyı kapatan ve isimleri açıklanmayan 6 sivil polis memuru ve emniyet müdürü tarafından tartaklandığı iddia 
     edildi. 
     Hatay Valisi Zeki Şanal, A.A muhabirinin sorusu üzerine, Kaymakam Mustafa Canarslan ile Emniyet Müdürü Yusuf Güngör'ün tartıştıklarını doğrulayarak, ''Kaymakam ve Emniyet Müdürü tartışmışlar ve bu tartışmada medeni ilişkiler dışına çıkmışlar. Bu nedenle Emniyet Müdürünü geçici görevle merkeze aldık. Olayı kendi bünyemizde çözümleyeceğiz. Büyütülecek bir şey yok'' şeklinde konuştu. 
     Vali Şanal, Emniyet Müdürü Yusuf Güngör ile 6 sivil polis memurunun kaymakamı makamında tartakladıkları iddiasıyla ilgili olarak da, ''Bu konuda bana bilgi verilmedi. Ancak, kaymakam dayak yediğini gizliyorsa o zaman durum çok vahim'' dedi. Kaymakam Mustafa Canarslan ise konuyla ilgili açıklama yapmadı. 
     






</TEXT>
</DOC>
