<DOC>
<DOCNO> 48420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo06.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'un İtalyan ekiplerine şansı tutmuyor 
</HEADLINE>
<TEXT>

     Ülkerspor, Basketbol Erkekler Avrupa Ligi'nde yarın Kinder Bologna takımıyla deplasmanda yapacağı maçla, 22. kez İtalyan takımlarıyla karşılaşacak. 
     Turuncu-yeşilliler, bugüne dek İtalyan ekipleriyle yaptıkları 21 maçta, 8 galibiyet, 13 yenilgi aldı. 
     Kinder Bologna takımı ile deplasmanda karşılaşacak olan Ülkerspor, İtalyan takımları ile deplasmanda oynadığı 10 maçta sadece 1 galibiyet aldı. Turuncu-yeşilliler, 1999-2000 sezonunda Varese Roosters'ı hem deplasmanda, hem de kendi sahasında yendi. 
     Ülkerspor, yarınki rakibi Kinder Bologna takımıyla daha önce yaptığı 4 maçı da kaybetti. 
     1997-98 sezonunda Avrupa Ligi'nde Kinder Bologna ile 2 kez 
     karşılaşan Ülkerspor, güçlü rakibine her iki maçta da yenilirken, İtalya'daki maçta 30 sayı fark yedi. Avrupa Ligi'nde 1998-99 sezonunda da rakibiyle 1. turda grup maçlarında karşılaşan turuncu-yeşilliler, hem İstanbul'da hem de İtalya'da rakibine farklı skorlarla mağlup oldu. Ülkerspor, geçen sezon da Suprolig'de 2. turda İtalya'nın Scavolini Basket takımına elendi. Kendi sahasındaki ilk maçı kazanan Ülkerspor, deplasmandaki maçı kaybetti. İstanbul'daki üçüncü maçta da rakibine 88-85'lik skorla boyun eğen turuncu-yeşilliler, kupaya veda etti. 
     






</TEXT>
</DOC>
