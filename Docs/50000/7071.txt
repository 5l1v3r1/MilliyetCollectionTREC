<DOC>
<DOCNO> 7071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur09.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Dinamik istikrar uygulayacağız" 
</HEADLINE>
<TEXT>

     DSP Genel Başkanı ve Başbakan Bülent Ecevit, yatırımları hızlandırmak ve ücret dengesizliğini gidermek için gerekli kaynakları sağlamak üzere kapsamlı bir çalışma başlattıklarını belirterek, "Uygulayacağımız istikrar durgun değil, dinamik istikrar olacaktır" dedi. 
     Ecevit, DSP Grup toplantısındaki konuşmasına Başbakanlık Basın Merkezi’nden yapılan, eski Enerji ve Tabii Kaynaklar Bakanı Ziya Aktaş ile şimdiki Bakan Cumhur Ersümer hakkındaki haberlerlerle ilgili açıklamayı okuyarak başladı. 
     Grup konuşmasında Başbakan, geçen hafta iş yaşamının önde gelen temsilcileri ve uzman bürokratlarla birlikte "Türk ekonomisini teşhis masasına yatırdıklarını" ve en ince ayrıntılarına kadar incelediklerini söyledi. DSP Lideri, toplantıya katılan girişimcilerin, istikrar programının "tüm güçlüklere ve engellere karşın" kararlılıkla sürdürülmesi görüşünde birleştiklerini kaydederek, "Yıllardır ekonomiyi ve toplumu müzmin bir hastalık gibi saran ve sarsan enflasyonda hızlı düşüş süreci başladı. Bu sevindirici bir gelişme. Şimdi, bunu faizde de düşüşün izlemesi gerekiyor. Böylece yatırımlar önündeki engellerden biri kalkmış olacaktır" diye konuştu. 
     Petrol fiyatlarındaki aşırı yükselişin, Avrupa para birimindeki düşüşün, yaygın kuraklık ve 1999’daki depremin etkisinin olumsuz engeller arasında yer aldığını anlatan Ecevit, enflasyonun yüzde 30’lardan aşağıya inmesi ve büyüme hızının yüzde 6’ları bulmasının büyük bir aşama olduğunu belirtti. 
     Başbakan Ecevit, bankacılık sektöründeki "hastalıkların tedavisine" başlandığını, ancak reel sektörle bankacılık arasındaki işlevsel uyumun henüz sağlanamadığını söyledi. Ecevit, şunları kaydetti 
     "Ekonomik ve sosyal alandaki olumsuzlukları esenliğe dönüştürebilmek için hızlı bir yasama çalışma gerekli. TBMM’deki İçtüzük değişikliği bu olanağı sağlıyor. Bu olanağın sağlanmasına iktidar partileriyle birlikte muhalefetin de katkısı bulunacağını umarım. 
     Yerli ve yabancı sermaye yatırımlarının önünü açacak olan Endüstri Bölgeleri Yasa Tasarısı ile yatırımlar önündeki bürokratik engelleri aşmak üzere hazırladığımız yasa tasarısı öncelik taşıyor. 
     Endüstri Bölgeleri Yasası çevre sağlığına da büyük katkıda bulunacaktır. 
     Gerek yatırımları hızlandırmak, gerek ücret dengesizlik ve yetersizliklerini gidermek için gerekli kaynakları sağlamak üzere kapsamlı bir çalışma başlattık. Bu çalışmanın kısa sürede sonuçlanacağını umuyorum. 
     Aynı zamanda, tarım girdi gereksinmesini karşılamak ve kuraklığın ağır etkilerinden köylümüzü olabildiğince korumak için yoğun bir çalışma başlatıyoruz. Bu önlem ve çözümleri uygularken istikrar programını özenle koruyacağız. 
     Uygulayacağımız istikrar durgun değil, dinamik istikrar olacaktır. Başka türlü davranamayız, çünkü Türk toplumu kabına sığmayan bir toplumdur." 
     Ecevit, sözlerini şöyle tamamladı "Otomotiv sanayiinde, beyaz eşya ürünlerinde, 'akıllı sanayi ürünleri' alanında Türkiye büyük başarı sağlamıştır ve sanayileri en gelişmiş ülkelerle rekabet edebilmekte sorunları, krizleri başarıyla aşabilmektedir. Uçak yapımında, denizaltı yapımında ve birçok savunma sanayii alanlarında da Türkiye hızlı bir atılım sürecindedir. Bunlar gösteriyor ki, Türk ekonomisi bir yapısal değişiklik döneminden geçmektedir. Çağımız her alanda, özellikle de sanayi alanında hızlı ve sürekli değişim çağıdır. Onun için ürün türlerimizi de pazarlarımızı pazarlama yöntemlerimizi de teknolojilerimizi de sürekli yenilemek zorundayız" 
     




</TEXT>
</DOC>
