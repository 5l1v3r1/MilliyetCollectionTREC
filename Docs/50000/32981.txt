<DOC>
<DOCNO> 32981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/spo03.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel k busu 
</HEADLINE>
<TEXT>

G.Saray’da kriz yaratan Brezilyalı futbolcu için Valencia 12.5 milyon, Porto ise 9 milyon dolar önerdi. İki kulüp birer de oyuncu verecek 
     HALİL ÖZER 

     MARSİLYA ile anlaşmak istemeyen Brezilyalı oyuncunun durumu tam arap saçına döndü. Lucescu’yu önceki gece arayan Jardel, "Fransa’da futbol oynamayacağım. Ya Portekiz, ya da İspanya’ya gitmek istiyorum" ifadesini kullandı. Valencia hemen devreye girerken, Galatasaray’a 12.5 milyon dolar ve bir futbolcu önerdi. Porto’nun da Jardel’in eşini arayarak, "En güzel günlerinizi burada geçirdiniz. Dönmenizi istiyoruz" diye baskı yaptığı bildirildi. 
     PORTO’NUN, Sarı - Kırmızılı kulüple de temasa geçerek, 9 milyon dolar ve bir futbolcu teklifini getirdiği ifade edildi. Galatasaray yönetiminin bu önerileri görüşerek, kesin kararını açıklayacağı da belirtildi. Bu arada, Jardel’in Marsilya’ya gitmeyi kabul etmemesi, futbolcular arasında üzüntü yarattı. Brezilyalı futbolcu, Fransız kulübüyle sözleşme imzalasaydı, Sarı - Kırmızılı oyuncular da birikmiş alacaklarını cebe koyacaklardı. 
     
Mondragon kızdırdı      KOLOMBİYALI kalecinin Almanya’daki hazırlık maçlarında başarısız olması Kerem’i ön plana çıkardı. Lucescu yeni oyun sisteminde Taffarel gibi ceza alanına hakim bir file bekçisi isterken, Mondragon’da bu özelliğin olmaması, Rumen hocayı bir hayli sıkıntıya düşürdü. Ayrıca Kolombiyalı oyuncunun bir türlü fazla kilolarını atamaması da dikkati çekti. Lucescu, Mondragon’u bu kilolarını atıncaya ve istediklerini yapıncaya kadar yedek kulübesinde oturtacak. 
     
Perez korkuttu      FRANSIZ futbolcu, Galatasaray’ın dün akşamki antrenmanında sağ arka adalesinden sakatlandı. Bu futbolcunun üç gün dinlendirileceği bildirilirken, doktorlar Perez’i çarşamba günü oynanacak Şampiyonlar Ligi ön eleme maçına yetiştirmeye çalışacak. Öte yandan Teknik Direktör Lucescu’nun orta alan ve forvete takviye istemesi üzerine yönetim bonservis sorunu olmayan oyunculara yöneldi. UEFA’ya futbolcu listesi gönderilirken, Lucescu’nun ısrarıyla Jardel’in de ismi bugün bildirilecek. 
     
Almanya’da son sınav      CİM-BOM, Almanya’daki son hazırlık maçını bugün ikinci lig takımlarından Reutlingen ile yapacak. Karşılaşma TSİ 20.30’da başlayacak. Sarı - Kırmızılı ekip yarın İstanbul’a dönecek. Bu arada futbolcular, Arnavutluk takımıyla eşleşmelerine sevindiler. Oyuncular, altı saatlik uçak yolculuğu nedeniyle İzlanda ekibini istemiyorlardı. 
     



 SPOR 

























</TEXT>
</DOC>
