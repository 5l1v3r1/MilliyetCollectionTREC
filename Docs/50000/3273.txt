<DOC>
<DOCNO> 3273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/ekonomi/eko02.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mc Kinsey’in raporu rafta kaldı 
</HEADLINE>
<TEXT>

Fon Bankaları Ortak Yönetim Kurulu Başkanı Altınok, bankaların satışı için danışmanlık hizmeti veren Mc Kinsey'in raporlarının kendilerine intikal ettirilmediğini söyledi 
     FİNANS SOHBETLERİ KADİFE ŞAHİN 

     Tasarruf Mevduatı Sigorta Fonu yönetimindeki 11 bankanın satışları için çalışmalar devam ederken, Fon Bankaları Ortak Yönetim Kurulu Başkanı Tevfik Altınok, bu bankalar için daha önce çalışmalar yapan Uluslararası danışmanlık firması Mc Kinsey'in raporlarını görmediğini söyledi. 
     Sektörde altı sayfalık bir rapor için 150 bin dolar 100 milyar 575 milyon lira istediği belirtilen Mc Kinsey, Fon bankaları ortak yönetime alınmadan Merkez Bankası'na bu bankalar için danışmanlık hizmeti vermişti. 
     Konuyla ilgili sorumuzu yanıtlayan Altınok, Mc Kinsey'in raporlarının kendilerine hiç intikal ettirilmediğini söyledi. Altınok, "O raporları bize inkikal ettirmeyi uygun görürlerse o zaman faydası olur. Şahsen ben o raporların hangi konuları içerdiğini de bilmiyorum. Raporları görmedim. Ama satışa yönelik olduklarını da sanmıyorum" dedi. 
     
     Satış takvimine uyacağız’ 
Bank Kapital, Etibank ve Demirbank'ın ortak yönetime devri ne zaman gerçekleşecek 
     Bank Kapital ve Etibank'ın bilançoları Üst Kurul'da onaylandıktan sonra bize intikal olacaklar . 
     
Demirbank ne olacak 
     Demirbank daha büyük bir banka. Çalışmaları devam ediyor. Daha uzun sürecek gibi görünüyor. 
     
Bu bankaların satış takvimleri ne zaman belli olur 
     Bu bankalar bize gelmeden satış takvimlerini hazırlamak mümkün değil. Ama bu sekiz bankanın satışının ne kadar zaman aldığını gördük. 
     
Satışları uygun görülen bankalar ve alıcılar ne zaman açıklanacak 
     Hangi bankaya hangi alıcının talip olduğu kamuoyunun en çok merak ettiği konulardan biri. Ümit ediyorum ki Fon, yönetim kurulundan uygunluk kararlarını aldıktan sonra her halde kimin hangi bankaya talip olduğunu açıklayacaktır. 
     
Siz satıştan mı sorumlusunuz 
     Hayır, bu bankalar şu anda sektörde bankacılık yapıyorlar. Göreve geldikten sonra ilk yaptığımız işlerden biri bu bankaların gösterdikleri bazı faaliyetlerin ortak yürütülmesi oldu. Bu bankaların her biri ortak yönetime gelmeden önce piyasada likidite açısından zor duruma düşmemek için birbirlerinin mevduatına göz koymak durumunda kalıyorlardı. Bu bankaların her biri öncelikle Fon bankalarının ihtiyaçlarını karşılamak zorundalar, sonra da piyasaya bir tek ünite olarak çıkarak tek faiz uygulamak durumundalar. 
     
     Son kararı Fon verecek 
Satışlar takvime bağlı olarak gerçekleşecek mi 
     Gizlilik anlaşmaları imzalandı. Tasarruf Mevduatı Sigorta Fonu'nun kararından sonra alıcılar bankalar üzerinde derinlemesine inceleme yapıyorlar. Bu incelemeler sanıyorum birbiri ile çakışmamak açısından bir takvime bağlanmak zorunda. Ama kesin kararımız nisan ayını geçmemek. 
     
Bankaların satışları mümkün olduğunda iştirakleri ne olacak Bazı iştirakler bankalara altyapı sağlıyor. Bunlar ne olacak 
     Bu da tamamen karşı taraftan gelecek tekliflere bağlı. 
     
İstenmeyen iştirakler ne olacak 
     Önce durumun ne olduğunu görelim. Satılabilirler, satılmaması durumunda gereği neyse o yapılır. 
     
Bankaların satışına ilişkin son kararı Üst Kurul mu Fon mu verecek. 
     Tasarruf Mevduatı Sigorta Fon'u verecek. Kanun yetkiyi Fon'a vermiş. 
     
     17 bin çalışanı bulunuyor 
Bankalara ilişkin hukuksal süreç devam ediyor mu 
     Bu süreç devam edecek. Davalar, Fon'un kendi içinde oluşturduğu bir ekip marifetiyle hem kamu hem de bankalar adına takip edilecek. Ortak bir hukuksal zemin oluşturuluyor. 
     
Fon bankalarının 17 bini çalışanı var. Satış şartlarında personel ilişkin bir madde olacak mı 
     Bu konuda biz alıcının isteğine karışamayız. 
     
Satışta yabancıların önceliği söz konusu mu 
     Hayır böyle bir şey söz konusu değil. Bunu özellikle söyledik. Ayrıca yabancılar da bu konuda tam tersini düşünüyorlar. Türkler ile bizim aramızda bir farklılık olacak mı’ diyorlar. Kesinlikle böyle bir şey yok. Kimin şartı daha iyi ise o alır. O zaman zaten işin içinden çıkılmaz. 
     
     Gizli kapaklı iş olmayacak 
     Altınok, bankaların satışında en önemli konunun şeffaflık olduğunu söyledi. Bankacılık Düzenleme ve Denetleme Kurulu Başkanı Zekeriya Temizel ve kendilerinin bu konuda çok hassas olduklarını belirten Altınok, "Bu nedenle gizli kapaklı hiç birşeyin olmayacağından şüpheniz olmasın" dedi. Bankaların birbirine benzemediğine dikkat çeken Altınok, satışta mümkün olduğunca alıcıların tüm tekliflerine açık olacaklarını söyledi. 
     
     Borcu ile isteyen de var 
     Fon bankalarının uğradıkları zararlar satışlarındaki en büyük engeli oluşturuyor. Altınok, bu bankaları zararları ile almak isteyen alıcıların da bulunduğunu bildirdi. "Zaten son çıkan Vergi Kanunu da böyle bir imkanı sağlamış durumda" diyen Altınok, 'Bankayı borcu ile birlikte talep eden var mı ' sorusunu "Var tabii, olmaz olur mu" şeklinde yanıtladı. 
     
     Özel tahviller teminat oldu 
     Fon Bankaları Ortak Yönetim Kurulu Başkanı Tevfik Altınok, bu bankalara verilen özel tertip devlet tahvillerinin bu bankaların açıklarının kapatılmasında teminat olarak kullanıldığını söyledi. Altınok, "Örneğin Merkez Bankası, Takasbank ve İstanbul Menkul Kıymetler Borsası'nda teminat olarak kullanıldılar. Dolayısıyla likitide riski nedenilen riskin azaltılmasında bize çok yararları olan bir işlem" dedi. 
     


 EKONOMİ 

















</TEXT>
</DOC>
