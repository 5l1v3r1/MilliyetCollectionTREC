<DOC>
<DOCNO> 26418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun04.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtaj gemisi İrlanda'ya doğru yola çıktı 
</HEADLINE>
<TEXT>

     Hollanda'da kürtaj olabilmek için tıbbi olanaklarla donatılarak klinik haline getirilen özel kürtaj gemisi, İrlandalı kadınlara bu alanda hizmet vermek amacıyla, bu akşam saatlerinde Lahey yakınlarındaki Scheveningen Limanı'ndan hareket etti. 
     ''Women on Waves'' adlı kuruluşa ait olan kürtaj gemisinin Hollanda'dan kürtaj için yasal izin almadığı bildirildi. Yasalara göre, Sağlık Bakanlığı'nın kürtaj kliniği açılırken aranan koşullar açısından gemiyi denetleyerek izin vermesi gerekiyor. 
     Amsterdam Savcılığı tarafından gemi hakkında bugün soruşturma açıldı, ancak gemi, soruşturma tamamlanmadan hareket etti. Verilen bilgiye göre, iki doktor ve yardımcı sağlık personeliyle birlikte 11 kadın görevlinin bulunduğu gemi, İrlanda'nın Dublin ve Cork Limanlarında İrlandalı kadınlara hizmet verecek. Gemide İrlandalı kadınlar daha çok hamilelikten korunma ve kürtaj konusunda bilgilendirilecekler. Kürtaj olmak isteyen kadınlara tıbbi müdahale ise gemi uluslararası sulara açıldığı zaman yapılacak. 
     Kürtaj hapla olacak ve olmak isteyenlere, Hollanda yasalarında öngörüldüğü gibi 5 gün düşünme süresi tanınacak. Kürtaj gemisi girişiminin arkasındaki kişi ve aynı zamanda gemide görev yapacak olan doktorlardan Rebecca Gomberts, kürtajın yasak olduğu İrlanda'da önemli bir hukuki sorunla karşılacaklarını tahmin etmediklerini, kürtajın, gemi uluslararası sulardayken Hollanda yasalarının öngördüğü şekilde olacağını bildirdi. Öte yandan, anamuhalefet partisi Hıristiyan Demokratlar, hükümeti, gemiye, İrlanda'ya kürtaj için gitmesi konusunda nasıl izin verildiği konusunda açıklama yapmaya çağırdı. Konunun yarın toplanacak Meclis Genel Kurulu'nda ele alınması bekleniyor. 
     Gemi içindeki kürtaj kliniği, bir konteynerin yeniden düzenlenmesiyle oluşturuldu. Kürtaj hizmetleri için başlatılan girişiminin arkasında ''Women on Waves'' adlı uluslararası kuruluş bulunuyor. Bu kuruluş, Yeşil Barış Greenpeace uluslararası çevre örgütünün eski doktorlarından Rebecca Gomberts tarafından istenmeyen hamileliklerin ve güvenli olmayan kürtajın önlenmesi amacıyla, 1999 yılında oluşturuldu. Bu kuruluşa göre, dünyada her yıl 55 milyon dolayında kadın,hamilelikten kurtulabilmek için kürtaj yaptırıyor. Bu kürtajın yaklaşık 20 milyonu güvenli olmayan yöntemlerle yapıldığı için 80 bin dolayında kadın bu işlemler sırasında yaşamını yitiriyor. 







</TEXT>
</DOC>
