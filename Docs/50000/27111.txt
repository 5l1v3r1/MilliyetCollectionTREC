<DOC>
<DOCNO> 27111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/ekonomi/eko01.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda kritik eşik YÜZDE 80 
</HEADLINE>
<TEXT>

IMF’nin Türkiye için yazdığı ülke raporunda "Enflasyon yüzde 80’lere ulaşırsa, ciddi problemler çıkar" denildi 
     EKONOMİ SERVİSİ 

     Uluslararası Para Fonu, IMF hükümetin isteği üzerine, ilk kez Türkiye için hazırladığı ülke raporunu Staff Report açıkladı. 6 ve 7’inci gözden geçirmelerden sonra hazırlanan ve IMF Avrupa Direktörü Michael Deppler’in onayını taşıyan 7 Mayıs 2001 tarihli iç değerlendirme raporunda, ekonomik programın "güçlü" olduğu, ancak bazı risklerinin de bulunduğu belirtilerek, dört konuda uyarı yapıldı. 
     Muhtemel dört risk şöyle sıralandı Bankacılık sektörünün yeniden yapılanması ek bir maliyet getirebilir, enflasyon yavaşlamayabilir ve yüzde 80 - 100’lere ulaşırsa çok ciddi riskler doğar, faiz oranlarındaki düşüş beklendiği kadar olmayabilir ve ekonomik büyüme beklentilerin altında gerçekleşebilir. 
     
     Program katı biçimde uygulanmalı’ 
     Krizlerde, faizlerin çok yüksek düzeylere çıktığı ve borç dinamiğinin sürdürülemez hale getirildiği belirtilen raporda, krizden çıkışın, hükümetin "programı tam ve zamanında gerçekleştirerek güveni sağlamasına bağlı" olduğu belirtiliyor ve ana riskin uygulama’ olduğu ifade edilerek, "Bu programın, güveni yeniden kurma şansı yüksektir" deniliyor. 
     Uygulama risklerinin kayda değer olduğu kaydedilen raporda, 2001 yılının geri kalan bölümünde gerçekleştirilmesi gereken yapısal reformların listesinin kısa olmadığı, iddialı mali hedeflerin yerine getirilmesinin programın katı bir biçimde uygulanmasına bağlı olduğu vurgulandı. IMF raporunda, Türkiye’nin ekonomik programının sık gözden geçirmeye tabi tutularak, uygulamanın yakından takip edileceği de belirtildi. 
     IMF raporunda cari işlemler dengesinde, ekonomik durgunluk ve etkisi artan rekabet gücünün ihracat artışı sonucunda büyük ölçüde gelişme kaydedeceği vurgulanıyor. "Ancak devalüasyonun etkisinin hissedilmesi zaman alacaktır" denilen raporda, bütün bu gelişmelerin, 2001 yılı başında endişe yaratan güvenin tesis edilmesi ve kamu kesimi borcunun sürdürülebilirliğinin sağlanmasına bağlı olduğu belirtiliyor. 
     
4 risk uyarısı      1- Bankacılıkta ek maliyet uyarısı 
     Bankacılık sektörünün yeniden yapılanması, ekonomik durgunluk ve geri dönmeyen kredilerdeki olası hızlı bir artış nedeniyle ek bir maliyet doğurabilir. Bankaların sermaye yeterliliği rakamları ciddi biçimde geriledi. Durum daha da kötüleşebilir. Bankaların döviz riski, sermayelerinin yüzde 20’si olarak limitlerin içindedir. Devalüasyondan dolayı çoğu banka net zarar yazmadı. Ancak, sermaye artışları birçok bankada eridi. 
     
     2- Enflasyon yüzde 80’i bulursa.. 
     Programda, 2001 yılı için yüzde 52.5 oranında bir TÜFE enflasyonu öngörülmesine karşın önümüzdeki aylar için enflasyon oranları belirsizliğini koruyor. Anketler enflasyon hedefinin gerçekçi bulunmadığını belirtiyor. Enflasyonun hızlı bir biçimde artması riski bulunuyor. Yüzde 80 - 100 gibi aşırı yükselirse problem çıkabilir. Çünkü bu, döviz kuru artışı ve fiyat tahmininde de belirsizliği artırır. 
     
     3- Faizlerin düşmesi kritik önemde 
     Nisan ortasında yüzde 65 olan reel faiz oranlarının aralıkta yüzde 25’e, 2002’de ise yüzde 20’ye düşürülmesi beklentisi var. Faiz oranlarında düşüş programın başarısı açısından kritik önemdedir. Bu alanda sadece iç şoklar değil, aynı zamanda diğer gelişen piyasaların etkisiyle ortaya çıkabilecek şoklar da beklentilerin gerçekleşmesini güçleştirebilir. Reel faizlerin yüzde 15 daha yüksek olması halinde bile kamu borçları oranı 2002’de düşmeye devam edecek. 
     
     4- Büyüme öngörülenden düşük kalabilir 
     Programda yılın tamamı için öngörülen yüzde 3 daralma hedefi gerçekleşmeyebilir. Büyüme beklentilerinin bunun daha da altında kalması riski vardır. Bu risk özellikle faiz oranlarının hızlı bir biçimde düşmemesi halinde ortaya çıkabilir. Türk ekonomisi geçmişte de çabuk iyileşme kabiliyetini göstermiştir. Liranın kriz öncesindeki gibi fazla değerlenme durumunun ortadan kaldırılmasının büyümeye katkısı olabilir. 
     



 EKONOMİ 






















</TEXT>
</DOC>
