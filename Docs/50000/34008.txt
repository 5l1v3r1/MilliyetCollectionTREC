<DOC>
<DOCNO> 34008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur06.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil köyünde cinayet 
</HEADLINE>
<TEXT>

     İzmir'in Foça İlçesi'nde Çanak Tatil Köyü'nde kalan ve gece yarısı kavga eden iki arkadaştan biri, ötekini tabancayla vurarak öldürdü. 
     Alınan bilgiye göre, Danimarka'da bilgisayar mühendisliği okuyan ve tatilini geçirmek için Foça'ya gelen Günhan Güneysu 25 ile aynı odada kaldığı arkadaşı Yüksel Şen 36 , gece yarısı tartışmaya başladı. Bir süre sonra odadan bir el silah sesi duyuldu. Odaya giren otel yöneticileri, Günhan Güneysu'yu tabancayla vurularak ölmüş durumda buldular. 
     Güneysu ve Şen'in, Polen Tatil Köyü'nde eğlendikten sonra kaldıkları Çanak Tatil Köyü'ndeki odalarına döndükleri ve her ikisinin de alkollü oldukları belirtildi. 
     Olaydan sonra jandarma tarafından gözaltına alınan Şen'in ifadesinde, çok alkollü olduklarını, tartışmanın kavgaya dönüştüğünü ve boğuşma sırasında kendisine ait silahın ateş aldığını söylediği öğrenildi. 
     Tabancanın bulundurma ruhsatlı olduğu ve Şen'in sorgusu yapıldıktan sonra adliyeye sevk edileceği bildirildi. 
     







</TEXT>
</DOC>
