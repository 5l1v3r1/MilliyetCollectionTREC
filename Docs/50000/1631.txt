<DOC>
<DOCNO> 1631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/spor/spo01.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala’nın teşhisi 
</HEADLINE>
<TEXT>

Ligde, psikolojik kondisyon ile fizik kondisyonu birleştiren takımın şampiyon olacağını söyledi 
     KARTAL YİĞİT 

"Biz güleceğiz"      BEŞİKTAŞ Teknik Direktörü Scala şampiyonluğu, psikolojik kondisyonu, fiziksel kondisyonla birleştiren takımın kazanacağını söyledi. İtalyan hoca şöyle konuştu "Psikolojik kondisyon açısından takım iyi. İkinci yarıya bu bakımdan üst seviyede başlayacağız. Sorunlara karşın, Galatasaray ve Fenerbahçe’nin iki puan gerisindeyiz. İkinci yarıda gülen, biz olacağız." 
     
"Karhan’a güveniyorum"      SCALA, Karhan’a transfer teklifi gelmesinin kendisini mutlu ettiğini söyledi. Ünlü hoca, "Demek ki, iyi transfer yapmışız. Karhan sonuna kadar bizimle kalacak ve başarıyı onunla yaşayacağız. Khlestov da, Karhan gibi sorun yaşıyor. O da, kaliteli. İkinci yarı kendisinden çok şey bekliyorum. Bu oyuncuların sorunu dilden kaynaklanıyor" dedi. 
     
"Dil sorunu yaşanıyor"      SCALA, yabancıların dil sorunu yaşadıklarını tekrarladı. İtalyan Teknik Direktör, "Aynı sorunu ben de yaşıyorum. Oyuncularımla Türkçe konuşmak isterim. Bunu da kısa sürede başaracağım. Antalya’daki kamp sırasında boşta kalan zamanlarımda Türkçe öğreneceğim. Bunun içinde çeşitli kitapları da yanımda götürüyorum" ifadesini kullandı. 
     
Ayhan döndü      ALMANYA’YA bir günlüğüne giden ve burada Wolfart tarafından son kontrolleri yapılan Beşiktaş’ın orta saha oyuncularından Ayhan, Antalya’da takımla birlikte çalışmalara başlayacak. Sağ ayak bileğindeki sakatlığın hızla düzeldiği belirtilen Ayhan’ın ikinci yarıya hazır olacağı da kaydedildi. 
     
Tempo düşmeyecek      BEŞİKTAŞ dün Antalya kampına başladı. 22 Ocak’a kadar çalışmalarını Antalya’da sürdürecek Siyah - Beyazlı ekibin hocası Scala tempoyu düşürmeyecek. Turnuvanın yanı sıra günde iki çalışma yapacak Beşiktaş kafilesinde toplam 24 futbolcu yer alıyor. Ümit takımından Hakan ile Engin kadroya alınırken, kampa sakatlıkları devam eden Halilagiç, Murat Alaçayır ve Shorunmu katılmayacak. 
     


 SPOR 

























</TEXT>
</DOC>
