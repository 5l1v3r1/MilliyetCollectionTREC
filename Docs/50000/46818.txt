<DOC>
<DOCNO> 46818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun06.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Başkan Bush Filistin Devleti planlıyor" iddiası.. 
</HEADLINE>
<TEXT>

     ABD Başkanı Gerge Bush'un, Ortadoğu'da bir Filistin devleti kurulması ve yeni devletin Kudüs'ün bir bölümüne sahip olması yolunda planlar yaptığı öne sürüldü. 
     ''New York Times'' gazetesi, Kudüs çıkışlı haberinde, Filistin Kurtuluş Örgütü lideri Yaser Arafat'ın bu gelişmeden haberdar edildiğini yazdı. Gazete, haberini, Arafat'a yakınlığıyla tanınan ve barış müzakerelerine katılan üst düzey yetkili Nebil Şaat'a dayandırdı. 
     Konuyla ilgili olarak bilgi veren Şaat, ''Filistin Yönetimi'nin, Amerikan planının ayrıntıları hakkında bilgilendirildiğini'' ifade etti. 
     ''Bu konudaki bilgilerin, Mısır ve Suudi Arabistan'da yapılan görüşmeler sırasında Arap liderler tarafından verildiğini'' de belirten Şaat, ''ABD'nin Arap yetkililerle Filistin-İsrail krizinin nasıl çözülebileceği konusunu görüştüğünü'' sözlerine ekledi. 
     Şaat'ın ifadesine göre, plan gereğince, Kudüs'te bulunan Müslüman ve Hıristiyanlara ait kutsal yerler Filistinlilerin gözetimine bırakılacak. 
     Buna karşılık İsrail ve Filistin tarafları, ABD'nin henüz kendilerine yeni bir plan sunmadığını açıkladılar. Ancak Washington'daki üst düzey bir kaynak, ''Ortadoğu ile ilgili yeni bir plan üzerinde çalışıldığını ve planın bir aya kadar hazır olacağını'' ifade etti. 
     Gazeteye açıklamada bulunan İsrailli bir yetkili, ''İsrail geçmişte, kendi güvenliğini tehlikeye atmamak şartıyla böyle bir olasılığı tartışmaya hazır olduğunu açıkladı'' dedi. 
     Yetkili, ''planın İsrail'e gerçek anlamda barış getirmesi ve aşamalı şekilde uygulanmasının şart olduğunu'' da sözlerine ekledi. 
     Kimliği saklı tutulan yetkili, ''Filistinliler şiddete son verir ve bunu bir yıldan fazla sürdürürlerse, İsrail, Mitchell Planı'nı uygulamaya hazırdır'' diye konuştu. 
     9. Cumhurbaşkanı Süleyman Demirel'in de üyeleri arasında bulunduğu 
     komisyon tarafından hazırlanan Mitchell Planı, 6 haftalık bir ateşkesten sonra bir soğuma dönemine girilmesini ve bu süre içinde İsrail ve Filistinlilerin güven yaratıcı önlemler konusunu tartışmalarını öngörüyordu. Bundan sonraki aşamada ise barış görüşmelerinin başlaması planlanmıştı. 
     






</TEXT>
</DOC>
