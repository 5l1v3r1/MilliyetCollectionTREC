<DOC>
<DOCNO> 39061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/yazar/gureli.html </URL>
<DATE> 2001/08/26/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Ekonomiye kar yağmış 
</HEADLINE>
<TEXT>

Yağmayan kar, kayak mevsimini bir aya indirince Erzurum'da ekonominin çarkını döndürmek üniversite ile kolorduya kalmış 
     Milliyet'in TIR'ına gidip dert dinleyeceğiz, ama her sokak başında dert küpleri yolumuzu kesiyor. İşsizlik baş sorun. Aslında işsizlik bir sonuç, temel sorun yönetim beceriksizliği ve plansızlık. Sonda edeceğimiz lafı başta söyleyelim Palandöken'de dört gözle beklenip de yağmayan kar, Erzurum'un ekonomisine yağmış. 
     Eskiden aralık - nisan arasındaki kayak mevsimi bu yıl bir aya inmiş. Oradaki üç büyük otelin halini düşünün. Şimdi Palandöken'e yapay kar yağdırmak için 1 milyar dolarlık yatırım yapılıyor. 
     
     TÜRKİYE DÜŞMAN 
     Sebze nakliyecisi Hikmet Koç, TIR'daki sohbetimize "Dünya Türkiye'ye düşman, Türkiye de Erzurum'a düşman" diye başlıyor. Nedenini de anlatıyor. Erzurum'daki bölge müdürlükleri çevre illere taşınmış "Ne devlet, ne Erzurumlu işadamları yatırım yapıyor" diyor. İbrahim Polat'ın, Dedeman'ın Palandöken'deki otellerini anımsatıyoruz. Hikmet Koç, "Ben gidemediğim oteli ne yapayım. Bir çay içemediğim oteli neyleyim" diyor. 
     Erzurumlular siyasetten yana umutsuz mu umutsuz. "Siyasette yokuz" diyorlar. 1983'ten beri Erzurumlu bir bakanın hükümette yer almayışını bir dışlanma olarak görüyorlar. 
     
     SAĞ - SOL BİTTİ 
     Karayolları'ndan emekli Adnan Gönül, "Sağ da bitti, sol da bitti" diyor. "Millet şimdi bir kurtuluş yolu arıyor" deyince, o yolu soruyoruz. Geçen seçimde Ecevit'e oy veren Gönül, bu kez Tayyip'i düşünüyor. "Belki o hortumcuların üzerine gider" diyor. Burada ampul filan yok, Tayyip var. Tayyip muhaliflerinin, yolsuzlukların üzerine gittiklerini söyleyen hükümet erkanının ve de "medya"nın haberi ola. TIR'daki ziyaretçilerimizin çoğu, medyada Tayyip aleyhine yapılan yayınların Tayyip'in oyunu artırmakta olduğunu söylüyorlar, ilgili ve yetkililerin dikkatine. 
     
     GIDA VE GİYİM İYİ 
     Erzurum'da ekonomiyi Atatürk Üniversitesi ile bölgede konuşlanan 9. Kolordu'nun ayakta tuttuğu anlatılıyor. 
     Üniversitedeki 33 bin öğrencinin yüzde 70'i başka illerden ve de Batı'dan gelme. Onların harcamaları beslenme ve giyim sektörünü kurtarıyor. 
     Atatürk Üniversitesi'nin biri 800, öteki 600 yataklı iki hastanesi tam teşekküllü olarak bütün Doğu'ya hizmet veriyor. Döner sermaye ile bir şey kazanabiliyor mu O da zor. Çünkü, yöre halkı yoksul. 
     Kışın şiddetli geçtiği Erzurum'da üniversitenin yıllık yakıt gideri 9 trilyon lira, devletin bu yıl bütçeye koyduğu ödenek 2.7 trilyon. 
     Üniversitede 900 öğretim üyesi, 1600 öğretim üye yardımcısı var, ama bin öğretim üyesine daha ihtiyaç bulunuyor. Yine de Atatürk Üniversitesi'nin Türkiye ortalamasının üzerinde olduğunu söylüyor Rektör Yaşar Sütbeyaz. 
     
     







Çay artık Rizeliye tat vermiyor 


Son mesaj 


Sümüklü et 


Kargalar güler mi, ağlar mı 


Ekonomiye kar yağmış 


Yeter ki kar olsun suni de olsa olur 


Tezeğin tonu kaç dolar eder 


30 yaş kuşağının feryadı 


Saddam'ın deprem yardımı, valilik lojmanı oluyordu 


Rize'nin hırçın denizi Kadınlar 


"Nasıl da, oturttu amma ." 


Türkiye’de "mucize", olur mu, olmaz mı 


Ayşe Hanım Teyzem mark’ı verecek Euro’ alacak 


Dört Buçuktan beş GEÇTİ 


</TEXT>
</DOC>
