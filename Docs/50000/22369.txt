<DOC>
<DOCNO> 22369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sondun09.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'a geçmeye çalışırken mayına bastılar 3 ölü 
</HEADLINE>
<TEXT>

     Yunanistan'a kaçak olarak girmeye çalışırken mayına basan 3 kişi öldü, 1 kişi ağır yaralandı. 
     Yunan polisi, dün gece Türkiye'den Yunanistan'a geçmeye çalışan 4 kişinin mayınlı alana girdiklerini belirtirken, kaçakların milliyeti ve kimlikleri konusunda açıklama yapmadı. AFP ise mayınlı bölgeye giren kaçakların Iraklı olduğunu duyurdu. Gümülcine polis kaynakları tarafından yapılan açıklamada da 4 kaçağın Türkiye'den geldiğine kuşku bulunmadığı ifade edildi. Bu kişilerin Pazar gecesi, Türkiye, Yunanistan ve Bulgaristan'a doğal sınır teşkil eden Meriç Nehri'ni yasadışı yollardan geçtikten sonra mayın döşeli alana geldikleri ve 3'ünün olay yerinde öldüğü bildirildi. Ağır yaralanan dördüncü kişinin kuzeydeki Dimetoka'da hastaneye kaldırıldığı belirtildi. 







</TEXT>
</DOC>
