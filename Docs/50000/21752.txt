<DOC>
<DOCNO> 21752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko04.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank ve Ziraat Bankası faiz indirdi 
</HEADLINE>
<TEXT>

     Koçbank, 1 ay vadeli mevduata uyguladığı faiz oranının 4 puan, 3 aylık mevduata uyguladığı faiz oranını da 2 puan aşağı çekti. 
     Banka'dan yapılan yazılı açıklamaya göre, daha önce yüzde 74 olan 1 ay vadeli mevduat faiz oranı yüzde 70'e, yüzde 70 olan 3 ay vadeli mevduat faiz oranı da yüzde 68'e indirildi. Banka'nın 6 ve 12 ay vadede mevduata uyguladığı yüzde 65'lik faiz oranında ise değişiklik yapılmadı. Dün de faiz oranlarında indirime giden Banka'nın yeni faiz oranları bugünden geçerli olacak. 
     Ziraat Bankası, bir ay ve 3 ay vadeli TL mevduat faiz oranlarında 5'er puan indirime gitti. Ziraat Bankası'ndan yapılan açıklamaya göre, Banka, daha önce 1 ay vadeli mevduatta, 1 milyar liraya kadar olan miktara uygulanan faizi yüzde 70'den yüzde 65'e, 1 milyar lira ve üzerine uygulanan yüzde 75 oranındaki faizi de yüzde 70'e indirdi. Banka, 3 ay vadeli mevduata uyguladığı faiz oranını, 1 milyar liraya kadar olan mevduatta yüzde 68'den yüzde 63'e, 1 milyar lira ve üzerinde yüzde 73'den yüzde 68'e çekerken, 6 ay ve 1 yıl vadede ise 1 milyar liraya kadar olan meblağda yüzde 58 ile 1 milyar lira ve üzerine verilen yüzde 60 olan faiz oranlarında bir değişikliğe gitmedi. 







</TEXT>
</DOC>
