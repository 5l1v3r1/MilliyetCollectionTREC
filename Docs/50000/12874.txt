<DOC>
<DOCNO> 12874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sondun10.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Filistinli göstericilerin üzerine ateş açtı 
</HEADLINE>
<TEXT>

     Filistinlilerin, yerleşim birimlerinin etrafındaki İsrail kuşatmasının kaldırılması amacıyla düzenlediği barışçı gösterilerde İsrail askerleri ateş açtı. 
     Gösteriler, Batı Şeria ve Gazze Şeridi'ndeki çeşitli yerlerinde düzenlendi. Ramallah yakınlarındaki El Ram askeri kontrol noktasında, birkaç yüz kişiden oluşan Filistinli kalabalık, yürüyüş ve oturma eylemi yaptı. İsrail askerleri de gözyaşartıcı ve sersemletici gazla karşılık verdiler. Olayda çok sayıda kişi yaralandı. 
     Bu arada Filistinli yazar ve aydınlardan oluşan bir grup, Filistin bayraklarıyla Gazze'den Netzarim Yahudi yerleşim birimi kavşağına kadar yürüyüş yapmaya çalıştı. İsrail askerleri, burada da kendi mevzilerine tehlikeli derecede yaklaşıldığı gerekçesiyle havaya ateş açtılar ve gözyaşartıcı bomba kullandılar. Gözyaşartıcı gazın dağıttığı topluluk, daha sonra askerlere taş ve teneke kutu fırlattı. 
     Öte yandan Batı Şeria'daki Halhul köyünde, İsrail askerlerinin kuşatmasını kırmak isteyen Filistinli kadınlarla askerler arasında itişmeler meydana geldi. Batı Şeria'nın Cenin kentinde de yaklaşık 1000 kişilik Hamas ve İslami Cihad yanlısı bir grup, El Kuds Üniversitesi'nde toplanarak İsrail ve ABD bayraklarının yakıldığı bir gösteri düzenledi. 




</TEXT>
</DOC>
