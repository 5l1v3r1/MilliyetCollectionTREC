<DOC>
<DOCNO> 31769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/guncel/agun.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz Köprüsü’nün iki metre altından geçecek 
</HEADLINE>
<TEXT>
Karadeniz onu bekliyor 
Boru hattını döşemek üzere Karadeniz’e gelecek olan Saipem 7000 platformu, 24 gün sonra İstanbul Boğazı’nda 
     ŞÜKRÜ ANDAÇ Palermo 

     Mavi Akım projesi kapsamında Karadeniz’de 2 bin 150 metre derinlikte, yan yana iki boru hattı döşeyecek olan Saipem 7000 platformu, sekiz günlük yolculuğun ardından 6 Ağustos’ta İstanbul Boğazı’ndan geçecek. Boğaz Köprüsü’nün iki metre altından geçecek olan dev platform, şu anda İtalya’nın Palermo Limanı’nda. Uzay üssünü andıran Saipem 7000 ile aynı projede kullanılacak Castoro Otto gemisi ise 21 Temmuz’da İstanbul Boğaz’ından geçerek Karadeniz’e ulaşacak. 
     
     BU BİR REKOR PROJESİ’ 
     Projeyi Gazprom ile gerçekleştirecek olan İtalyan petrol şirketi Eni’nin gaz grup firması Snam Yönetim Kurulu Başkanı Domenica Dispenza, "Bu proje gerek derinlik, gerekse ticari ve finansman açısından bir rekor projesidir" dedi. Dispenza, Mavi Akım’ın maliyetinin 2.3 milyar dolar olduğunu söyleyerek, "Finansmanın yüzde 20’sini sponsorlar, kalan yüzde 80’ini de biz ve Gazprom üstlenmiştir. Finansmanımızı kendimiz sağlıyoruz. Bu projeye ne kadar inandığımızı gösteriyor. Burada Gazprom’un kredi garantisine ihtiyacı var. Gazprom da İtalyan kredi kurumu SACE’den 855 milyon dolar, Japon finans kurumu JBIC MITI’dan 332 milyon dolar kredi sağladı" diye konuştu. 
     
     DEPREME KARŞI ÖNLEM 
     Bölgenin sismik hareketlere tepkilerini de düşündüklerini söyleyen Dispenza, "Rus kıyısından başlayan hendekte sismik hareketler olabileceğini tespit ettik. Bilgisayar denemelerinde gördüğümüz, güçlü bir sismik hareket yaşandığında boruların üstüne çamur yığınlarının gelmesi oldu. Bu bölgedeki boruları yüzeyin altına gömerek sorunu aşacağız" dedi. Dispenza ayrıca Karadeniz’de 2’nci Dünya Savaşı sırasında döşenen mayınlar olabileceği düşünüldüğü için hat üzerinde arıştırma yaptıklarını ve herhangi bir patlayıcı bulmadıklarını söyledi. 
     
     450 personelden sadece biri kadın 
     Dev platform üzerinde 450 kişi çalışıyor. İçeride yemek, oyun ve sinema salonlarından, dinlenme ve spor alanlarına kadar her şey var ama bir tek kadınlar tuvaleti yok. Çünkü dev platform erkek çalışanlara göre inşa edilmiş. Bu da 400 çalışan içindeki tek bayan personel olan Belçikalı mühendis Marga Savatz için büyük problem. Ancak elektronik mühendis olan Savatz erkeklerle çalışmayı şans’ olarak görüyor. Avustralya’dan bu proje için gelen Savatz, yakında Karadeniz’de olacak. 
     
SAIPEM 7000’in özellikleri      Döşeme kulesi 4.500 ton ağırlığında ve 135 metre yüksekliğinde. 
     7 bin 500 tonluk iki adet vinci var. 
     Uzunluğu 200 metre. 
     Genişliği iki futbol sahasına eşit. 
     
Mavi Akım savunması      Mavi Akım projesini karalama çabalarına cevap olarak kitapçık bastıran BOTAŞ, "Projenin aşamaları için yapılan tüm eleştiriler temelsizdir" dedi 
     AYDIN HASAN Ankara 

     BOTAŞ Anonim Şirketi, Ankara DGM Başsavcılığı tarafından soruşturma yürütülen Mavi Akım projesiyle ilgili iddialara karşı "savunma" niteliğinde bir kitapçık hazırladı. Kitapçıkta projenin ilk sözleşmesinin Refahyol döneminde imzalandığı belirtildi. Enerji Bakanı Zeki Çakan, BOTAŞ’ın imajını düzeltmeye yönelik bir çalışma içine girdi. BOTAŞ tarafından hazırlanan "Mavi Akım Gerçeği ve Bağlantılı Projeler" adlı kitapçıkta şu görüşlere yer verildi 
     
     STRATEJİK ÖNEMİ VAR 
     Mavi Akım’ın ortaya çıkışından, firmaların seçimine, avans ödenmesinden deniz geçişine kadar her aşaması için yapılan eleştirilerin tümü temelsizdir. 
     Mavi Akım, Bakü - Ceyhan Petrol Boru Hattı ve İran doğalgazı projeleri Türkiye için stratejik ve hayati öneme sahip. 
     Türkiye, doğalgaz alımında Rusya’ya bağımlı kalmayacaktır. İran, Azerbaycan, Türkmen gazı ve Mısır’dan alınacak doğalgaz projeleri tamamlandığında Rus doğalgazının Türkiye pazarındaki ağırlığı yüzde 50’nin altına düşecektir. 
     Mavi Akım ile Rusya’dan yıllık 16 milyar metreküp doğalgaz alınacaktır. 
     
     İRAN GAZINDAN UCUZ 
     Karadeniz altına boru döşenmesi teknik olarak mümkündür. Deniz altına boru döşenmesi işini Meksika Körfezi’nde daha önce bu işi yapan İtalyan Saipem firması, yapacak. Doğalgaz, 2 paralel boru hattı ile Samsun’a ulaştırılacak. 
     Saipem 7000 gemisi Ağustos 2001’de faaliyete geçecektir. 
     TÜMAŞ’ın belirlediği 403 milyon dolarlık rakam, 339 milyon 750 bin dolara çekilmiştir. 
     



 GÜNCEL 





















</TEXT>
</DOC>
