<DOC>
<DOCNO> 20250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/guncel/gun01.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sea Magic yolunda eylemciler uykuda 
</HEADLINE>
<TEXT>

Sea Magic adlı petrol tankerinin Boğaz'dan geçişini geciktirmeyi planlayan eylemciler, mışıl mışıl uyurken dev tanker güneşin ilk ışıklarıyla Marmara’ya giriverdi 
     ESRA KURT İstanbul 

     Tam 135 bin ton petrol taşıyan Malta bandıralı 274 metrelik Sea Magic, İstanbul Boğazı'ndan geçişini sabahın erken saatlerine alınca, bizim eylemciler şaştı kaldı. Karadeniz girişinde bekleyen Sea Magic'in 10.00'dan sonra geçeceğini sanan eylemciler, tankerin 06.00'da geçtiğini öğrenince mecburen başka bir tankeri protesto etti. 
     Çevreciler, Beykoz Belediye Başkanı Alaattin Köseler, bazı sivil örgütü temsilcileri ve yerli - yabancı gazetecilerle saat 10.30'da Beykoz Abrahampaşa İskelesi'nde buluştu. Selamet teknesine binen grup, Arnavutköy'de balıkçı tekneleriyle buluşup, Boğaz'da eylem yapmayı, böylece, Sea Magic'in geçişini geciktirmeyi planladı. 
     
PLANLARI BOZULDU      Ancak, Sea Magic saat 06.00'da geçiş yapınca, eylemcilerin planları alt üst oldu. Eylemciler bunun üzerine teknelerle önce Arnavutköy'e geldi, buradan da 50 kadar balıkçı teknesi, sirenler çalarak Aşiyan'a hareket etti. Tekneler, "Felaketten önce güvenlik", "Boğazlar petrol boru hattı değildir" pankartları taşırken, "İnsanlık hakkımızı istiyoruz" anonsu yapıldı. 
     
NEDEN ERKEN GEÇTİ      Sea Magic'i "kaçıran" çevreciler, Sebarok Spirit Nassau adlı Bahama bandıralı boş bir tankeri sirenleriyle protesto etti. Tanker de eylemcilere aynı şekilde yanıt verdi. Sea Magic'in eylem nedeniyle erken geçtiği iddialarını doğrulamayan Liman Başkanlığı, tankerin römorkör istemediğini, güvenli geçiş için saat 06.00'yı tercih ettiğini söyledi. 
     



 GÜNCEL 




















</TEXT>
</DOC>
