<DOC>
<DOCNO> 13483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo06.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido'nun takımı Sacramento Kings play-off'a kalmayı garantiledi 
</HEADLINE>
<TEXT>

     ABD Profesyonel Basketbol Ligi'nde NBA , 22. hafta mücadelesine, bu sabaha karşı yapılan 7 maçla devam edildi. 
     Günün maçlarının ardından, Atlantik Grubu lideri New York Knicks ve Merkez Grubu lideri Milwaukee Bucks'dan sonra, Ortabatı Grubu lideri San Antonio Spurs ve Pasifik Grubu lideri Sacramento Kings de play-off'a kalmayı garantilediler. 
     Pasifik Grubu lideri Sacramento Kings, kendi sahasında New York Knicks'i uzatmada 124-117 yenerken, Kings'de Hidayet Türkoğlu, 24 dakika sahada kaldı ve bu süreçte 5 sayı üretti. Türkoğlu, 1 adet 3 sayılık ve 4 adet de 2 sayılık atışta başarı sağlayamazken, kullandığı 6 serbest atışın 5'inde isabet kaydetti. Türk oyuncu ayrıca 1 hücum ve 2 savunma olmak üzere 3 ribaunt aldı. 
     Zorlu maçta ev sahibi ekibi galibiyete taşıyan isimler olarak, kariyerindeki 10 bininci sayısına ulaşan ve karşılaşmayı 39 sayı, 15 ribaunt ve 5 assistle tamamlayan Chris Webber'ın yanı sıra, 12'si uzatma dakikalarında olmak üzere, 29 sayı ve 9 ribauntla Yugoslav forvet Predrag Stojakoviç, 17 sayı, 5 ribaunt ve 4 asistle Doug Christie ve 16 sayı ve 8 ribauntla da Jason Williams göze çarptılar. 
     Konuk ekipte ise Kurt Thomas 23 sayı ve 6 ribaunt, Glen Rice, 22 sayı ve 6 ribaunt, Allan Houston, 21 sayı ve 6 ribaunt, Latrell Sprewell, 21 sayı ve 4 ribaunt, Marcus Camby de 16 sayı ve 14 ribauntla oynamalarına karşın yenilgiyi önleyemediler. 
     Ligin en iyi galibiyet yüzdesine sahip ekibi olan Ortabatı Grubu lideri San Antonio Spurs da 71. müsabakasında 50. galibiyetini kendi sahasında Charlotte Hornets önünde aldı ve son 25 yılda 11. kez 50 galibiyet barajına ulaştı. 
     Spurs'da, ''ikiz kuleler'' olarak adlandırılan oyunculardan Tim Duncan, 34 sayı ve 19 ribauntla maça yine damgasını vururken, ''amiral'' lakaplı David Robinson, 10 sayı, 6 ribaunt ve 3 blokla oynadı. Ev sahibi ekipte ayrıca Derek Anderson da 16 sayı üretti ve 4 ribaunt aldı. 
     Konuk ekipte ise 22 sayı, 7 ribaunt ve 6 asistle oynayan Jamal Mashburn'ün yanı sıra, 13 sayı ve 6 asistle oynayan Baron Davis ve 12 sayı ile 5 ribauntluk performans gösteren Elden Campbell'ın çabaları, galibiyete yetmedi. Lige, yarın sabaha karşı yapılacak 6 maçla devam edilecek. 
     NBA'de, günün maçlarında alınan sonuçlar şöyle 
     Washington Wizards 102 - Indiana Pacers 110 
     Atlanta Hawks 112 - Boston Celtics 115 uzatmada 
     Miami Heat 92 - Toronto Raptors 101 
     Houston Rockets 109 - Utah Jazz 86 
     San Antonio Spurs 93 - Charlotte Hornets 79 
     Los Angeles Clippers 101 - Detroit Pistons 94 
     Sacramento Kings 124 - New York Knicks 117 uzatmada 
     




</TEXT>
</DOC>
