<DOC>
<DOCNO> 41324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/dunya/adun.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ORTADOĞU’DA KANLI PAZAR 
</HEADLINE>
<TEXT>

Birinci yılını tamamlayan ve bugüne kadar 700’e yakın insanın katline yol açan İsrail - Filistin çatışmalarında dün yine oluk gibi kan aktı 
     DIŞ HABERLER SERVİSİ 

     Bir yıllık İsrail - Filistin çatışması dün aniden şiddetlendi. Birkaç saat içinde çok sayıda karşılıklı saldırı yapılırken İsrail’de birbiri peşi sıra patlamalar meydana geldi. 
     Filistinliler İsrail hedeflerine yönelik 3 saldırı düzenlerken, İsrail, Filistin hedeflerini helikopterlerle vurdu ve Filistinli bir bakanı kısa bir süre tutukladı. Saldırılarda 8 kişi öldü, 42 kişi yaralandı. 
     İlk Filistin saldırısı Batı Şeria’nın Eriha kentinin kuzeyinde düzenlendi. Filistinli grup, bir İsrail okul servis aracını otomatik silahlarla taradı. 2 kişi öldü, 3 kişi yaralandı. Saldırıyı, Filistinli radikal dinci örgüt İslami Cihad üstlendi. 
     İkinci olayda ise bir Filistinli intihar komandosu sahil kenti Nahariye’de vücuduna sardığı parça tesirli bombayı patlatarak kendisini ve Şabbat tatilinden dönen 4 İsrail askerini havaya uçurdu. Tren istasyonunda meydana gelen patlamada 36 kişi yaralandı. Görgü tanıkları, patlamanın şiddetiyle intihar komandosunun 30 metre öteye fırladığını belirttiler. Saldırının sorumluluğunu Hamas’a bağlı İzzeddin El Kassam Tugayları üstlendi. 
     
İsrail’den misilleme      İsrail’in Netanya kenti yakınında meydana gelen bir dizi başka patlamada da ilk belirlemelere göre bir kişi öldü. Patlamanın Batı Şeria’daki üslerine gitmek için askerlerin beklediği yerde meydana geldiği ve 3 kişinin yaralandığı belirtildi. Bir görgü tanığı, kavşakta bekleyen bir otobüsün yanındaki aracın havaya uçtuğunu, iki dakika sonra bir patlama daha olduğunu anlattı. 
     İsrail, Filistin saldırılarını Eriha ve Ramallah’taki El Fetih bürolarına helikopterle füze saldırısı düzenleyerek yanıtladı. Ayrıca Filistinlilerin Kudüs’ten sorumlu Bakanı Ziyad Ebu Ziyad, İsrail polisi tarafından kısa bir süre tutuklandı. Filistinli yetkililer, Özerk Filistin Yönetimi’nin kurulduğu 1994’ten bu yana ilk kez bir bakanın İsrail makamlarınca tutuklandığını belirttiler. 
     



 DÜNYA 










</TEXT>
</DOC>
