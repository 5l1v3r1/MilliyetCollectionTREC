<DOC>
<DOCNO> 36926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur24.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da sivrisinek ilaçlamasından 35 kişi zehirlendi... 
</HEADLINE>
<TEXT>

     Ankara'nın Polatlı İlçesi'nde, belediyenin sivrisinekle mücadele amacıyla yaptığı ilaçlamadan, 35 kişi zehirlenerek Devlet Hastanesi'ne kaldırıldı. 
     Belediye Başkanı Sami Çay, hastaneye giderek zehirlenen vatandaşların durumu ile ilgili bilgi aldı. Çay, zehirlenmelerin vatandaşların alerjik bünyelerinden ve astım hastası olmalarından kaynaklandığını söyledi. 
     Ayakta tedavi edilen vatandaşların sağlık durumlarında ciddi bir sorun yaratmadığını belirten Çay, kullanılan ilaçların Dünya Sağlık Örgütü ve Sağlık Bakanlığı'ndan onaylı olduğunu ve 2,5 yıldır aynı ilacı kullandıklarını bildirdi. Sami Çay, şöyle konuştu ''Tedbiren ilaçlardan aldığımız numuneyi, Refik Saydam Hıfzıssıhha Merkezi'ne gönderdik. Hassas bünyeli insanları kısa süreli olarak etkileyebileceğini öğrendik. Bu ve buna benzer olaylarla karşılaşmamak için bundan böyle ilaçlamayı akşam ve sabahın erken saatlerinde yapacağız.'' 







</TEXT>
</DOC>
