<DOC>
<DOCNO> 18757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/spor/yfburu.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener zora soktu 
</HEADLINE>
<TEXT>

     ÖMER ÜRÜNDÜL 

     Fenerbahçe için zorlu Trabzon deplasmanı öncesi en önemli sıkıntı Johnson ile Ogün’ün yokluklarıydı. Çünkü genel pres rahatsızlığı olan takımda bu iki isim ciddi kayıptı. Mustafa Denizli takım tertibinde mecburen değişikliğe gidecekti. Mert Meriç’i orta sahada Lazetiç’in yerine çekerek Uche’yi liberoda görevlendirdi. Tercihi doğru mu yoksa yanlış mıydı tartışılırdı. 
     İlk 20 dakika Fenerbahçe genelde oyunu kontrol eden taraftı. Bilhassa Oktay’ın sakat sakat sahayı çıkması ve hiçbir şey yapmayışı avantaj teşkil etti. Ancak bu oyuncunun çıkmasından sonra oyuna denge geldi. Ardından da Trabzonspor skor avantajı elde etti. Devre bu şekilde bitti. 
     İkinci yarıda Fenerbahçe yoğun bir baskı kurdu. Bu baskı hakemin bitiş düdüğüne kadar devam etti. Trabzonspor’da Hami’nin yorulması ve Sergen ile birlikte ileri uçta yapıları itibarıyla defansı zorlayamayışları Fenerbahçe’nin takım halinde ofansif aksiyonlara ağırlık vermesine olanak sağladı. Organize ve sürekli ataklarla da rakip kaleyi ablukaya aldılar. Ama ele geçen çok sayıda fırsat değerlendirilemedi. Bizce Denizli’nin en büyük yanlışı Serhat’ı devrede çıkartmasıydı. Uche’nin çıkartılması daha doğru olurdu. Trabzonspor defansı bütün dikkatini Andersson üzerinde agresif biçimde yoğunlaştırdığından Serhat’a on sekiz içinde büyük ihtiyaç hissedildi. Sonuçta Fenerbahçe korkarak gittiği deplasmandan ikinci yarıda iyi oynamasına rağmen eli boş dönerek şampiyonluk şansını iyice zora soktu. 
     Trabzonspor hırslı ve yürekli bir mücadele sergiledi. Skor avantajı yakaladıktan sonra daha da morallendiler. İkinci yarı büyük kale önü sıkıntıları yaşadılar. Ama Cem’in, Andersson ile iyi boğuşması, kaleci Metin’in mükemmel performansıyla galibiyeti korumayı başardılar. Fenerbahçe bütün riskleri almışken, kendi alanında 50 metre genişlik bırakmışken bir tek Tamer ile kontratak pozisyonu yakalamaları takımın sezon başından beri devam eden organizasyon sıkıntısını ortaya koyan gerçekti. 
     Metin Tokat zorluk derecesi yüksek maçı birkaç hatası dışında iyi yönetti. Yalnız maçın neticesini belirleyen gol açık ofsayttı. Tabii ki bu yardımcı hakemin hatasıydı. 
     Ayrıca yaşanan olaylar yine üzücüydü. Futbolda Fair - Play’in başrole soyunduğu günleri artık iple çekiyoruz. 
     



 SPOR 





























</TEXT>
</DOC>
