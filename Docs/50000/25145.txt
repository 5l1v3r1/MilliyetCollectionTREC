<DOC>
<DOCNO> 25145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun17.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek Cumhuriyeti'nde 150 bin ajan hakkında soruşturma açıldı 
</HEADLINE>
<TEXT>

     Çek ve Slovakya'nın oluşturduğu eski Çekoslovakya'da, STB adlı istihbarat örgütüne mensup 150 bin ajanın, komunist rejimin yıkılmasından sonra ''iyi hal kağıdı'' alarak kamu hizmetlerinde çalıştıkları belirlendi. 
     Çek Cumhuriyeti İçişleri Bakanı Stanislav Gross, önemli bazı devlet dairelerinde yasalara aykırı olarak çalıştıkları saptanan 150 bin ajan hakkında soruşturma başlatıldığını açıkladı. 
     Olayı ''skandal'' olarak niteleyen ve savcılığa ihbarda bulunan İçişleri Bakanı Gross, ''sorumlularının ortaya çıkarak bu skandalı üstlenmeleri gerektiğini'' söyledi. 
     Gross, devletin güvenliğini ilgilendiren görevlerde çalışan eski istihbarat teşkilatı STB ajanlarına 1991-92 yıllarında, anlaşılamayan bir nedenle, ''iyi hal kağıdı'' düzenlendiği ve bu ajanların komunist rejimin yıkılmasından hemen sonra vakit kaybetmeden önemli bazı kamu hizmetlerinde göreve başladıklarını kaydetti. 
     Eski Çekoslovakya Cumhuriyetinde 1991 yılında yürürlükte olan yasa uyarınca, kamu hizmetlerinde çalışacak istihbarat teşkilatı ajanlarının İçişleri Bakanlığından ''iyi hal kağıdı'' ve geçmişinin temiz olduğunu kanıtlayan ''güvenirlilik belgesi'' almaları gerektiğini hatırlatan yetkililer, ortaya çıkan skandalın sorumlusunun dönemin İçişleri Bakanı Jan Langos olduğunu ileri sürüyorlar. 
     Halen Slovakya'da yaşamını sürdüren Jan Langos ise tüm suçlamaları reddetti ve sözü edilen ''iyi hal kağıtlarının Savunma Bakanlığı'nın talimatı üzerine düzenlendiğini'' söyledi. Çek Cumhuriyeti Savunma Bakanı Jaroslav Tvrdik, olayın aydınlığa kavuşturulması için Slovak meslektaşı Jozef Stanko ile işbirliği yapacağını, komunist rejimin yıkıldığı 1989 sonrası kamu hizmetlerinde göreve başlayan İstihbarat Teşkilatı ajanlarının biyografilerini inceleyeceklerini açıkladı. 







</TEXT>
</DOC>
