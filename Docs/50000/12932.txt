<DOC>
<DOCNO> 12932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/ekonomi/eko11.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört aylık elektrik zammı yüzde 36.3 
</HEADLINE>
<TEXT>

     HARUN GÜREK Ankara 

     TEDAŞ, açıklarını kapatmak için geçen yıl yapamadığı zamların acısını dört ayda yaptığı beş ayrı zamla çıkardı. TEDAŞ, mali krizi gerekçe göstererek yaptığı zamlarla halktan 500 trilyon lira tahsil etmiş oldu. 
     "Güç bedeli" uygulaması ile birlikte TEDAŞ’ın yaptığı zamlar yüzde 60’a yaklaştı. TEDAŞ, şubat krizi nedeniyle yarım kalan program uyarınca ayda yüzde 2 zam yapıyordu. Aralık başında fiyatlarına yüzde 2 zam yapan TEDAŞ, kasım krizinden çıkış için alınan önlemler kapsamında aynı ay içinde bir ayarlamaya daha gitti. TEDAŞ’ın kasım krizi zammı yüzde 8 oldu. Şubat ayına kadar yüzde 2 aylık olağan zamları sürdüren TEDAŞ, abone başına 2 milyon lira güç bedelini de ocak ayından itibaren tahsil etmeye başladı. 
     Yapılan bu ayarlamalar ile elektrik fiyatı aralık ayı başına göre yüzde 36.3 artmış oldu. Bunun sonucunda aralık ayı başında 47 bin 200 lira olan meskenlerdeki elektrik fiyatı 64 bin 350 liraya çıktı. 
     


 EKONOMİ 




















</TEXT>
</DOC>
