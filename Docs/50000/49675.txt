<DOC>
<DOCNO> 49675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/dunya/adun.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'KARA SES'İN ADAMLARI LADİN'E İŞBİRLİĞİ TEKLİF ETMİŞ 
</HEADLINE>
<TEXT>
Kaplancılara yüz vermedi 
Alman istihbaratına göre Kaplancılar 1997 yılında Afganistan'a gitmiş. Ama, Usame bin Ladin'den bekledikleri ilgiyi görememiş... 
     DIŞ HABERLER SERVİSİ 

     Merkezi Almanya'nın Köln kentinde bulunan sözde "Hilafet Devleti"nin iki yıl önce ölen eski lideri, "Kara Ses" Cemalettin Kaplan'ın adamlarının bundan dört yıl önce Afganistan'a gidip Taliban ve Usame bin Ladin ile görüşerek işbirliği yolları aradığı, ancak Bin Ladin tarafından ciddiye alınmadığı ortaya çıktı. 
     
     Sözde İslam Birliği için 
     The Wall Street Journal gazetesinin Alman istihbarat kaynaklarına dayandırdığı haberine göre, kendini "Köln Halifesi" ilan eden 'Kara Ses', 1997 yılı başlarında Ortadoğu ve Afganistan'a temsilci yollayarak ileride kendi liderliğinde oluşturmayı planladığı "İslam Birliği" için işbirliği olanakları aradı. Bu amaçla da Afganistan'da Taliban ve El Kaide liderleriyle görüştü. Ancak Alman istihbarat yetkililerine göre, Ladin tarafından ciddiye bile alınmadı. 
     
     Almanlar artık daha hassas 
     Kara Ses'in cemaati son olarak önceki hafta, önce Cemalettin Kaplan'ın, sonra da onun ölümüyle yerine geçen Metin Kaplan'ın "sağ kolu" olarak bilinen Harun Aydın'ın Alman polisince tutuklanmasıyla gündeme gelmişti. 
     



 DÜNYA 















</TEXT>
</DOC>
