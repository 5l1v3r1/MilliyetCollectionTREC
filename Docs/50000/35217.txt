<DOC>
<DOCNO> 35217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/spor/spo09.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

     Milan bugün İstanbul’da 
     BEŞİKTAŞ’ta yarın Milan ile yapılacak jübile maçı sonrası aktif futbolculuk yaşantısını noktalayacak olan Şifo Mehmet, bu akşam Hammam’da kokteyl düzenleyecek. Geceye bugün İstanbul’a gelecek olan Milan’ın takım halinde katılacağı açıklandı. İtalya Başbakanı ve Milan Başkanı Berlusconi’nin de jübile için gelebileceği ifade edildi. Beşiktaş’ın eski çalıştırıcıları Milne ve Scala da jübile için İstanbul’a geldi. 
     
     Körfez’de açılış 
     KOCAELİSPOR, bugün resmi sezonu açıp, taraftarının karşısına çıkacak. Yeşil - Siyahlı ekip, İsmetpaşa Stadı’nda saat 18.00’de başlayacak şölenin ardından 20.30’da Toshack’ın çalıştırdığı İspanyol Real Sociedad ile özel maç yapacak. 
     
     Teşvik itirafı 
     BALIKESİRSPOR eski başkanı İdris Ekilmiş, önceki akşam yapılan genel kurulda geçen sezon çeşitli kulüplere 20 milyar lira teşvik primi gönderdiklerini açıkladı. Kongrede başkanlığa Metin Mengüç getirilirken, eski başkan Ekilmiş, "Özellikle son haftalarda bazı kulüplere 20 milyar lira gönderdik" dedi. 
     
     



 SPOR 























</TEXT>
</DOC>
