<DOC>
<DOCNO> 1616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/siyaset/siy05.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Firari Çelik'in ince hesabı 
</HEADLINE>
<TEXT>
Fıstık gibi tahliye 
     GÖKÇER TAHİNCİOĞLU Ankara 

     Milli Görüş davasında, af kapsamı dışında olan ve idam istemiyle yargılanan kapatılan RP milletvekili İbrahim Halil Çelik, ince af hesaplarıyla döndü. Hakkında açılan diğer tüm davalar af kapsamında bulunan Çelik, Milli Görüş Davası'ndan da tutuksuz yargılanacak. 
     Avusturya Havayolları'na ait bir uçakla geldiği Esenboğa'da gözaltına alınan Çelik, Ankara DGM Başsavcılığı'na götürüldü. Ankara 2 Nolu DGM'deki "Milli Görüş Davası" davasında idamı istenen Çelik gıyabi tutuklu olarak aranıyordu. Kaçak Çelik, "Kan dökülecek, ben bunu istiyorum. Demokrasi böyle gelişecek, fıstık gibi olacak. MGK, imam hatiplerin kapatılması için dayatmada bulunurken, altı milyon Müslümanın eli gül mü toplayacak " sözlerinden dolayı da Ankara 2. Ağır Ceza Mahkemesi'nde yargılanıyordu. 
     2 Nolu DGM'de ifadesi alınan Çelik hakkındaki gıyabi tutukluluk kararları, "ifadesi alınamadığı için" verildiğinden kaldırıldı. Ankara 1 Nolu DGM'deki gıyabi tutukluluk kararı ise, "Çelik'in kaçma ihtimali bulunduğu için" verildiğinden, önce vicahiye çevrildi. Ancak bu davada Şartla Salıverme Yasası kapsamındaki 312. maddeden yargılanan Çelik'in tutukluluk kararı kaldırıldı. 
     Çelik hakkında Diyarbakır DGM'den verilen gıyabi tutukluluk kararına ilişkin işlemler ise yetişmedi. Bu nedenle dün geceyi nezarette geçiren Çelik'in bugün yeniden DGM'ye çıkartılması ve ifade verdikten sonra da bırakılması bekleniyor. 
     


 SİYASET 

















</TEXT>
</DOC>
