<DOC>
<DOCNO> 46555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur04.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk özlemi çekenlere yeni bir umut... 
</HEADLINE>
<TEXT>

     Çocuk sahibi olamayan, ancak çocuk özlemi çeken çiftler için, Marmara Üniversitesi MÜ Tıp Fakültesi Hastanesi'nde yeni bir merkez hizmete girdi. 
     MÜ Tıp Fakültesi Hastanesi Kadın Doğum Anabilim Dalı'nda, yaklaşık 250 bin dolar maliyetle, halk arasında ''tüp bebek merkezi'' olarak 
     bilinen Üremeye Yardımcı Tedavi Merkezi açıldı. 
     Hasta kabulüne başlayan merkezde, 3 doktor, 3 hemşire, 2 embriyolog ve 2 teknisyenden oluşan ekip, çiftlerin çocuk sahibi olmaları için çalışıyor. 
     MÜ Tıp Fakültesi Hastanesi Başhekimi ve Üremeye Yardımcı Tedavi Merkezi Başkanı Prof. Dr. Mithat Erenus, A.A muhabirine yaptığı açıklamada, evli çiftlerin yüzde 15'inin arzu etmelerine rağmen çocuk sahibi olamadıklarını vurgulayarak, bu çiftlerin mutlaka bir merkeze ya da deneyimli bir hekime gitmelerini önerdi. 
     Üremeye Yardımcı Tedavi Merkezi'nde ilaç tedavisi, mikrocerrahi, tüp bebek, mikroenjeksiyon ve TESA testisten parça alma yöntemleri kullanıldığını anlatan Prof. Dr. Erenus, şunları söyledi 
     ''Bir kadının mikroenjeksiyon ya da tüp bebek yöntemiyle hamile kalma şansı yüzde 25'dir. Arka arkaya 3 kez uygulama yapılması halinde gebelik şansı yüzde 50'ye çıkar. Bu yöntemler en fazla 3-6 kez uygulanır. Tüp bebek ve mikroenjeksiyon yönteminin bir kez uygulanması 1000 dolara maloluyor.'' 
     Tüp bebek yönteminin 22 yıllık geçmişe sahip olduğunu ve 1992 yılından sonra ise özellikle erkek üremesinde önemli gelişmeler kaydedildiğini ifade eden Prof. Dr. Erenus, mikroenjeksiyon yöntemiyle tek bir sperm kullanılarak gebelik elde etmenin mümkün olduğunu bildirdi. 
     Prof. Dr. Erenus, ''1994'ten sonra hiç spermi olmayan hastalarda testisten biyopsi alıp o biyopside sperm elde edip, gebelik elde etmek mümkün. Bu tip vakalara önceden 'hiç şansları olmadığı, bu nedenle evlerine gitmeleri' söyleniyordu'' dedi. 
     
     Gen tedavisi 
     Üniversitelerin bünyesinde hizmet veren üremeye yardımcı tedavi merkezlerinin çocuk sahibi olamayan çiftleri çocuğa kavuşturmasının yanı sıra, araştırma yapmak gibi önemli görevleri olduğunu anlatan Prof. Dr. Erenus, şunları kaydetti 
     ''Geleceğe yönelik düşündüğümüzde Türkiye gibi akraba evliliklerinin çok olduğu ülkelerde genetik hastalıkların taranması, genetik hastalığı olan embriyoların ayrılıp sağlam olan embriyoların yerleştirilmesiyle genetik hastalıkların önlenmesi ve genetik hastalığı riski olan ailelerin sağlam çocuk sahibi olma şansının sağlanması mümkün olabilecek. 
     Ayrıca, önümüzdeki 10-15 yıl içinde bu merkezlerin katkısıyla gerçekleştirilebilecek diğer gelişme ise gen tedavisidir. Hem genetik hastalıklar hem de kanser diyabet ve kalp hastalığı gibi hastalıklarda sorumlu olan gen bulunursa, o genin genetik mühendislik yoluyla değişiklikler yapılarak düzeltilmesi veya hastalığın oluşmasının engellenmesi mümkün olacaktır. Bunlar şimdi uzak görünmekle beraber bu merkezler buna zemin hazırlayacaktır.'' Prof. Dr. Erenus, çocuk sahibi olmak isteyip de 1 yıl içinde hiç korunmamalarına rağmen gebelik oluşmayan" şçiftlerin, hiç vakit kaybetmeden bilimsel çalışan bu merkezlere müracaat etmelerini istedi. 
     Üremeye yardımcı tedavi yöntemlerinin 40 yaşa kadar daha etkili olduğuna işaret eden Prof. Dr. Erenus, 40 yaşından sonra bir kadının hamile kalma şansının yüzde 8 civarında olduğunu sözlerine ekledi. 
     






</TEXT>
</DOC>
