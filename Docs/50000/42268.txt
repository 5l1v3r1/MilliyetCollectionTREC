<DOC>
<DOCNO> 42268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/spor/spo08.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İKİ KRALİÇE 
</HEADLINE>
<TEXT>

Akdeniz Oyunları’nda atletizmde Anzhela Kinet, judoda Neşe Şensoy, altın madalyayı yakaladı. 1500 metrenin favorisi Süreyya Ayhan, gümüşte kaldı 
     14. Akdeniz Oyunları’nda dün atletizm ve judodan iki altın geldi. Atletizm bayanlar heptatlonda Anzhela Kinet yedi yarış sonunda topladığı 5 bin 833 puanla zirveyi yakaladı. Bayanlar judoda ise 48 kilodaki temsilcimiz Neşe Şensoy, Yugoslav ve İspanyol’u ippon, ardından finalde İtalyan Maeri’yi wazary ile yenerek, altını boynuna taktı. 
     ATLETİZMDE bayanlar 1500 metrede Süreyya Ayhan, 4.10.69 ile gümüş, Ebru Kavaklıoğlu ise 4.12.03 ile bronz kazandı. Yarışı Tunuslu aldı. Yelken 470 sınıfında Selim Kakış - Kaan Özgören gümüşe ulaştı. Oyunların son gününde futbolda Milli Takım, 14.30’da Fransa ile üçüncülük maçına çıkacak, bisiklette de 150 km yol yarışında madalya mücadelesi verecek. 
     
Nora Güner’e çifte kontrol      TUNUS’TA 100 ve 200 metrede altın madalya kazanan sprinterimiz Nora Güner, 24 saat içinde iki kez doping kontrolüne alındı. Önce 100 metre finalinde kazandığı zafer sonrası doping kontrolüne giren Güner, henüz aradan bir tam gün bile geçmeden, bu kez 200 metre yarışı sonrası bir kez daha kontrole alındı. Uygulamaya yaptığı itiraz kabul edilmeyen Güner, ikinci yarış sonrası apar topar kontrole götürüldü. 
     
Eşref Apak’a özel izin      ATLETİZM erkekler çekiç atma finalinde Türk delegasyonu büyük telaş yaşadı. Hafta sonunda Ankara’da yapılacak Balkan Gençler Şampiyonası’na katılabilmek için dün uçağa yetişmek zorunda olan sporcumuz Eşref Apak’ın atışları, özel izinle öne alındı. 71.06 metreyle altıncılıkta kalan Apak, kendisini stat kapısında bekleyen özel araçla uçağa yetiştirildi. Öte yandan kürekte dün beş finale katılan sporcularımızdan kürsüye çıkan olmadı. 
     
ABD’den resmi başvuru      ABD Güreş Federasyonu, 26 - 29 Eylül’de New York’ta düzenlenecek Dünya Güreş Şampiyonası’nın ertelenmesi için FILA’ya resmen başvurdu. 82 ülkeden 693 güreşçinin katılımıyla gelmiş geçmiş en büyük turnuva olması beklenen şampiyona için yeterli güvenlik koşullarının yaratılmasının zor olacağını, sporcuların da terör olaylarından psikolojik olarak etkileneceğini belirten yetkililer, FILA’ya erteleme için resmi istekte bulundu. 
     ABD’Lİ yetkililerin erteleme isteği, başka bir olasılığı da gündemin başına oturttu. Türkiye Güreş Federasyonu, önceki gün zor durumda olan ABD’ye yardım etmek istediklerini, yapmak istememesi halinde, turnuvayı Türkiye’de düzenleyebileceklerini FILA’ya bildirmişti. Federasyon Başkanı Osman Şansal, son kararı FILA’nın vereceğini, kendilerine turnuvayı düzenleme yolunda izin verilmesi halinde bunu, seve seve yapacaklarını belirtti. 
     



 SPOR 

























</TEXT>
</DOC>
