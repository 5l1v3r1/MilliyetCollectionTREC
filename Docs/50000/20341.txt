<DOC>
<DOCNO> 20341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sondun17.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Castro "İran krallığı gibi emperyalist kral ABD de yıkılacak" 
</HEADLINE>
<TEXT>

     İran ziyaretini sürdüren Küba Devlet Başkanı Fidel Castro, ''ABD'nin yıkılmaya mahkum bir emperyalist ülke olduğunu'' savundu. 
     Castro, Eğitim Fakültesi'nden ''ABD'ye karşı verdiği mücadele'' dolayısıyla fahri doktora aldıktan sonra Tahran Üniversitesi'nde bir konuşma yaptı. 
     Konuşmasında, İran'da Amerikan destekli eski şahlık rejimine atıfta bulunarak, ''Siz, bölgenin en güçlü jandarmasını silahla değil, fikirlerinizle yıktınız ve bölge halkı bunun için size teşekkür etmeli. Bugün dünyada sizin devirdiğiniz şahtan bin kez daha güçlü bir kral var ve bu emperyalist kral benim vatanımın yanı başında yaşıyor'' dedi. 
     Küba lideri, sözlerini ''Buna rağmen bu emperyalist kral sonunda yıkılacak, sizin kralınızın devrildiği gibi...'' diye sürdürünce, konuşmasını dinleyen 700 dolayındaki kişiden uzun alkışlar aldı. 
     Castro, ''ABD'ye karşı verdiği mücadelenin'' yanı sıra, ''Küba'da yeni bir yönetimin kurulması ve Küba devriminin zaferi yolunda sürdürdüğü siyasi, kültürel ve bilimsel çabaları'' dolayısıyla fahri doktora aldı. 
     İran Meclis Başkanı Mehdi Kerrubi, kendisiyle görüşme sırasında, 74 yaşındaki Küba liderine, ''Bizim İran ve İslam kültüründe misafirler kutsaldır ve siz çok kutsal bir misafirsiniz, bereketinizi birlikte getirdiniz. Bugünkü güneşli gün bunun kanıtı'' dedi. 
     Castro'nun, İran ziyaretinin ardından Malezya ve Katar'ı ziyaret etmesi beklenirken, güvenlik gerekçesiyle bu ziyaretlerin zamanına ilişkin bilgi verilmedi. 






</TEXT>
</DOC>
