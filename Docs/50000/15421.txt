<DOC>
<DOCNO> 15421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur04.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı Dil Sınavı'na başvurular başladı 
</HEADLINE>
<TEXT>

     Yabancı Dil Sınavı'na YDS başvurular başladı. 
     Üniversitelerin yabancı dil ile ilgili bölümlerinde okumak isteyen adaylar, 20 Nisan Cuma gününe kadar 15 milyon lira sınav ücreti yatıracaklar. 
     2001-Yabancı Dil Sınavı'na YDS başvurmak isteyen adayların sadece sınav ücretini yatırması yeterli olacak. YDS'ye başvurmak isteyen adayların, 2001-Öğrenci Seçme Sınavı'na başvurmuş olması gerekiyor. 
     Adaylar, 2001-YDS ücretini, Türkiye İş Bankası şubelerinden herhangi birine yatırabilecekler. Adaylar, parayı yatırmak için bankadaki görevliye ÖSYM numaralarını bildirecekler ve yatırdıkları ücretin karşılığında dekont alacaklar. Adayların, söz konusu dekontu saklamaları gerekiyor. Öğrenci Seçme ve Yerleştirme Merkezi ÖSYM , 2001 YDS'ye girecek adaylara, gelecek ay içinde sınava giriş ve kimlik belgelerini postayla gönderecek. Sınav ücretini yatırmayan adaylar, sınava giremeyecek. 2001-YDS, ÖSS'den bir hafta sonra 24 Haziran 2001 tarihinde devlet üniversitesi rektörlüklerinin bulunduğu 40 merkez ile KKTC'nin başkenti Lefkoşa'da gerçekleştirilecek. Sınav sonuçları adaylara 2001-ÖSS sınav sonuç belgesiyle duyurulacak. 




</TEXT>
</DOC>
