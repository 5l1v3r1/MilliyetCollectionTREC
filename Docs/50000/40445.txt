<DOC>
<DOCNO> 40445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/soneko16.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim fuarı açıldı 
</HEADLINE>
<TEXT>

     Türkiye ve Avrasya'nın en büyük bilgi ve iletişim teknolojileri fuarı Bilişim'01 A Cebit Event, İstanbul'da açıldı. 
     Bilişim Fuarı'nın açılışı, İstanbul Büyükşehir Belediye Başkanı Ali Müfit Gürtuna tarafından yapıldı. Yerli ve yabancı yaklaşık 1000 firmanın katıldığı fuar, 25 bin metrekarelik net alanda gerçekleştiriliyor. Bu yıl 200 bin kişinin ziyaret etmesi beklenen fuar, uluslararası katılımcı ve ziyaretçi hedefleriyle dikkatleri üzerine çekiyor. 
     Fuarda, 15 ülkeden yaklaşık 100 şirket 1.500 metrekarelik alanda katılım sağlıyor. Fuara, 2 bini aşkın uluslararası ziyaretçi, delegasyon ve basın mensuplarının ziyareti bekleniyor. Bilişim'01 A Cebit Event'ı bu yıl ikinci kez düzenleyen HİF A.Ş'nin Yönetim Kurul Başkanı ve Deutsche Messe AG-Cebit Başkanı Jörg Schomburg, Türkiye'nin güçlü ekonomiye geçiş programın izlediklerini ve bu programı desteklediklerini bildirdi. 
     Türkiye'ye ve programın Türkiye'yi geleceğe daha güçlü taşıyacağına inancını dile getiren Schomburg, Bilişim Fuarı'nın daha da büyümesi ve gelişmesi için yeni destekler sağladıklarını anlattı. Jörg Schomburg, her geçen gün artan talebi karşılamak amacıyla, fuar alanında halen inşa edilmekte olan 7 no'lu salon için Alman bankalarından kredi temin ettiklerini kaydetti. İstanbul'daki bilişim fuarının büyüyerek daha uluslararası bir kimliğe büründüğüne işaret eden Schomburg, hedeflerinin Bilişim'01 A CeBIT Event'ı ve İstanbul'u Avrasya'nın teknoloji merkezi haline getirmek olduğunu vurguladı. 







</TEXT>
</DOC>
