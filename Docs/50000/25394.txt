<DOC>
<DOCNO> 25394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo06.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Futbolcularımızın ihanet edip gideceğine inanmıyorum" 
</HEADLINE>
<TEXT>

     Gaziantepspor Kulübü Başkanı Celal Doğan, iç transferde başarılı olan kadroyu büyük ölçüde korumayı planladıklarını belirterek, ''Gaziantepspor formasını giyen hiçbir fubolcunun kulübe ve kent halkına ihanet ederek, başka yollarla başka kulüplere gideceğine ihtimal vermiyorum'' dedi. 
     Celal Doğan, yaptığı açıklamada, iç transferi en geç 1 hafta içinde çözeceklerini, gitmek isteyen futbolcuları ise zorla tutmaya niyetleri olmadığını söyledi. 
     İç transferde sözleşmesi sona eren 16 futbolcuyla transfer komitesinin görüşeceğini ve talepleri alacaklarını ifade eden Doğan, ''Talepler, yönetim kurulunda değerlendirilecek ve öngördüğümüz rakamın üzerinde talepte bulananlara son teklifi yapacağız'' diye konuştu. 
     Futbolculara 10 Haziran'a dek izin verdiklerini hatırlatan Doğan, şöyle devam etti 
     ''Birkaç gün içinde onlarla oturulup görüşülecek. Önereceğimiz rakamla onların talep ettikleri arasında uçurum olmayacak. Sonuçta transfer arz-talep meselesidir. Bu ortamı bırakıp hiçbir futbolcumuzun gideceğini sanmıyorum ancak giden olursa da tutacak durumumuz yok.'' 
     
     UEFA hedefi 
     Gaziantepspor'un tarihinde üst üste 2. kez UEFA Kupası'na katılma başarısı gösterdiğini hatırlatan Doğan, sözlerini şöyle sürdürdü 
     ''Bu başarıyı sağlayan kadroyu koruyarak, UEFA Kupası'nda bu kez turlar geçmek istiyoruz. Tüm oyuncularımız birbirlerini iyi tanıyorlar. Oturmuş bir kadromuz var. Uyum sorunu ortadan kalkmış bu kadroyu neden bozalım Kadroyu güçlendirerek daha büyük başarılara imza atmak düşüncesindeyiz. Bu nedenle takımın başına, hırslı, iddialı, genç, çalışmayı seven ve gününü Gaziantepspor'a harcayacak teknik direktör olan Tevfik Lav'ı getirdik. 
     Bazı futbolculara özellikle 3 büyüklerden teklifler geldiğini gazete ve televizyonlardan öğreniyorum. Şu ana kadar hiçbir kulüp resmi teklifte bulanmadı. Eğer bir kulüp futbolculmuzu istiyorsa önce gelip bizimle masaya oturmalı. Çünkü bonservisi bizde. Paraları varsa, talep ettiğimiz ücreti öder alırlar. Ama görünen o ki hiçbirinde para yok. Hepsi borç içinde kıvranıyor. Hangi parayla transfer yapacaklar merak ediyorum.'' 
     13 Haziran'da yapılacak kongrede daha güçlü bir yönetim kurulu düşünüyoruz. Ancak Gaziantepspor üyesi olan herkes, ben daha iyisini yaparım diyenlere, plan ve projesini getirirse, kulübü vermeye hazırız. Benim asıl işim belediye başkanlığı. Kent halkının sorunlarıyla ilgilenmeliyim. Gaziantepspor babamızın malı değil, tapusu da bizde kayıtlı değil. Sahip çıkılmasından mutlululuk duyarız.'' 
     Doğan, sezon ortasında boş sözleşmeye imza atan, ancak yasal olarak 1 Haziran'da imza atması gereken Batista'nın Brezilya'ya gittiği, Hasan Yiğit ve Erhan Albayrak'ın satış listesine konulacağı, Hakan Bayraktar'a da talip çıkanın 4 milyon doları gözden çıkarması gerektiğini sözlerine ekledi. 






</TEXT>
</DOC>
