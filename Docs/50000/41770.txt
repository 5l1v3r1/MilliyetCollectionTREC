<DOC>
<DOCNO> 41770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko04.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
IMKB'de işlemlere bir gün ara verildi 
</HEADLINE>
<TEXT>

     İstanbul Menkul Kıymetler Borsası'nda Repo Pazarı dışındaki piyasalarda bugün işlem yapılmayacak. Tüm piyasalarda işlemlere yarından itibaren normal şekilde devam edilecek. 
     Başkan Osman Birsen imzasıyla yayınlanan İMKB duyurusuna göre, ABD'de yaşanan olağanüstü durum ve buna bağlı olarak yurtdışı finans piyasalarında ortaya çıkan belirsizlik nedeniyle, bugün İMKB pazar ve piyasalarında uygulanacak işlem ve takas esasları yeniden belirlendi. 
     Hisse Senetleri Piyasası'nda bugün işlem yapılmayacak. 10 Eylül'de gerçekleşen işlemlerin takası yarın, dünkü işlemlerin takası ise 14 Eylül'de yapılacak. 
     Tahvil ve Bono Piyasası Kesin Alım Satım Pazarı'nda da bugün işlem olmayacak. Sadece Repo ve Ters Repo Pazarı'nda mevzuatla belirlenen saatlerde işlem gerçekleştirilecek. 
     12 Eylül valörlü ve vadeli olarak gerçekleşen işlemlere ait takas yükümlülükleri, yürürlükteki mevzuat hükümleri çerçevesinde yerine getirilecek. 
     Uluslararası Pazar Depo Sertifikaları Piyasası ve Uluslararası Tahvil ve Bono Piyasası ile Vadeli İşlemler Piyasası'nda bugün işlem yapılmayacak. 
     

</TEXT>
</DOC>
