<DOC>
<DOCNO> 9261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/ekonomi/eko02.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomide düzelme görülüyor 
</HEADLINE>
<TEXT>

Dünya Bankası Türkiye Temsilcisi Ajay Chhibber mali kriz sonrası düzelme işaretleri görüldüğünü ve krizlerin sağlıklı bir yapılanma için fırsat olabileceğini söyledi 
     ANKARA Milliyet 

     Dünya Bankası Türkiye Temsilcisi Ajay Chhibber, mali krizin ardından ekonomide şimdiden bazı düzelmelerin görüldüğünü belirterek, bu gelişmelerin devam edeceğini söyledi. Chhibber, krizlerin sağlıklı bir yapılanma için fırsat olduğunu da belirtti. 
     Hazine Müsteşarlığı’nda düzenlenen "Karayolları Trafik Güvenliği " seminerinin çıkışında gazetecilerin sorularını yanıtlayan Chhibber, "Şimdiden bazı düzelmelerin olduğunu düşünüyorum. Maliyetin ne olacağı ve piyasaların nasıl tepki vereceğini şimdiden öngörmek güç. Bayram sonrasında nasıl bir gelişme yaşanacağını birlikte göreceğiz" diye konuştu. Chhibber, "Buna benzer gelişmeler diğer ülkelerde de yaşandı. Bunu ekonominin gözden geçirilmesi için bir fırsat olarak değerlendirdiler. Bu yüzden krizler bazı fırsatlar da yaratır. Türk ekonomi yetkilileriyle birlikte bu fırsatların reel sektörü ve ihracatı daha iyi bir yere getirmesi için çalışıyoruz" dedi. 
     Bankacılık sektörünün iyileştirilmesi planı üzerinde çalışıldığını, bir şey söylemenin erken olduğunu da belirten Chhibber, istifa eden Merkez Bankası Başkanı Gazi Erçel ile Hazine Müsteşarı Selçuk Demiralp için, "Her ikisi de mükemmel insanlar. Onları çok takdir ediyorum" dedi. 
     
Dünya Bankası’ndan destek teyidi      Dünya Bankası, Türkiye’ye desteğinin 2001’de devam ettiğini bildirdi. Dünya Bankası’ndan iki ekibin haftasonu Türkiye’ye gelerek IMF ile yakın temaslar ışığında çalışmalara başladığı belirtildi. Açıklamada, Türkiye’deki bankacılık ekibinin de son gelişmelerin bankacılık sistemi üzerindeki etkileri ve özellikle de kamu bankalarının gelecek ihtiyaçlarını değerlendireceği belirtildi. Tarım ekibinin ise doğrudan gelir destekleme sisteminin başlangıç bedeli olarak verilecek kredinin hızlı dağılımı ve çiftçilerin daha kolay satılabilir ürün geçişlerindeki maliyeti karşılama konuları başta olmak üzere Tarım Reformu çalışmalarına başladığı kaydedildi. 
     


 EKONOMİ 















</TEXT>
</DOC>
