<DOC>
<DOCNO> 37015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/yasam/yas05.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Protesto uğruna parmak kestiler 
</HEADLINE>
<TEXT>

Militarizm anıtı’nı ziyaret eden Japonya Başbakanı’nı protesto eden Güney Koreli 20 genç, serçe parmaklarını feda etti... 
     DIŞ HABERLER SERVİSİ 

     Güney Kore’nin başkenti Seul'de 20 genç, halkın ve gazetecilerin önünde düzenledikleri bir törenle serçe parmaklarını kesti. Bu bir protestoydu nedeni ise Japonya Başbakanı Juniçiro Koizumi’nin savaş suçu işleyenler de dahil savaşlarda ölen 2.4 milyon anısına yapılan Tokyo’daki Yasukuni adlı Şinto mabedini ziyaret etmesiydi... 
     
     Mini giyotinlerle... 
     Gençler eylem planları gereği önce bir örnek giyindiler. Ardından da 1910-1945 yılları arasındaki Japon işgali sırasında Japonya karşıtı militanların hapsedildiği parkta toplandılar. Yanlarında da doktorlar vardı. Bardaktan boşanırcasına yağan yağmurun altında parmaklarını kesecekleri mini giyotinleri yere yerleştirdiler. Ve... Çömelerek hiçbir korku ifadesi göstermeden serçe parmaklarını, giyotine sokarak kolu indirdiler. Kesilen parmaklar ise yere serilen bir bayrağın üzerine dizildi. 
     
     Elçiliğe postalayacaklar 
     Parmağı kesilmiş ellerini bayrakla saran protestocular, hiçbir acı belirtisi göstermeden slogan atmaya devam ettiler. Kesik parmaklarını da Japon Büyükelçiliği'ne postalayacaklarını açıkladılar. YTN televizyonunun muhabiri, söz konusu kişilerin kendilerini bir "dövüş sanatı grubunun üyeleri" olarak tanıttıklarını söyledi. 
     
     Bu anıt hep tartışılıyordu 
     Protestoya konu olan Japon Başbakan, göreve geldiği nisan ayından bu yana defalarca, II. Dünya Savaşı’nın bitişinin yıldönümü olan 15 Ağustos’ta Yasukuni Tapınağı Anıtı’nı ziyaret etmek istediğini söylemişti. Ancak Koizumi, komşu Asya ülkeleri Çin, Güney Kore ve Kuzey Kore arasında tepkiye yol açması nedeniyle ziyaretini öne aldı... 
     Birçok Asyalı, Yasukuni’yi militarizmin bir anıtı olarak görüyor. Bazı Japonlar da tapınağa yönelik resmi ziyaretlerin laiklik ilkesini ihlal etmesinden endişeleniyor. 
     Serçe parmağını kesmek Güney Kore’de geleneksel bir bağlılık gösterisi. Geçmişte bu yöntem mafya üyeleri tarafından da uygulanıyordu. 
     



 YAŞAM 
























</TEXT>
</DOC>
