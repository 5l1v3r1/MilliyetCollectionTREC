<DOC>
<DOCNO> 46608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/guncel/gun08.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye asker göndersin mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Hükümet, Türk Silahlı Kuvvetleri’ni TSK yabancı ülkelere göndermek ve yabancı kuvvetlerin de Türkiye’de bulundurulması için Meclis’ten istediği "tam yetki"yi aldı. Kabine, ABD’nin başlattığı harekat için aldığı yetkiyle, TSK’nın kullanımı, kapsamı, sınırı ve süresini kendisi belirleyecek. Türkiye’nin bu harekatta da garnizon görevini üstleneceği ve NATO kararlarının dışında ABD’nin beklentilerine nasıl yanıt vereceği tartışmaları sürerken, kamuoyu, "Türkiye savaşa asker göndersin mi, göndermesin mi ’ sorusunda kilitleniyor. 
     
     Mehmet Enöz Savunma Komisyonu Üyesi 
NATO isterse gönderilir      Asker gönderme yetkisi TBMM’ye aittir. Hükümetin asker gönderme konusunda bir talebi olursa, gönderilebilir. Bu teknik heyet, irtibat subaylığı ya da asker şeklinde olabilir. NATO istemeden ABD’nin böyle bir talebi olamaz. NATO isterse uyarız. Asker göndermenin kapsamı, sınırları ve süresini belirlemek için de tartışırız. Biz hükümet olarak yapılan operasyonun sadece Afganistan ile sınırlı kalmasını belirttik. İş Afganistan’nın dışına taşarsa, hükümet bu yetkiyi kullanmaz. NATO şartlarında asker gönderilmesi icap ediyorsa tabiki gönderilecektir. Uluslararası anlaşmalara bağlıyız biz. 
     
     Prof. Dr Ümit Özdağ Avrasya Merkezi Başkanı 
İstenmese de gönderilmeli      Türkiye Körfez Savaşı sırasında düştüğü hataya düşmemelidir. "Bir koyacağım, üç alacağım" mantığı ile de olmaz. Bu bir devlet ciddiyeti taşımaz. Olsa olsa tüccar zihniyetidir ve bunun Türkiye’yi getirdiği noktada ortadadır. Dünyanın güçler yapılanması yeniden şekilleniyor ve Soğuk Savaş benzeri yeni bir koalisyon ve karşı koalisyon veya ittifak yapılanması oluşuyor. Bu elbette sancısız olmayacak. Türkiye’de bir komedi oynanıyor Diyorlar ki, "ABD talep etmedi." Mesele Amerika’nın talep etmesi değil. Amerika talep etmese dahi bizim asker yollamamız lazım. Çünkü bizim orda stratejik menfatimiz var. Kurumsal olarak bugün ABD ne söylerse, NATO onu yapıyor. Dolayısıyla Amerika’nın da NATO’nun da bu doğrultuda Türkiye’den talepleri olduğuna inanıyorum. 
     
     Meral Akşener İçişleri eski Bakanı 
Türkiye yalnızlaşır      Türkiye’nin, içinde bulunduğu olumsuz koşullar altında Afganistan’a asker gönderilmesinin yanlış olduğunu düşünüyorum. "Asker gönderme" yönünde karar verirken Türkiye’nin Afganistan, Pakistan, Tacikistan ve Özbekistan ile ilgili bir stratejisinin olması gerekirdi. Ancak böyle bir strateji ortada yok. Türkiye’nin asker gönderecekse bile bu harekatın sonrasına ilişkin senaryoları ve bir Avrasya stratejisi olması gerektiğini düşünüyorum. Türkiye bu savaşın sonundan yalnızlaşarak çıkabilir. Körfez Savaşı’ndaki zararımızı unutmamak lazım. 
     
     Doç. Dr Emin Gürses Strateji Uzmanı 
Ölüme göndeririz      Türkiye’nin Afganistan’da asıl yapması gereken, Kuzey İttifakı’na destek vermesidir. Bunun için de asker göndermesine gerek yok. Ama Dostum’a uzman gönderebilir. Asıl ihtiyaç duydukları şey yiyecek ve teçhizattır. Zaten Taliban’ın mevzileri ABD tarafından bombalandıktan sonra Kuzey İttifakı’nın yolu açılır. Askeri savaşmak için değil ama geri hizmette, lojistik destek için gönderilmesi başka bir durumdur. Çünkü Afganistan’da Kuzey İttifakı askerlerinden daha iyi savaşacak bir başka asker yok. Askerimizi savaşa göndermek ölüme göndermek demektir. Burada asıl sorun Taliban’dan sonra ne olacağıdır. Örneğin Irak’a da müdahale etmek, uluslararası dayanışmayı kırar. 
     
     Hüseyin Arı Emekli Kurmay Albay 
Tarihi hata olur      Atatürk’ün, "Savaş bir millet için hayati değilse, en büyük felakettir" sözleri adeta bu karara ışık tutar. Elbette terör olayına karşıyız. En büyük bedelini de biz ödedik. Dolayısıyla ABD’yi başından beri destekleyerek terörü lanetledik, onlara havaalanlarımızı açtık. Bunu yaparak biz zaten en büyük fedekarlığı yaptık. ABD için ileri bir lojistik destek ve yığınaklar haline geldi Türkiye. Zaten uluslararası harp hukukuna göre harbin tarafı olduk. Ama asker göndermek bir gaflettir. Şu safhada asker göndermek hükümetin teslimiyetçi politikasının bir neticesidir. Bu tarihi bir hatadır. Barışı tesis etmek için, barış safhasında barış gücü askeri verelim. Yoksa bu kararlar harbi genişletecektir. 
     



 GÜNCEL 



















</TEXT>
</DOC>
