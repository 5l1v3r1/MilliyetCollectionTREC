<DOC>
<DOCNO> 12133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur17.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım'ın eşi Vera öldü 
</HEADLINE>
<TEXT>

     Genç bir kızken kalbini Nazım Hikmet'e kaptıran ve ölümünden sonra da eşini hiç unutamayan Vera Tulyakova bu sabah hayatını kaybetti. 
     Tulyakova'nın ilk eşinden olan kızı Anna, annesinin kanserden öldüğünü açıkladı. Evinde ölen Tulyakova, 68 yaşındaydı ve bir süredir tedavi görüyordu. 
     Yaşlansa da güzelliğinden ve zarafetinden hiçbir şey kaybetmeyen Tulyakova, Türkiye'deki Nazım Hikmet ile ilgili tartışmalardan hep uzak durmaya çalışıyordu. Nazım'ın dostlarının kısaca "Vera" dediği Tulyakova, Türkiye'de dönem dönem Hikmet'e vatandaşlık hakkı verilmesi konusunda gündeme gelen tartışmalara tepki gösteriyor ve politikacıları iki yüzlülükle suçluyordu. Ancak Tulyakova, Kültür Bakanı İstemihan Talay'ın Nazım'a vatandaşlığının iade edilmesiyle ilgili olarak bir süre önce yaptığı açıklamayı olumlu karşılamıştı. 
     Eşinin ölüm yıldönümlerini hep tek başına anan Tulyakova, bu kuralı ilk kez geçen yıl bozmuş ve Türkiye'den gelen kalabalık topluluğa katılmıştı. Tulyakova, Nazım'ın mezarının nakledilmesine ise karşı çıkıyordu. Tulyakova'nın en büyük arzularından biri de, Türkiye'de yeni yetişen kuşakların Nazım Hikmet'i eserlerinden tanımasıydı. 




</TEXT>
</DOC>
