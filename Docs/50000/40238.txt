<DOC>
<DOCNO> 40238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/yazar/bila.html </URL>
<DATE> 2001/09/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Savcının kararını bekleyecekler... 
</HEADLINE>
<TEXT>

Kızılcahamam’dan iki karar çıktı... İlki Bakan Aydın konusunda iddianameyi beklemek, diğeri nabız ölçerek seçime hazırlanmak 
     MHP lideri Devlet Bahçeli'nin, parti yönetiminin iki gündür Kızılcahamam'da yaptığı toplantılar sonucunda, Bayındırlık Bakanı Koray Aydın'la ilgili olarak savcının hazırlayacağı iddianameyi bekleme kararı aldığını söyleyebiliriz. Bahçeli, savcının iddianemesinde Bayındırlık bakanı Koray Aydın'a yer verilip verilmediğine, verilmesi halinde ortaya konulacak iddia ve delillere göre karar verecek. 
     MHP lideri, hazırlık soruşturması tamamlanmadan "vurgun operasyonu ve Koray Aydın"la ilgili parti yöneticilerinin konuşmamalarını, sadece soruşturmayı beklemelerini istediğini kaydedebiliriz. Bahçeli, aynı taylimatı Bayındırlık Bakanı Koray Aydın'a iletmiş durumda. 
     
     KOALİSYONU SARSABİLİR 
     Kızılcahamam toplantılarından çıkan sonuç şöyle özetlenebilir Koray Aydın'ın aktif ticari faaliyette bulunduğuna ilişkin bir kanıt ortaya konulmadıkça, Bakan'ın kaderini savcının ortaya koyacağı iddianeme belirleyecek. Bahçeli ve MHP tutumunu bu iddianameye göre kesinleştirecek. 
     Vurgun operasyonuyla ilgili iddianemede siyasi bir amaç güdüldüğü, MHP'ye dönük özel bir karalama gayreti yapıldığı sonucuna varılırsa da böyle bir durumda, Bahçeli ve MHP yönetimi, hükümetteki konumlarını gözden geçirme kararı almış durumdalar. Bu karar, Bahçeli'nin, "önünde veya arkasında siyasi amaç sezersem affetmem" sözlerinin bir ifadesi niteliğinde. Bu durumda, vurgun operasyonunun bir koalisyon sorununa dönüşmesi söz konusu. 
     
     ANADOLU'YU TARAYACAKLAR 
     MHP başkanlık divanı'nın Kızılcahamam'da aldığı önemli bir karar da "Anadolu taraması." Bahçeli'nin talimatıyla, Türkiye'yi 9 bölgeye ayıran MHP, oluşturacağı 9 ekiple Anadolu'ya çıkacak ve halkın nabzını yoklayacak. "Anadolu taraması"nın "9" bölgede "9" ekiple yapılması MHP'nin ideolojisini oluşturan "9 ışık"ı sembolize ediyor. 
     Tarama sonucunda ortaya çıkacak bulgulara göre MHP'nin bir yandan da seçim hazırlığı içine gireceğini, hatta bu kararla girdiğini söylemek de mümkün. Vurgun operasyonunun koalisyonda ipleri koparması halinde MHP, Anadolu taramalarını yoğunlaştıracak ve seçime hazırlık yapmaya ağırlık verecek. 
     
     TİCARETİ KİM YAPIYOR 
     Bayındırlık Bakanı Koray Aydın'ın inşaat sektöründe faaliyet gösteren şirketleri bulunması, bunlardan birinin bakan olduktan sonra kurulmuş olması elbette MHP lideri Bahçeli ve MHP yönetimini rahatsız etmiş durumda. Ancak, Devlet Bahçeli ve yönetimin eğilimi, "aktif ticaret"i ölçü almak yönünde. 
     Yönetimde, Aydın'ın, ticari faaliyet içinde olmadığı, faaliyeti babası ve akrabalarının yürüttüğü, bu nedenle ancak Koray Aydın'ın bizzat ticaret içinde olduğunun kanıtlanması halinde sorun doğabileceği görüşü hakim. Aydın'ın şirketlerinin faaliyetlerini bizzat yürüttüğünün anlaşılması halinde, o zaman bakanlıktan ayrılmasının doğru olacağı da yönetimden yansıyan bir değerlendirme. 
     
     ECEVİT TALİMAT VERİRSE... 
     Kızılcahamam toplantısının açılışında MHP Lideri Bahçeli'nin, Başbakan'dan, Başbakanlık Teftiş Kurulu'nu devreye sokmasını istemesi de ayrı bir konu. Başbakanlık Teftiş Kurulu Başkanı Osman Nuri Oduncu, şu anda Bayındırlık Bakanlığı ile ilgili bir çalışmalarının bulunmadığını belirttikten sonra prosedürü şöyle özetledi 
     "Bizim kendiğilimizden harekete geçmemiz mümkün değil. Eğer Sayın Başbakan, görev verirse ancak o zaman biz de Bayındırlık Bakanlığı'na bakarız. Re'sen harekete geçemeyiz." 
     Devlet Bahçeli'nin Başbakanlık Teftiş Kurulu'nun devreye gimesi konusunda ısrar etmesi halinde Başbakan Bülent Ecevit'in kurulu görevlendirmesi bekleniyor. 
     
     







Komplo kitabı 


Savcının kararını bekleyecekler... 


Eylülle gelen gündem 


Asıl ürkütücü tablo yatırımda 


Şeyhin mezarını soran gizemli çift 


Güneydoğu'da yaraları sarmak 


Yayındayız Öl 


Sanayi üretimi nasıl canlanır 


Para laf’ ile değil üretim’ ile itibar kazanır 


</TEXT>
</DOC>
