<DOC>
<DOCNO> 26434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun20.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Karahasanoğlu İtalya'da şartlı salıverildi 
</HEADLINE>
<TEXT>

     Eski Sümerbank Genel Müdürü Şükrü Karahasanoğlu'nun, İtalya Milano San Vittore cezaevinden 8 Haziran günü şartlı salıverildiği öğrenildi. 
     Türkiye'nin iade başvurusuna bakan yargıcın, ''davanın uzun süreceğini ve tutuklunun iyi halini'' göz önünde bulundurarak, Karahasanoğlu'nun bulunduğu yerden ayrılmaması ve haftada iki kez jandarmaya görünmesi şartıyla salıverilmesine karar verdiği belirtildi. 
     Karahasanoğlu'nun İtalyan makamlarına ikametgah adresi ve Milano'da kalma güvencesi verdiği, yakalandığı sırada da pasaportuna el konulduğunu bildirildi. Bu arada Türkiye'nin, Karahasanoğlu için İtalya'ya daha önce yaptığı iade başvurusunun geçerliliğini koruduğu ifade edildi. Karahasanoğlu, 20 Şubat'ta İnterpol tarafından düzenlenen bir baskında Milano'da yakalanmış ve Milano San Vittore cezaevine konulmuştu. 
     
     Ankara harekete geçti 
     Öte yandan İtalya Dışişleri Bakanlığı'nın, Karahasanoğlu'nun salıverilmesiyle ilgili kararı geçen Cuma günü Türkiye'nin Roma Büyükelçiliği'ne bildirdiği ve büyükelçiliğin konuyu Ankara'ya ilettiği öğrenildi. Bunun üzerine Ankara'nın, Suçluların İadesine Dair Avrupa Sözleşmesi'nin 16'ncı maddesi uyarınca, Karahasanoğlu'nun kaçma tehlikesi bulunduğu için yeniden cezaevine konulmasını istediği kaydedildi. Roma Büyükelçiliği'nin, bu isteği dün İtalya Dışişleri Bakanlığı'na bir notayla ilettiği ifade edildi. Ancak bu yeni başvuru konusunda İtalyan makamlarının karar vermesinin, bir iki hafta sürebileceği belirtiliyor. Bu arada Türkiye'nin Roma Büyükelçiliği'nin İtalya Dışişleri Bakanlığı'na bugün ikinci bir itiraz notası ilettiği öğrenildi. 







</TEXT>
</DOC>
