<DOC>
<DOCNO> 18074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/eko02.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ABD’de, gözler Türkiye’de 
</HEADLINE>
<TEXT>

Devlet Bakanı 12 - 15 milyar dolar bulma umuduyla gittiği Washington’da, IMF, Dünya Bankası ve G - 7 yetkilileriyle görüşecek. Fon ile Banka’nın bahar toplantılarının flaş konusu ise Türkiye 
     YASEMİN ÇONGAR Washington 

     Devlet Bakanı Kemal Derviş, Türkiye’nin iktisadi krizden çıkmasına yönelik yeni programın uygulanabilmesi için gerekli 12 - 15 milyar dolarlık dış finansmanın garantisini almayı umduğu temasları gerçekleştirmek üzere, yeniden Washington’da. Derviş bu ziyaretinde, Uluslararası Para Fonu IMF ve Dünya Bankası başkanlarının yanı sıra, ABD Hazine Bakanı Paul O’Neill, Başkan Bush’un Ekonomi Politikası Danışmanı Lawrence Lindsey ve G - 7 ülkelerinin ekonomi - maliye bakanlarıyla ikili görüşmeler yapacak. 
     IMF Başkanı Horst Köhler’in ifadesiyle "Başta ABD olmak üzere, başlıca gelişmiş ülkelerdeki yavaşlamanın, global ekonomiyi kritik duruma getirdiği" bir aşamada yapılan ilkbahar toplantılarının "flaş" konularından biri de "Türkiye’deki kriz" olacak. Fon kaynakları, dünya ekonomisindeki genel yavaşlama trendini değerlendirirken, Türkiye’de de 2001 yılında yüzde 2.6’lık bir daralma yaşanacağı tahminini yapıyorlar. 
     
     Köhler’den uyarı 
     IMF Başkanı Horst Köhler, ilkbahar toplantıları öncesinde basına yaptığı açıklamada, global ekonomideki yavaşlamanın, ABD Federal Rezerv Bankası ve diğer ülkelerin merkez bankalarının uyguladığı doğru politikaların da etkisiyle, bu yılın ikinci yarısında aşılmaya başlayacağı umudunu dile getirdi. 
     "İlkbahar toplantıları ve sonrasında hedeflerinin, global ekonomiyi düzelme yoluna sokmak olduğunu" belirten Köhler, dünya ekonomisinde büyümeye yönelik bir strateji uygulanmaya konulmadıkça, Türkiye, Arjantin ve Endonezya gibi mali sıkıntı içindeki ülkelerin krizi aşmasının çok daha zor olacağını vurguladı. 
     
     Niyet mektubu mayıs ayında 
     Milliyet’e bir değerlendirmede bulunan bir IMF yetkilisine göre, Derviş’in Washington temasları ardından, Türkiye’nin yeni programa ilişkin niyet mektubunu tamamlaması ve önümüzdeki hafta Fon’a iletmesi bekleniyor. Daha sonra, Fon bürokratları niyet mektubunu değerlendiren bir raporu hazırlayarak, IMF İcra Direktörleri’ne iletecekler. Mektup ve raporun bir arada incelenmesi ardından da, İcra Direktörleri Kurulu muhtemelen mayıs ortasına kadar toplanarak, Türkiye ile yeni bir "stand - by" anlaşması yapıp yapmayacağına karar verecek. 
     



 EKONOMİ 























</TEXT>
</DOC>
