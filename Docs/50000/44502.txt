<DOC>
<DOCNO> 44502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun21.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Taliban'a ait hesabı dondurdu 
</HEADLINE>
<TEXT>

     İngiltere Hazinesi, BM Güvenlik Konseyi'nin Taliban yönetimine ambargo uyguladığı 1999 yılının Kasım ayından bu yana, İngiltere'de 88 milyon dolar tutarında bir meblağın Taliban ile ilişkisi bulunduğundan kuşkulanılarak dondurulduğunu açıkladı. 
     Dondurulan meblağın, büyük bir Avrupa bankasının Londra şubesinde açılan bir hesapta yatan önemli bir miktardaki parayı da kapsadığı belirtiliyor. 
     Hazine yetkilileri, hesapla ilgili açıklama yapmaktan kaçınırken, bu hesabın geçen Çarşamba günü dondurulduğunu bildirdi. 
     İngiltere'nin bütün bu işlemler esnasında BM Güvenlik Konseyi'nin konuyla ilgili olarak Ekim 1999'da aldığı kararı temel kabul ettiğine işaret eden Hazine yetkilileri, bu kararda Taliban rejimine Usame Bin Ladin'i adalete teslim etmek için bir aylık sürenin tanındığına, aksi takdirde ambargonun yürürlüğe gireceğinin hatırlatıldığına dikkat çektiler. 
     Yetkililer, ambargonun bütün ülkelerden, Taliban'a ait olduğu tesbit edilen yurtdışı hesaplarına el konulmasını öngördüğünü anımsattılar. 
     






</TEXT>
</DOC>
