<DOC>
<DOCNO> 12598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/dunya/dun01.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
007 temizliği 
</HEADLINE>
<TEXT>

Soğuk Savaş yılları geri döndü. Washington casus olduğundan şüphelenilen 50 Rus diplomatın sınır dışı edilmesini kararlaştırdı. Rusya’dan aynı şiddette misilleme bekleniyor 
     YASEMİN ÇONGAR Washington 

     ABD yönetimi, çok sayıda Rus diplomatını sınır dışı etme kararı aldı. Karar, Federal Soruşturma Bürosu FBI yetkilisi Robert Hanssen’ın önce Sovyetler Birliği, sonra da Rusya hesabına casusluk yaptığının ortaya çıkmasıyla bağlantılı. Bu çerçevede önceki akşam, altı Rus diplomatını, "casusluk" yaptıkları şüphesiyle "istenmeyen adam" ilan eden Washington, 50 kadar diplomatın da önümüzdeki aylarda ülkeyi terketmesini isteyeceğini bildirdi. 
     Amerikalı yetkililere göre, Rus diplomatlarının sınırdışı edilmesi, Hanssen olayına bir misilleme niteliği taşımakla beraber, sözkonusu altı diplomatın adlarının, Hanssen’ın sorgusu sırasında, kendisinin bizzat "işbirliği yaptığı kişiler" olarak gündeme geldiği de belirtiliyor. 
     
Moskova’nın tepkisi      Washington’un bu kararı, 1986’da Reagan yönetiminin 86 Sovyet diplomatını sınırdışı etmesinden bu yana, en büyük "diplomatik misilleme" uygulamasını oluşturdu. 
     Karar önceki gece, ABD Dışişleri Bakanlığı’na çağrılan Rusya’nın Washington Büyükelçisi Yuri Ushakov’a bizzat Amerikan Dışişleri Bakanı Colin Powell tarafından iletildi. 
     Beklentiler Moskova’nın da benzer bir kararla misilleme yapacağı yönünde. Rusya Dışişleri Bakanı İgor İvanov dün sabah "durumu dikkatle incelemeleri gerektiğini" söyleyerek açıklama yapmaktan kaçındı. 
     Rusya lideri Putin’in dış politika danışmanı Sergey Prikhodko ise, "Bu tür casusluk hummaları ve kendisine düşman arama hastalığı bizi derinden üzmektedir ve Soğuk Savaş’a geri dönüş anlamına gelmektedir" dedi. 
     Geçen ay yakalanan FBI yetkilisi Hanssen, 15 yıl süreyle Moskova’ya para karşılığı gizli bilgi satmaktan tutuklanmıştı. Hanssen’ın Rusya’ya sızdırdığı gizli istihbarat, bu ülkenin Washington’daki büyükelçilik binasının altında bir tünel kazıldığı ve bu tünelde Amerikan istihbaratçılarının, özel cihazlar bulundurarak, Rus diplomatlarını dinledikleri bilgisini de içeriyor. 
     
Adlarını Hanssen verdi      Amerikalı yetkililer, 21 Mayıs’ta mahkeme önüne çıkacak olan Hanssen’ın, sorgusu sırasındaki ifadeleri ile evinde ele geçen bazı dosya ve disketlerin, çeşitli Rus diplomatların "casusluk" etkinliğinde bulunduğuna ilişkin bilgileri pekiştirdiğini belirtiyorlar. 
     Bir yıl önce, ABD Dışişleri’nin konferans salonuna bir dinleme cihazı yerleştirildiği ve konuşmaların bakanlık binası önüne parkedilmiş bir arabadaki Rus casusu tarafından dinlendiği ortaya çıkmıştı. ABD’li yetkililer, daha sonra bu operasyonda da Hanssen’ın rolü olduğunu saptadılar. 
     
Ruslar sınır dışı’na alışık      Eylül 1971 İngiltere 105 Sovyet diplomatı sınır dışı etti. Moskova da 18 İngiliz diplomatla yanıt verdi. 
     Nisan 1972 Bolivya, başkent La Paz’daki 49 SSCB Büyükelçilik mensubunu sınır dışı etti. 
     Nisan 1983 Fransa’da akredite 47 Sovyet diplomat Farewell olayıyla ilgili olarak sınır dışı edildi. Farewell, SSCB Ticari Ataşeliği’nde görev yapan Vladimir Vetrov’un kod adıydı. 
     Nisan 1983 Granada, Amerikan birliklerinin müdahalesinden sonra 49 Sovyet diplomatı sınır dışı etti. 
     Eylül 1985 SSCB’nin 31 İngiliz diplomatı sınır dışı etmesine, İngiltere 31 Sovyet diplomatı ülkeden atarak karşılık verdi. 
     Ekim 1986 86 Sovyet diplomat ABD’den sınır dışı edildi. 
     


 DÜNYA 










</TEXT>
</DOC>
