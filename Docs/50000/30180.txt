<DOC>
<DOCNO> 30180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/ekonomi/eko05.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Telekom krizi yine zarar 
</HEADLINE>
<TEXT>

IMF’nin Telekom yönetimini öne sürerek krediyi ertelemesi borsayı yüzde 3.1 düşürürken, dolar 10 bin lira yükseldi 
     EKONOMİ SERVİSİ 

     İMKB hiç birşeyden çekmedi Telekom’dan çektiği kadar. T. Telekom’la ilgili Derviş - Öksüz arasındaki söz düelloları ile oldukça dalgalı günler yaşayan borsa, bu kez T. Telekom yönetimini fazla siyasi bulan IMF, "Yönetim değişmezse para yok" anlamında mesaj verip, serbest bırakacağı krediyi erteleyince sert bir şekilde dalgalandı. IMF’nin ardından Dünya Bankası’nın da krediyi erteleyeceğini de açıklaması satışları arttıran neden oldu. 
     Seans açılır açılmaz endeks yüzde 4.5’lik düşüş gösterdi ve 11 bin puanın altına indi. İkinci seansta Hazine ihalesine beklenenin üstünde teklif gelmesi ile borsada küçük çapta alımlar olmasına karşın hisselerin değer kaybı yüzde 3.13 oldu. İMKB - 100 Endeksi de 360 puanlık kayıpla 11.153’e indi. Endeksin dolar bazındaki değeri 0.88’e inerken, son bir buçuk yıllık düşüş yüzde 75.4’e ulaştı. 
     Dolar serbest piyasada 10 bin liralık artışla 1 milyon 280 bin liraya çıktı. 
     Uzmanlar, IMF’nin krediyi ertelemesinin, kuruluşun verilen taahhütler konusunda titizliğini göstermesi açısından son derece önemli olduğunu belirttiler. 
     
     Merrill Lynch’ten Türk tahvillerini azalt’ uyarısı 
     Uluslararası yatırım bankası Merrill Lynch, model tahvil portföyünde Türkiye’nin ağırlığını IMF’nin gözden geçirme toplantısını ertelemesi nedeniyle "underweight"e azalt düşürdüğünü açıkladı. Banka, önümüzdeki haftabaşında IMF’nin krediyi onaylayacağı tahmininde de bulundu. 
     



 EKONOMİ 



























</TEXT>
</DOC>
