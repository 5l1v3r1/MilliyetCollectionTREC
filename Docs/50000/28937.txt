<DOC>
<DOCNO> 28937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo08.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da 31 günlük tatil bitiyor 
</HEADLINE>
<TEXT>

     Galatasaray'da, futbolculara verilen 31 günlük tatil bu akşam sona eriyor. 
     Birinci Futbol Ligi'nde, 26 Mayıs'ta kendi evinde Trabzonspor'u 4-0 yenerek, 2000-2001 sezonunu şampiyon Fenerbahçe'nin ardından 2. sırada tamamlayan Galatasaray'da, futbolcular 2001-2002 sezonu için yarın topbaşı yapacak. 
     Florya Metin Oktay Tesisleri'nde saat 12.00'de toplanacak olan sarı-kırmızılı futbolcular, birlikte öğle yemeği yiyecek. Galatasaray, sezonun ilk idmanını ise saat 18.00'de tesislerde yapacak. 
     Galatasaray'da ayrıca sağlık kontrollerinin ise 2 grup halinde, 28 ve 29 Haziran'da yapılacağı bildirildi. 
     
     Yurtdışı programı 
     Sezon başı hazırlıklarının ilk 3 gününü İstanbul'da geçirecek olan Galatasaray, 30 Haziran Cumartesi sabahı yurtdışına çıkacak. 
     İsviçre'de yapılacak ilk etap kampı sırasında Galatasaray, ilk hazırlık maçını 4 Temmuz Çarşamba günü Basthal kentinde, Grasshopers ile yapacak. 6 Temmuz Cuma günü Souleure kentinde, Dinamo Zagrep ve FC Souleure takımlarının yer alacağı 3'lü mini turnuvaya katılacak olan sarı-kırmızılılar, buradan Lozan'a geçecek ve kamp sonuna kadar burada kalacak. Galatasaray, 8 Temmuz Pazar günü başlayacak ve Auxerre, Birleşik Arap Emirlikleri Milli Takımı'nın da katılacağı mini turnuvada mücadele edecek. 
     İlk etap hazırlık kampında son maçını 10 Temmuz Salı günü Olypique Lyonnais ile yapacak olan ''Cim Bom'', 11 Temmuz Çarşamba günü İstanbul'a dönecek. 
     Galatasaray'ın ikinci etap hazırlık kampı 15-21 Temmuz tarihleri arasında Almanya'da gerçekleşecek. Almanya'da Bodensee-Benefiz Turnuvası'nda 16, 18 ve 20 Temmuz tarihlerinde 3 maç yapacak olan Galatasaray, 21 Temmuz Cumartesi günü İstanbul'a dönecek. 






</TEXT>
</DOC>
