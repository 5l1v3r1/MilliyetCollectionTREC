<DOC>
<DOCNO> 2206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/dunya/adun.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cehenneme uçuş 
</HEADLINE>
<TEXT>

Kremlin’in Soğuk Savaş döneminde yaptığı nükleer denemelerde pilotlarını kobay olarak kullandığı ortaya çıktı 
     Cenk BAŞLAMIŞ MOSKOVA 

     Soğuk savaş döneminde ABD’ye üstünlük sağlamaya çalışan Kremlin’in, Sovyet pilotlarını nükleer patlamalarda kobay olarak kullandığı ortaya çıktı. 
     1947 yılında Kırım yakınlarında kurulan gizli hava üssünde görevlendirilen 40 seçkin pilot 13 yıl boyunca tam 178 atom ve hidrojen bombası denemesi yaptı. Bu pilotlardan biri de, şu anda 78 yaşında olan ve hizmetleri nedeniyle Lenin Nişanı alan Konstantin Liasnikov. Bizzat 14 bomba denemesine katılan Liasnikov, görevinin nükleer patlama sonrası oluşan mantar bulutundan savaş uçağıyla geçmek olduğunu söyledi. 
     
Korkunç sıcak      Eski pilot, TU - 16 tipi uçağıyla nükleer bulutun içinden geçişini, "Korkunç bir şeydi. Uçak öyle sallanıyordu ki, kontrol aletleri elimden kaymaya başlamıştı. Sıcaktan zorlukla nefes alabiliyordum. Saatte bin kilometre hızla kızıl bir cehennemin içinden geçiyordum" sözleriyle anlattı. Eski Sovyet pilotun denemesini yaptığı nükleer bomba, Hiroşima’ya atılandan 250 kat güçlüydü. 
     
Kanserden öldüler      Liasnikov, gizli adı Poligon 71 olan Kırım’daki üste görevli pilot arkadaşlarından bazılarının kanserden öldüğünü, kendisinin ise sağlık sorunu bulunmadığını açıkladı. Deneyin amacının, nükleer patlamaların savaş uçakları ve personelini nasıl etkilediğini görmek olduğunu belirten eski pilot, açıkca kobay olarak kullanıldıklarını söyledi. 
     1955 yılında Kırım’dan havaalandıktan sonra taşıdığı nükleer bombayı Kazakistan’daki Semipalatinsk deneme alanına bıraktığını anlatan Liasnikov, tanık olduklarını, "Tam bir felaketti. Toprağın kavrulduğunu görebiliyordum. Derileri yanmış, gözleri olmayan at ve koyunlar vardı. Bombanın yok etme etkisi korkunçtu" sözleriyle anlattı. 
     


 DÜNYA 











</TEXT>
</DOC>
