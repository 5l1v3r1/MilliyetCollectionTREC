<DOC>
<DOCNO> 36907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur05.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu köyde televizyon yasak 
</HEADLINE>
<TEXT>

     Rize'nin İkizdere İlçesi'ne bağlı Ortaköy'de, muhtarın evinin dışındaki hiçbir evde televizyon bulunmuyor. 
     İkizdere'ye 23 kilometre uzaklıktaki ilçenin en yüksek köylerinden biri olan, 200 kişinin yaşadığı 50 hanelik Ortaköy'e, uzun ve yorucu bir yolcuktan sonra ancak ulaşılabiliyor. 1972 yılında büyük bir yangın geçiren, evlerin büyük bir bölümü tamamen yanan köy, devletin yardımıyla 1977 yılında yeniden kurulunca dönemin ihtiyar heyeti, köye televizyon sokmamayı kararlaştırıyor. 
     İç Anadolu Bölgesi köylerini andıran bir yerleşime sahip Ortaköy'de aileler iç içe yaşıyorlar. 
     ''Biz birbirimizi zaten 5-6 ay görüyoruz'' diyen köy sakinlerinden Ahmet Kumbasar 67 , köylerine elektriğin 1987 yılında geldiğini, ama kendilerinin daha önceden evlerine televizyon sokmama kararı aldıklarını anlatıyor. Kumbasar, ''Köyümüzde kışın çok az insan kalıyor. İlkbahar gelince, insanlar tekrar köylerine dönmeye başlıyorlar. Yaklaşık 6 ay kaldıktan sonra da geri dönüyorlar. Biz de bu süreyi iyi değerlendirmek istiyoruz. Televizyonun aramızdaki ilişkileri etkilememesi için de köyümüze televizyon sokmuyoruz'' diyor. 
     Yöresel giysili kadınlar, köyün dar sokakları ve iç içe kalan evleri arasında bölgesel el sanatları ile uğraşırken, erkekler de köy meydanında ya da köy konağında toplanarak sohbet ediyorlar. Köy halkından Muhittin Kumbasar 66 , köyde yaşayan ailelerin çoğunun birbirleriyle akraba olduğuna işaret ederek, şunları anlatıyor 
     ''Köyümüzde kışın kalan 5-6 ailenin dışındakiler İstanbul, Ankara ve Samsun gibi büyük şehirlerde yaşıyorlar. Bu yüzden çok sık görüşemiyoruz. Yaz aylarında toplandığımız köyde bu hasretimizi gideriyoruz. Devamlı birbirimizin evinde toplanıp sohbet ediyoruz. Televizyonu da hiç aramıyoruz. Çünkü televizyon olursa bu dostluk ve muhabbetin kaybolacağından korkuyoruz. Onun için de köye televizyon almıyoruz.'' 







</TEXT>
</DOC>
