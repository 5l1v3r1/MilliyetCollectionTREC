<DOC>
<DOCNO> 17104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/son/sontur07.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı ölüm oruçlarını değerlendirdi "Anlamsız direniş" 
</HEADLINE>
<TEXT>

     Adalet Bakanı Hikmet Sami Türk, cezaevlerinde bazı tutuklu ve hükümlülerin ölüm orucu eylemini sürdürdüklerini bildirerek, ''Dün bir tutuklu daha öldü. Bu ölümlerin durması lazım, bu anlamsız direnişin sona ermesi lazım'' dedi. 
     Adalet Bakanı Türk, TBMM Adalet Komisyonu'na gelişinde, gazetecilerin ölüm oruçlarına ilişkin sorularını cevaplandırdı. Terörle Mücadele Yasası'nın 16. maddesinde değişiklik yapılması konusunda bugün ya da yarın bir açıklama yapma olanağı bulabileceklerini belirten Türk, bu değişikliğin gerçekleştirilmesi halinde F Tipi cezaevlerindeki tutuklu ve hükümlülerin çalışma, eğitim, sosyal ve kültürel etkinlikler için biraraya gelebileceklerini söyledi. 
     Türk, bir gazetecinin, ''Bu konuda sorun çıkartan bakanlık İçişleri Bakanlığı mı '' şeklindeki sorusu üzerine, bu konuda tartışmaya girmek istemediğini, her bakanlığın bir görüşü olduğunu kaydetti. Türk, ''Bu Hükümet bir bütündür. Görüş ayrılıklarının olması normaldir. Bu görüşlerin ortak bir noktada buluşması için çaba sarfediyoruz'' diye konuştu. 
     



</TEXT>
</DOC>
