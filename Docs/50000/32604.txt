<DOC>
<DOCNO> 32604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/siyaset/asiy.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuruluş dilekçesi hazır 
</HEADLINE>
<TEXT>
Hoca’nın partisi cuma’dan sonra 
Yeni partinin adını kararlaştırmayan gelenekçiler 15 isim üzerinde duruyor. Yenilikçilerin partisi ay sonuna kaldı 
     ANKARA Milliyet 

     FP’nin kapatılmasının ardından Necmettin Erbakan liderliğinde yeni parti çalışmalarını sürdüren gelenekçilerin, tüzük ve parti dilekçesini, cuma günü İçişleri Bakanı Rüştü Kazım Yücelen’e sunacakları belirtildi. 
     Recai Kutan başkanlığında dün bir toplantı yapan gelenekçi kanat, partinin adı, kurucular kurulu listesi ve tüzüğü konusunda görüş alış verişinde bulundu. Toplantının ardından bir açıklama yapan Erbakan’ın yakın kurmaylarından Oğuzhan Asiltürk, cuma günü saat 15.00 için randevu aldıkları Yücelen’e yeni partinin kuruluş dilekçesi ile tüzüğünü vereceklerini açıkladı. 
     
     Yönetim yarın 
     Selamet, Saadet ve Ferah başta olmak üzere 15 isim üzerinde duran gelenekçiler yeni partinin adını henüz kararlaştıramazken, yarın kurucular kurulunun toplanacağı ve yeni partinin yönetimini belirleyeceği öğrenildi. 
     
     Yenilikçilerinki ay sonunda 
     Recep Tayyip Erdoğan’ın yasağı nedeniyle Anayasa Mahkemesi’ndeki Hasan Celal Güzel davasını bekleyen yenilikçilerinse, yeni partiyi ay sonuna doğru kurmalarının beklendiği ifade edildi. DYP’den istifa ederek yenilikçi kanada katılan Necati Çetinkaya’nın basın toplantısına katılan Abdullah Gül, çalışmaların hangi aşamada olduğu yönündeki bir soruya, "Üç hafta içinde partimizi kuracağız" yanıtını verdi. 
     Öte yandan yeni kurulacak partide genel başkanın Recai Kutan’ın olması beklenirken buna bazı milletvekillerinin tepki gösterdiği öğrenildi. Bazı milletvekillerinin Kutan yerine İstanbul İl Başkanı Numan Kurtulmuş üzerinde durdukları dile getirildi. Ancak isyanlara rağmen Kutan’la yola devam edilmesinin ağırlık kazandığı bildirildi. 
     
DYP’li Çetinkaya da Erdoğan’a koştu      DYP’den istifa eden Manisa Milletvekili Necati Çetinkaya, FP’nin kapatılmasından sonra yeni parti çalışmalarını sürdüren yenilikçilerle hareket edeceğini açıkladı. Abdullah Gül’le birlikte dün bir basın toplantısı düzenleyen Çetinkaya, çözüm üretemeyen siyasetin itibar kaybettiğini belirterek, "Yenilikçi hareket Türk siyasetinin önünü açacak ve herkesi kucaklayacak bir yapılanmadır" dedi. Bu arada Erbakan’ın partisinin saflarına kazandırdığı, halen Konya Milletvekili olan emekli Albay Hüseyin Arı ile emekli albaylar Sıddık Altay ve Kerem Afşar da yenilikçileri tercih etti. 
     



 SİYASET 
















</TEXT>
</DOC>
