<DOC>
<DOCNO> 15158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/dunya/dun02.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milenyum bombacısı 130 yıl yiyecek 
</HEADLINE>
<TEXT>

Suudi terörist Usame bin Ladin’in adamı olduğundan kuşkulanılan Cezayirli Ahmed Ressam, 31 Aralık 1999 gecesi ABD’nin Seattle kentinde sabotaj eylemi planlamak dahil dokuz ayrı suçtan mahkum olacak 
     WASHİNGTON Milliyet 

     ABD’nin Kenya ve Tanzanya’daki büyükelçilik binalarının bombalanmasıyla bağlantısından kuşkulanılan ve 31 Aralık 1999’daki milenyum kutlamaları sırasında, Amerika’nın batı kıyısındaki büyük kentlerde sabotaj eylemleri planlamaktan yargılanan Ahmed Ressam adlı Cezayirli hakkında, dokuz ayrı suçtan mahkumiyet kararı alındı. 
     Los Angeles’ta görülen davada, jüri tarafından "suçlu" bulunan Ressam’ın, Suudi kökenli terörist Usame bin Ladin hesabına çalıştığı kanıtlanamadı, ancak bu yöndeki kuşkular kuvvetlendi. 33 yaşındaki Ressam’a verilecek hapis cezasının süresi önümüzdeki aylarda belli olacak tahminler bu sürenin "130 yıla" varabileceği yönünde. 
     
60 kilo patlayıcı      Jürinin "terörist eylem planlamak, belge sahteciliği, bomba malzemesi bulundurmak" gibi suçlardan mahkumiyetine karar verdiği Ressam, 14 Aralık 1999’da Kanada’dan ABD’ye girerken, yanında 60 kilo patlayıcı madde ile yakalanmıştı. Ressam’ın Seattle kentindeki "Uzay İğnesi" adlı döner kulenin yakınında bir otelde rezervasyon yaptırdığı ortaya çıkınca, ABD polisi, kulenin "havaya uçurulacağı" kaygısıyla önlem alarak, o çevredeki milenyum kutlamalarını iptal etmişti. 
     15 gün süren Ressam davasının en ilginç yanı ise, Cezayirli sanık ile Bin Ladin arasındaki bağlantıya ilişkin iddiaların, davaya bakan Yargıç John Coughenour tarafından "engellenmesi" oldu. 
     Daha önce, eski başkan Bill Clinton tarafından da "Bin Ladin’in adamı" olduğu yönünde kuşkular dile getirilen Ressam hakkında, tarafından ortaya atılan iddialar, Coughenour’un kararıyla mahkeme tutanakları dışında bırakıldı. 
     
Türkiye bağlantısı      "Çakal" lakaplı Venezuelalı terörist Carlos’u mahkum ettirmesiyle tanınan Fransız Savcı Jean - Louis Brugiere iddianamesinde, Ressam’ın Afganistan’da terör eğitimi gördüğünü, daha sonra Kanada’ya giderek Bin Ladin’e bağlı bir terör örgütünde yükseldiğini savundu ve "Ressam’ın üye olduğu Montreal hücresinin, Türkiye, Londra ve Afganistan’da yine hücre şeklinde örgütlenmiş birimleri bulunan, Bin Ladin yanlısı bir şebekenin parçası olduğunu" anlattı. 
     Ancak Yargıç Coughenour, "Brugiere’in önceki deneyimleri, yorumlarının somut verilere dayanmasa bile etkileyici olmasına yolaçıyor, bu durum jüriyi yanıltabilir" diyerek, Brugiere’in iddianamesi okunurken, jürinin salonda olmamasına karar verdi. 
     


 DÜNYA 













</TEXT>
</DOC>
