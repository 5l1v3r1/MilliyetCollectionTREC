<DOC>
<DOCNO> 42812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sondun33.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev enkaz bölgesine hala elektrik verilemiyor 
</HEADLINE>
<TEXT>

     ABD'nin New York kentinde 1 hafta önce 2 intihar yolcu uçağının Dünya Ticaret Merkezi-İkiz Gökdelenleri'ne dalış yaptığı ve iki kulenin de 1 saat 43 dakika içinde yerle bir olduğu dev enkaz yerinde tüm bölgeye hala elektrik verilemedi. 
     New York kentinin ana elektik şebekesini idare eden ''Con Ed'' şirketi Consolidated Edison Birleşik Edison firması yetkilisi Chris Olert'in İngiliz Reuters ajansına verdiği bilgiye göre, elektrik dağıtım şebekisinin 1900 teknik elemanı gece gündüz onarım için çalışıyor. 
     Pazartesi 6 bin 910 aboneye elektrik verilemezken bugün bu sayı 5 bin 300'e indi. Edison firması yetkilisi Olert, ''Çok çalışıyoruz ama koşullar çok ağır'' dedi. Dünyanın en büyük borsası New York-Wall Street'in de yer aldığı kesimde, yani güney Manhattan bölgesinde 110 katlı dev ikiz gökdelenler zemine dek yıkılıp 450 bin ton ağırlığında dev enkaza dönüşünce 12 bin abonenin elektriği anında kesildi. Edison firmasından yapılan açıklamada, elektrikle beraber kırılan doğalgaz ve buhar hatlarının da onarımına var güçle çalışıldığı bildiriliyor. Edison şirketi, geçici önlemlerle jeneratör kullanımıyla elektriğin telafi edildiğini bildirdi. Jeneratörlere yakıt ikmalinin de teminat altına alındığını bildiren Con Edison, dev enkaz bölgesine 40 km'den uzun yüksek gerilim hattı da döşedi. Con Edison, bu hafta sonunda geçici önlemlerden sonra enkaz bölgesinde temel hizmetin onarılacağını bildirdi. 
     Uzun yıllar dünyanın en yüksek yapısı olan, inşaatı 25 yıl önce tamamlanmış 110 katlı dev ikiz kulelerin karabasan gibi göçmesi, çelik iskeletin, kanatları benzin dolu intihar uçaklarının bina içine saldığı muazzam hararetten erimesi ve çöken üst katların ağırlığına dayanamamasından kaynaklandı. 80'inci-60'ıncı kat düzeylerinin altları kumdan kale gibi çöküverince, son resmi açıklamaya göre 5 bin 422 kişi belirsizliğe gömüldü, hemen hepsi büyük ihtimalle öldü. 11 Eylül Salı sabahı yerel saatle 08 48'de gökdelenlerin ilki kuzey bina 80. kat hizasından Boeing uçağıyla vuruldu. Kuzey binanın çelik iskelet taşıyıcı elemanlarının erimesiyle 1 saat 43 dakikada çökmesine karşılık Güney Gökdelen 18 dakika sonra 09 06 ikinci Boeing uçağıyla daha alt katlardan delindiğinden, daha çabuk, yani 49 dakika sonra yıkıldı. 







</TEXT>
</DOC>
