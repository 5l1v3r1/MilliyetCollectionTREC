<DOC>
<DOCNO> 26885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo28.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Uche ile 1 yıllık sözleşme yeniledi 
</HEADLINE>
<TEXT>

     İç transfer çalışmalarını sürdüren Fenerbahçe'de, Uche ile 1 yıllık sözleşme imzalandı. 
     Türk vatandaşlığına geçerek ''Deniz Uygar'' ismini alan Nijerya asıllı Uche Alozia Okechukwu, akşam saatlerinde kendisini bir yıl daha sarı-lacivertli renklere bağlayan boş sözleşmeye imza attı. İmza törenine kulüp asbaşkanı Murat Özaydınlı ile genel sekreter Vedat Olcay katıldı. 
     İmza töreni sonrası konuşan asbaşkan Murat Özaydınlı, gazetecilere, ''Hergün bir önceki günden daha mutluyuz'' derken, ''Fenerbahçe forması altında ter döken futbolcular gerçek Fenerbahçeli olmuşlar. Uche de gerçek Fenerbahçeli olduğunu göstererek, boş mukaveleye imza attı. Kendisine teşekkür ediyoruz'' diye konuştu. Rüştü'den yarın olumlu bir yanıt beklediklerini kaydeden Özaydınlı, ''İmza atmaması için bir neden yok. Menajeri Saffet Sancaklı kendisiyle görüşüyor. Fenerbahçe yine prensipleri çerçevesinde hareket ediyor. Bundan sonra yapılacak olan sözleşmeler de bu çerçeveler içinde olacak'' dedi. Sözleşmeleri süren yabancı futbolcuları için kendilerine resmi transfer teklifi gelmediğini anlatan Murat Özaydınlı, dış transferde de geçmiş dönemlerde olduğu gibi, imza aşamasına kadar isim açıklamayacaklarını kaydetti. 
     Fenerbahçe ile 1 yıllık daha sözleşme yenileyen Uche, sarı-lacivertli takımda en uzun süre yer alan yabancı futbolcu unvanını geliştirdi. Fenerbahçe formasını ilk kez 14 Kasım 1993 tarihinde, Kocaelispor ile yapılan 1993-94 sezonunun 10. haftasındaki lig maçında giyen Uche, sarı-lacivertli camiada ulaşılması zor bir rekoru elinde bulunduruyor. Nijerya asıllı futbolcu, Fenerbahçe formasıyla 9. sezonunu yaşayacak. 







</TEXT>
</DOC>
