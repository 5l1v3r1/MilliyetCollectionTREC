<DOC>
<DOCNO> 18366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko01.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutschebank "Türkiye Beyaz Enerji Operasyonu'nda büyük testten geçiyor" 
</HEADLINE>
<TEXT>

     Deutschebank Kurumsal Finansman Başkan Yardımcısı Nicholas Cordan, 'Türkiye, Beyaz Enerji Operasyonu'nda büyük bir testten geçiyor'' dedi. 
     Cordan, insan kaynakları danışmanlığı alanında uluslararası lider şirketlerden ''Heidrick and Struggles''ın Türkiye Ofisi'nin açılışı nedeniyle düzenlenen toplantıda yaptığı konuşmada, Türkiye'nin en büyük riskinin ''politik riskler'' olduğunu söyledi. Beyaz Enerji Operasyonu çerçevesinde hazırlanan iddianame ile Enerji ve Tabii Kaynaklar Bakanı Cumhur Ersümer hakkındaki gelişmelerin tüm dünya tarafından dikkatle izlendiğini kaydeden Cordan, ''Türkiye, Beyaz Enerji Operasyonu'nda büyük bir testten geçiyor. Bu iddiaların üstü de daha önce olduğu gibi kapatılacak mı, yoksa olayların üstüne gidilecek mi merak ediliyor'' diye konuştu. 
     Cordan, Türkiye'deki son ekonomik krizin, güven eksikliğinden kaynaklandığını düşündüklerini belirterek, şu anda karşı karşıya olunan en büyük riskin, Mayıs, Haziran ve Temmuz aylarında ödenmesi gereken faiz borçları ve dış borçlar olduğunu kaydetti. 
     Cordan, Türkiye'nin bu borçları ödemek için yeniden borçlanabilmesi durumunda çok önemli bir güven tazeleyeceğini söyledi. 
     
     İlave 10.5 milyar dolar 
     Devlet Bakanı Kemal Derviş'in ABD'de katıldığı toplantının da çok önemli olduğunu vurgulayan Cordan, ''Bakan Derviş'in ABD'deki toplantılarda ilave 10.5 milyar dolar para bulma ihtimali büyük'' dedi. 
     Cordan, bu miktarın 6.5 milyar dolarının IMF'den, geri kalanının da Dünya Bankası'ndan sağlanacağını kaydetti. 
     Meclis'te görüşülmekte olan yapısal değişim yasalarının önemini vurgulayan Cordan, bunlardan en önemlisinin Merkez Bankası Yasası olduğunu, bu yasayla Merkez Bankası'nın esnek bir yapıya kavuşacağını kaydetti. 
     Cordan, diğer önemli bir yasanın da vergi kayıplarına engel olabilecek kamu bankalarıyla ilgili yasa olduğunu ifade ederek, kamu bankalarının gizli sübvansiyon vermesinin engellenmesi gerektiğini söyledi. 
     Bütün bu problemlere rağmen Türkiye'nin büyük bir sermayesi olduğunu belirten Cordan, Türkiye'nin yaş ortalaması 27 olan 70 milyon insanıyla çok güçlü bir potansiyeli olduğunu ve çok güçlü bir girişimci geleneğe sahip bulunduğunu kaydetti. 






</TEXT>
</DOC>
