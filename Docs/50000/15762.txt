<DOC>
<DOCNO> 15762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur10.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te esnaf Gaziantep-Şanlıurfa yolunu trafiğe kapattı 
</HEADLINE>
<TEXT>

     İşyerlerini açmayan Gaziantep Küçük Sanayi Sitesi KSS esnafı, Gaziantep-Şanlıurfa yolunu bir saat trafiğe kapattı. 
     KSS'nin çıkış kapısında polisin oluşturduğu barikata rağmen yola çıkan çok sayıda esnaf, ulaşımı engelledi. Slogan atan esnaf ve çalışanlara bir süre müdahale etmeyen polis, daha sonra dağılma uyarısında bulundu. 
     Emniyet Müdür Yardımcısı Metin Orakoğlu, polis otosu megafonundan, eylemin yasal olmadığını belirtip, grubun dağılmasını istedi ve aksi takdirde zor kullanılacağını söyledi. 
     Polis otosunun yanına gelen esnaf odası başkanları da megafonla yatıştırıcı konuşmalar yaparak, ''Eylem amacına ulaştı, sesimiz duyuldu. Dağılalım'' dediler. Eylemcilerin sloganlar atması ve dağılmaması üzerine polis yetkilileri yeniden zor kullanılacağı anonsunu yaptılar. Eylemciler, bu uyarı sonrasında gruplar halinde dağıldı ve yaklaşık 1 saat trafiğe kapatılan yol ulaşıma açıldı. Güneydoğu'yu batıya bağlayan en önemli güzergah olan karayolunun 2 tarafında yığılan araçlar, gecikmeli de olsa yollarına devam ettiler. Bu arada, Emniyet Müdürü Ali Kalkan da gösterileri, eylemcilerin toplandığı alana hakim noktadan izleyerek, polis ekiplerini yönlendirdi. 




</TEXT>
</DOC>
