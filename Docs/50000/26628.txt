<DOC>
<DOCNO> 26628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun22.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Kraliçe'sinin arabasında porno yayınlar ve gamalı haç bulundu 
</HEADLINE>
<TEXT>

     İngiltere Kraliçesi II. Elizabeth'in otomobilinde, üretici fabrika tarafından konulduğu sanılan bir gamalı haç resmi ile pornografik dergiler bulundu. 
     The Guardian gazetesinin haberine göre, gamalı haç resmi koltuk kaplamasının altında, porno dergiler ise araçtaki gizli bir bölmede bulundu. 
     Dergiler ve resmin, Jaguar firması işçilerinin Kraliçe'nin otomobilini zırhlı araca dönüştürdükleri sırada ortaya çıktığı belirtildi. 
     Haberde, ''Kraliçe'nin otomobilinin zırhlı olması için döşemeler sökülmek zorunda kalmasaydı, 'fabrika ekstraları'nın bulunamayacağı'' ifade edildi. 
     Jaguar firması sözcüsü, firmanın güvenlik nedenleriyle VIP müşterilerinin araçları hakkında yorum yapmadığını söylerken, firmadan bir işçi, üretim sırasında koltuğun arkasına gizli bir yere bir şeyler yazmanın, yani üretim sırasındaki ''fabrika ekstraları''nın geleneksel olduğunu ve bunların kaza olmadıkça bulunamayacağını belirtti. 







</TEXT>
</DOC>
