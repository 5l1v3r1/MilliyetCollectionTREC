<DOC>
<DOCNO> 37329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/guncel/gun05.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektroşok tabancası ilk kez bir Türk’te denendi 
</HEADLINE>
<TEXT>

     BERLİN Milliyet 

     Berlin’de eşinin kendisini terk etmesinden sonra oturduğu apartmanın beşinci katından atlayıp intihar etmeye kalkışan Türk, Alman polisinin ilk kez kullandığı "Taser" isimli elektroşok tabancasıyla etkisiz hale getirildi. Taser’in ülkede ilk kez denendiği Türk’ün Durmuş K. adlı işsiz bir Türk vatandaşı olduğu ortaya çıktı. 
     
     İntihar etmeye kalktı 
     Bild gazetesi, 37 yaşındaki Durmuş K.’nın, eşinin, 14 yıllık evlilikten sonra kendisini terk tmesi üzerine, oturduğu evin 5’inci katına çıkıp intihar etmeye çalıştığını yazdı. Durmuş K. ise, "Eşimin geri gelmesini istedim. Bana güldü. Bu nedenle ölmek istedim" dedi. 
     Komşuların haberdar etmesi üzerine önceki gün olay yerine gelen polis, ilk kez Taser adı verilen elektroşok silahıyla Durmuş K.’yı etkisiz hale getirdi ve böylece hayatını kurtardı. Almanya’da ilk kez polisin bir müdahalesi sırasında kullanılan ve kalıcı etkisi olmayan silah, tetiğe basıldığında ucundan çıkan ve ince tellere bağlı olan 2 küçük okla elektrik vererek saldırganları kısa bir süre felce uğratıyor. 
     



 GÜNCEL 














</TEXT>
</DOC>
