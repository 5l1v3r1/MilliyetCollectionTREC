<DOC>
<DOCNO> 36979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/siyaset/siy03.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonu dinleniyor mu 
</HEADLINE>
<TEXT>

Başbakan Ecevit'in sekreter hattından geçmeyen telefonunun, arayan tarafa hoparlör vazifesi görebileceği iddia edildi... 
     MİLLİYET Ankara 

     Başbakan Bülent Ecevit'in çaldığı zaman doğrudan kendisinin açtığı ve numarasını bilmediğini de basın toplantısı sırasında gazetecilerin sorusu üzerine açıkladığı, "direkt telefonun" dinlemeye açık olabileceği, telefon üreticilerinin bu tip telefon makineleri ürettiği belirtiliyor. 
     Elektronik ve haberleşme uzmanları, dünkü Milliyet'te yer alan haber üzerine bazı teknik ayrıntılara dikkat çekerek, sekreter hattından geçmeyen bu telefon makinesinin "dinlemeye açık, arayan tarafa hoparlör vazifesi gören" türden olması ihtimalinin yüksek olduğunu kaydetti. 
     Elektronik ve haberleşme uzmanları Ericsson, Netaş gibi üretici firmaların yanı sıra ATT, Alcatel, Panasonic gibi telefon makinesi üreticilerinin de bu tip makineler ürettiğini ve bunların uzmanlarınca bilindiğini belirterek şunları kaydettiler 
     "Bu tip makinelerin içinde bulunan bir mekanizma, telefon açılıp, kapatıldıktan sonra arayan tarafa telefonu dinleme, hatta telefonun bulunduğu mekandaki tüm konuşmaların dinlenmesi imkanını sağlıyor. 
     Dolayısıyla Başbakan'ın yakındığı ve çaldığı zaman direkt kendisinin açıp, Başbakan olarak kendisini takdim etmesi sonrasında, karşı tarafın, yanlış numara deyip kapatması ya da Başbakan'ın telefona çıktığına inanmayıp, telefonu kapatması gibi anekdotlar, bu ihtimali akla getiriyor. Bu tip bir makine şayet Başbakanın sekreter hattı bağlantısı olmaksızın, doğrudan kendisine ulaşılabilecek bir telefon makinesi olarak odasında, makamında bulunuyorsa, yanlış numara diye kapatıldıktan sonra, karşı taraf telefonu ve bulunduğu ortamı dinleyebilir. 
     Ta ki, Başbakan bir yeri aramak üzere, telefonu tekrar kaldırıp, numarayı çevirene kadar da, bu dinleme eylemi sürebilir. Bu tip makineler üretiliyor ve içlerindeki bir mekanizma harekete geçerek, telefon kapatıldıktan sonra, arayan taraf için hoparlör işlevi görüyor. Bu ihtimali gözden uzak tutmaksızın, başbakanın telefonunun, kontrolden geçirilmesi gerekir." 
     



 SİYASET 



















</TEXT>
</DOC>
