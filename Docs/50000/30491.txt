<DOC>
<DOCNO> 30491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/soneko07.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkbank'tan KOBİ'lere kredi kolaylığı... 
</HEADLINE>
<TEXT>

     Halk Bankası, ihracatçı Küçük ve Orta Boy İşletmelere KOBİ yeni kredi sağlamak ve daha önce verilen kredilerde ödeme kolaylığı sağlamak amacıyla kolları sıvadı. 
     Kamu Bankaları Ortak Yönetim Kurulu Başkanı Vural Akışık ile Halk Bankası Genel Müdürü Emel Çabukoğlu, dün üçüncü kez ASO Başkanı Zafer Çağlayan başkanlığında Ankaralı sanayicilerle bir araya gelerek, sorunlarını dinledi ve bazı müjdeler verdi. 
     Ostim Organize Sanayi Bölgesini gezen Akışık ile Çabukoğlu'nun incelemeleriyle ilgili soruları yanıtlayan ASO Başkanı Zafer Çağlayan, söz konusu toplantının oldukça faydalı geçtiğini, toplantıda Vural Akışık'ın iki önemli konuda KOBİ'lere müjde verdiğini bildirdi. Bunlardan birinin Halkbank'ın önümüzdeki günlerde Eximbank'a, ihracatçı KOBİ'lere kullandırılmak üzere 100 milyon dolarlık yeni bir taze kaynak aktaracağını bildirmesi olduğunu anlatan Çağlayan, bu konuda ASO olarak çok mücadele ettiklerinin üzerini çizdi. 
     Çağlayan, Vural Akışık'ın söz konusu toplantıda verdiği ikinci müjdeyi ise şöyle açıkladı 
     ''Halk Bankası'ndan 100 milyar liranın üstünde kredi kullanan kredi ve ihracat imkanı olan işletmelerin, aldıkları kredinin ana parasının yüzde 25'ini ödemeleri halinde, geri kalan kısmı için uygun vadelendirmeler getiriliyordu. Sayın Akışık, bizim de talebimiz üzerine önümüzdeki günlerde bu oranın 5 puan düşürülerek, söz konusu işletmelerin çektikleri kredinin ana parasının yüzde 20'sini ödemeleri halinde, bu işletmelere kredinin geri kalan kısmının vadelendirmesinde kolaylık sağlanacağını bildirdi.'' 
     Çağlayan, Akışık'ın yine önümüzdeki günlerde nakit akışına bağlı olarak bu oranın yeniden gözden geçirilebilerek daha da aşağı çekilmesinin mümkün olabileceğini ifade ettiğini kaydetti. ASO Başkanı Çağlayan, toplantıda Vural Akışık'ın ayrıcaz yeni kredi ve teminat mektubu sağlama konusunda sıkıntıları bulunan işletmelerin bu sıkıntılarının da, önümüzdeki günlerde imkanlar çerçevesinde giderilmesi için gerekli düzenlemelerin yapılacağını söylediğini kaydetti. 







</TEXT>
</DOC>
