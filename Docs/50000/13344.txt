<DOC>
<DOCNO> 13344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/dunya/tur.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Çeçenler Grozni’ye saldırdı 
     Rus mevzilerinin arkasına gizlice sızan Çeçen güçler, başkent Grozni’deki bir demiryolu istasyonunu ele geçirmeyi hedefleyen bir saldırı düzenledi. Saldırı birkaç saat sürdü ve geri püskürtüldü. Saldırıda her iki tarafın kayıplarının ne olduğu henüz bilinmiyor. 
     
     Rusya’dan ABD’ye Ahlaksız 
     Rusya, üst düzey bir Amerikalı yetkilinin, Çeçenistan’daki Mashadov yönetiminin Dışişleri Bakanı İlyas Ahmedov ile görüşmesini "ahlaka aykırı" olarak nitelendirdi. Dışişleri açıklamasında "Büyük bir uygar gücün böyle bir şey yapması geçmişte normal karşılanmazdı" denildi. 
     
     Nazi selamına hapis 
     BELÇİKA’nın Anvers Ceza Mahkemesi, Nazi selamı veren bir kadını 3 ay hapis ve 20 bin frank yaklaşık 400 milyon TL para cezasına çarptırdı. Godelieve Kusse adlı Belçikalı, geçen yıl Anvers Belediye Meclisi’nin toplantısında iki defa ayağa kalkarak Nazi selamı vermişti. 
     
     6 BM görevlisi kaçırıldı 
     Somali’nin başkenti Mogadişu’da, silahlı kişilerin Sınır Tanımayan Doktorlar örgütüne ait tesise düzenlediği saldırıdan sonra başlayan çatışmalar sırasında 6 BM görevlisi kaçırıldı. 
     
     


 DÜNYA 












</TEXT>
</DOC>
