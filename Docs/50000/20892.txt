<DOC>
<DOCNO> 20892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur02.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık yasa tasarısı TBMM'de kabul edildi 
</HEADLINE>
<TEXT>

     Başkanı dışındaki Bankacılık Denetleme ve Düzenleme Kurulu BDDK üyelerinin görev süresi sona erdiriliyor. Görevleri sona eren üyelerin yerine 15 gün içinde Bakanlar Kurulu'nca atama yapılacak. 
     Tasarruf Mevduatı Sigorta Fonu'na devredilen bankaların alacakları hakkında Amme Alacaklarının Tahsiline ilişkin kanun hükümleri uygulanacak. Fona devredilen bankalarla ilgili alacak-verecek için mahkemeye gidilemeyecek. Bu konudaki karar ''Takdir Komisyonu'' tarafından verilecek. 
     Bankalar Yasası'nda değişiklik öngören kanun tasarısı, bazı değişikliklerle TBMM Genel Kurulu'nda kabul edildi. Yasaya göre, hisseleri kısmen veya tamamen Tasarruf Mevduatı Sigorta Fon'una TMSF geçen bir bankanın yönetimi ve denetimini doğrudan veya dolaylı olarak elinde bulunduran kişilerin, banka kaynaklarını ve varlıklarını doğrudan veya üçüncü kişilere rehnetmesi, teminat göstermesi, ekonomik gücü olmayanlara kredi vermesi, karşılığında kredi temin etmek amacıyla kredi kullandırması suretiyle veya başkaca dolanlı işlemlerle edindikleri ya da üçüncü kişilere edindirdikleri her türlü banka kaynağı ve varlıkları, Fon alacağı sayılacak. 
     Bu alacaklar hakkında 6183 sayılı Amme Alacaklarının Tahsil Usulü Hakkında Kanun hükümleri uygulanacak. Fon, her türlü hak ve alacaklara tedbir koymaya, muhafaza altına almaya ve bunlardan değeri Fon tarafından belirlenemeyenleri, Takdir Komisyonları tarafından hazırlanacak raporları da dikkate alarak, bankanın zararlarına mahsuben devralmaya yetkili olacak. Dava konusu yapılan varlıkların değerlerinin belirlenmesinde mahkemeye gidilemeyecek. Hazine Müsteşarlığı'nca, Fon'a ikrazen ihraç edilmiş bulunan devlet iç borçlanma senetlerinden doğan borçlar, Bakanlar Kurulu kararıyla tasfiye edilebilecek. 
     
     Ortaklığa iştirak şartı 
     Bir bankanın vereceği nakdi krediler ile teminat mektupları, kefaletler, gayri nakdi krediler, varlıklarının vadeli satışından doğan alacaklar, vadeli işlem ve opsiyon sözleşmeleri ile benzeri diğer sözleşmeler ile ortaklık payları izledikleri hesaba bakılmaksızın kredi sayılacak. 
     Bankalar, ana faaliyet konuları para ve sermaye piyasaları ile sigortacılık olan ve bu konularda özel izin ve ruhsatla faaliyet gösteren mali kuruluşlar dışındaki herhangi bir ortaklığa kendi özkaynaklarının en fazla yüzde 15'i oranında iştirak edebilecekler. Bu iştiraklerin toplam tutarı banka özkaynaklarının yüzde 60'ını aşamayacak. Hisseleri kısmen veya tamamen Fon'a ait olan bir bankanın hisselerinin üçüncü kişilere devir veya intikali halinde, banka tarafından bankanın eski ortakları, yöneticileri ve denetçileri hakkında açılmış olan dava ve takipleri, Fon tarafından kanuni halef sıfatıyla kalınan yerden devam olunacak. Bu dava ve takipler sonucunda hükmolunacak tutarlar Fon'a ait olacak. 
     
     Kurucularda aranan nitelikler 
     Bankalar Kanunu'nda yer alan adli cezalarla ilgili hükümlere muhalefetten hüküm giymiş bulunanlar banka kurucusu olamayacaklar. Kurucularda aranan nitelikleri kaybeden banka ortakları ile BDDK'nın iznini almadan pay edinen ortaklar, temettü dışındaki ortaklık haklarından yararlanamayacaklar. Bankaların yönetim kurulu üyeleri ile yurtdışında kurulu bankaların Türkiye'deki şubelerinin müdürler kurulu başkan ve üyeleri,seçilmeleri veya atanmalarından sonra yerel ticaret mahkemesi huzurunda yemin edecekler. Aksine hareket edenler bankalarda imza yetkisine haiz görevli olarak çalıştırılamayacaklar. Bankalar, yemin etmeyen görevlilerin imza yetkilerini de hemen kaldıracak. 
     
     Özel finans kurumları 
     Özel Finans Kurumları Birliği kurulacak ve bu Birlik tasarrufları güvence altına almak amacıyla Güvence Fonu oluşturulacak. Özel finans kurumları faaliyet izni aldıkları tarihten tarihten itibaren bir ay içinde bu Birliğe üye olacaklar. Birliğin masrafları özel finans kurumlarınca karşılanacak. 
     Oluşturulan Birlik, özel finans kurumlarındaki tasarrufları güvence altına almak amacıyla Güvence Fonu kuracak. Güvence Fonu'nun kaynağını özel finans kurumları sağlayacak. Faaliyetleri durdurulan özel finans kurumları için Özel Finas Kurumları Birliği tarafından bir Tasfiye Kurulu oluşturulacak. Faaliyet izninin durdurulmasına ilişkin kararın Resmi Gazete'de yayımlandığı tarihten itibaren özel finans kurumu hakkındaki ihtiyati tedbir dahil her türlü icra ve iflas takibi durdurulacak. Birlik tarafından oluşturulacak Tasfiye Kurulu, özel finans kurumunu genel hükümlere göre tasfiye edecek. Bu kurumların tasfiye işlemlerinde İcra ve İflas Kanunu hükümleri uygulanmayacak. 
     Kanunun yayımı tarihinden önce faaliyet izni kaldırılan özel finans kurumları hakkında, özel finans kurumlarının tasfiyesine ilişkin bu tasarıyla getirilen yeni hükümler uygulanmayacak. 
     BDDK, Fon Yönetim Kurulu ve Fon'un karar, eylem ve işlemleri nedeniyle kişilerin uğradıkları zararlardan dolayı o kişiye değil, Fon'a dava açılacağı hükmü benimsendi. Bankalar ve özel finans kurumları, iştirak tutarlarını BDDK'ce belirlenecek dönem ve oranlar dahilinde 31 Aralık 2009 tarihine kadar azaltacaklar. 
     Tasarının bu maddesinde 2009 sonuna kadar ''kademeli'' geçişi öngören hükmü, Devlet Bakanı Kemal Derviş'in önergesiyle metinden çıkartıldı. İktidar partisi milletvekilleri tarafından verilen bir önergenin benimsenmesiyle, Başkan dışındaki BDDK üyelerinin görev süresinin, yasanın yürürlüğe girmesinden sonra sona erdirilmesi kararlaştırıldı. Buna göre Bakanlar Kurulu, BDDK üyeliklerine yasanın yürürlüğe girmesinden sonraki 15 gün içinde atama yapacak. 
     Tasarının tümü üzerinde oyunun rengini belirtmek üzere söz alan MHP Ordu Milletvekili Cemal Enginyurt isim vermeden Devlet Bakanı Kemal Derviş'i eleştirdi. Enginyurt hiç bir bakanın diğer bir bakandan daha üstün olmadığını belirterek,'' Memleketimize gittiğimizde kurtarıcılara, mehdilere sığınmadan milletvekilleri siyaset yapmak istiyorlar. Belki yeni geldiği Meclis'te çalışmaları bilmiyor. Bunları zamanla öğrenecek'' diye konuştu. 
     Devlet Bakanı Kemal Derviş, yasanın kabul edilmesinden sonra gazetecilerin sorusu üzerine, '' Yorgunum, uzun ve yararlı bir çalışma oldu''dedi. 







</TEXT>
</DOC>
