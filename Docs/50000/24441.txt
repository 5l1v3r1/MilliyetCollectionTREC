<DOC>
<DOCNO> 24441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/yasam/yas03.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan verip AIDS aldılar 
</HEADLINE>
<TEXT>

Çin’de topu topu 5 milyon lira karşılığı kan vermeye koşan 500 kadar köylü, iğneler HIV virüsü taşıdığı için ölmek üzere 
     DIŞ HABERLER SERVİSİ 

     Bundan 10 yıl önce Çin’de düzenlenen kan verme’ kampanyasının korkunç sonuçları, daha yeni günışığına çıktı. 
     Ülkenin orta kesimlerindeki Henan eyaletinde düzenlenen ve bizzat devletin sağlık yetkililerince yürütülen kampanyada yarım litre kan karşılığında yaklaşık 5 milyon lira kazanabileceklerini öğrenen yoksul halk, sağlık merkezlerine akın etmişti. Hammadde’ olarak ecza firmalarına yüksek karlarla satılan kanlar, yerel sağlık dairesine olduğu kadar, arada komisyon alan yetkililere de büyük kazanç’ sağlamıştı. 
     
     Rakam 600 bin mi 
     Ancak bu büyük kampanyada kullanılan iğnelerin steril olmaması, dahası AIDS’e yol açan HIV virüsü taşıması, şimdi özellikle Wenlou köyünde kabus yaşatıyor. 
     Çünkü 800 nüfuslu köyün yüzde 65’i yani 520 kişi, şimdi ölümcül hastalığın pençesinde kıvranıyor. Bölgede yılda 40 kişi AIDS’ten can verirken, kan merkezlerinde virüslü iğnelerden AIDS kapanların gerçek sayısının ise 600 bine ulaştığından korkuluyor. 
     Olayın daha da trajik yanı, bu yoksul köylülerin, tedavi masraflarını da kendi ceplerinden ödemek zorunda olmaları. 
     



 YAŞAM 




















</TEXT>
</DOC>
