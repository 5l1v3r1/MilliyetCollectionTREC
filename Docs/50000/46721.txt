<DOC>
<DOCNO> 46721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur19.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Afganistan'da geniş tabanlı bir hükümete ihtiyaç var" 
</HEADLINE>
<TEXT>

     Cumhurbaşkanı Ahmet Necdet Sezer, Afganistan'da önümüzdeki dönemde dış müdahalelerden uzak biçimde ülkedeki tüm etnik grupların temsil edileceği geniş tabanlı bir hükümetin oluşturulması gerektiğini söyledi. 
     Sezer, günübirlik çalışma ziyareti için Ankara'da bulunan Ürdün Kralı Abdullah ile düzenlediği ortak basın toplantısında, Kral Abdullah ile, Afgan halkının yıllardır çektiği yokluk ve sıkıntılara son verilmesi gerektiğinin altını da çizdiklerini kaydetti. 
     ABD'de 11 Eylül'de meydana gelen terörist saldırıların ardından uluslararası ortamda yaşanan gelişmeler bağlamında terörizme karşı uluslararası düzeyde başlatılan savaşımın kararlılıkla sürdürülmesi gerektiğini Kral Abdullah ile karşılıklı olarak vurguladıklarını belirten Sezer, Afganistan'da yürütülen askeri harekat ile insani yardım etkinlikleri hakkında görüş alışverişinde bulunduklarını bildirdi. 
     Terörizmin dini, coğrafyası ve uyruğunun olamayacağını vurgulayan Sezer, konuşmasını şöyle sürdürdü 
     ''Yıllardır Ortadoğu'da ve dünyanın diğer bölgelerinde binlerce masum insanın canına mal olan, istikrarsızlıklara yol açan çağımızın bu büyük sorununun kökünün kazınması, tüm ülkelerin dayanışma ve işbirliği içinde, birlikte etkili adım atmalarına, temel tanımlar üzerinde görüş birliğine varmalarına bağlıdır. 
     Terörizmle savaşımda ısrarla vurguladığımız bir başka nokta, son terörist saldırılarla İslam dini ve İslam toplumu arasında hiçbir biçimde bağlantı kurulmaması gereğidir.'' Sezer, İslam Konferansı Örgütü İKÖ Dışişleri Bakanlarının 10 Ekim'de Doha'da yaptıkları olağanüstü toplantı sonunda kabul edilen ortak bildirinin İslam dünyasının terörizmle savaşım, Ortadoğu ve Afganistan'ın geleceği konularındaki ortak tutumunu ortaya koyması nedeniyle önem taşıdığını ve bu konuda Kral Abdullah ile aynı görüşleri paylaştıklarını ifade etti. 
     İsrail-Filistin ve Irak'taki durumu da değerlendirdiklerini belirten Sezer, ''Ortadoğu'da barış ve istikrarı olumsuz yönde etkileyen bu iki soruna en kısa sürede çözüm bulunmasına yönelik katkılarımızı sürdürme konusunda görüşbirliğine vardık. Bu konuda danışmalara devam edeceğiz'' diye konuştu. 
     İki ülke ilişkilerini de çeşitli yönleriyle ele aldıklarını kaydeden Sezer, Kral Abdullah ve Kraliçe Rania'ya Türkiye'ye resmi davetini de yineledi. 
     






</TEXT>
</DOC>
