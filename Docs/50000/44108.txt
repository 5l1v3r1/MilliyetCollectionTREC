<DOC>
<DOCNO> 44108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/son/sontur23.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da sivil sayısı artırıldı 
</HEADLINE>
<TEXT>

     TBMM Genel Kurulu'nda görüşülen, Anayasa değişiklik teklifinin 35. maddesi, kabul edildi. 
     Anayasa'nın ''Milli Güvenlik Kurulu'' ile ilgili 118. maddesinde değişiklik yapan teklif, MGK'nın yapısında değişiklik yapıyor. 
     Başbakan yardımcıları ve Adalet Bakanı da MGK üyeleri arasına alınıyor. 
     Maddede yapılan bir diğer değişiklikle MGK, devletin milli güvenlik siyasetinin tayin, tespit ve uygulunması ile ilgili alınan tavsiye kararları ve gerekli koordinasyon sağlanması konusundaki görüşlerini Bakanlar Kurulu'na bildirecek. Kurulun, devletin varlığı ve bağımsızlığı, ülkenin bütünlüğü ve bölünmezliği, toplumun huzur ve güvenliğinin korunması hususunda alınmasını zorunlu gördüğü tedbirlere ait kararları, Bakanlar Kurulunca değerlendirilecek. Halen mevcut yasada, ''değerlendirilir'' yerine, ''öncelikle dikkate alınır'' ibaresi bulunuyordu. 
     Teklifte, MGK'nın kararları ise ''tavsiye kararları'' olarak değiştiriliyor. 
     Maddenin oylamasına 432 milletvekili katıldı. Teklif, 32 ret oyuna karşılık 399 oyla kabul edilirken, 1 oy boş çıktı. 
     Teklif üzerinde DYP Grubu'nun görüşlerini dile getiren Antalya Milletvekili Kemal Çelik, dünyanın her yerinde milli güvenlikle ilgili toplantıların ''hayati'' değer taşıdığını söyledi. Çelik, ''Hükümet kendi boşluğunu, Anayasa'da, küçük kelime oyunları yaparak dolduramaz. 
     Böyle bir değişikliğe niye ihtiyaç duyulduğunu da anlamadım'' dedi. 
     Ak Parti Kayseri Milletvekili Sadık Yakut, MGK'ya karşı olmadıklarını ancak kararlarının TBMM ve yürütmenin üzerinde görerek görev ve sorumluluk vermenin doğru olmadığını savundu. Yakut, Kurul'da, sivil üye sayısını artırarak göstermelik değişiklik yapmak yerine son sözün sivil otoriteye ait olacak şekilde yeniden belirlenmesinin yararlı olacağını söyledi. 
     SP İstanbul Milletvekili Mukadder Başeğmez, artık dünyada ''sivilleşmenin'' giderek önem kazandığını belirterek, ''Savaşa hazırlanan AB bile bu işi sivillerle yapıyor. Hatta yanına imamlar, papazlar alarak yapıyor'' dedi. 
     MGK'da sivil üye sayısının artırılmasını yeterli olmasa da önemli bir adım olarak gördüklerini bildiren Başeğmez, ''Kurula Adalet Bakanı da alınıyor. Futbol maçı yapmıyoruz ki, bir de santrfor ihtiyacımız olsun'' diye konuştu. Başeğmez, Avrupa kamuoyunda, ''MGK'nın, Türk demokrasisi üstünde'' görüntü verdiğini de ileri sürdü. 
     






</TEXT>
</DOC>
