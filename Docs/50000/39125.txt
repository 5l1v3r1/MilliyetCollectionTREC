<DOC>
<DOCNO> 39125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur22.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih'in katil zanlısı sabıkasız çıktı... 
</HEADLINE>
<TEXT>

     İşadamı Üzeyir Garih'in katil zanlısı olarak gözlem altına alınan Fuat N., sabıkasız çıktı. 
     Olaydan sonra Garih'i öldürdüğü iddiasıyla yakalanan Fuat N. ile ilgili araştırmalarını sürdüren polis, bu kişinin emniyet kayıtlarında herhangi bir sabıkasına rastlamadı. 
     Halen ailenin diğer fertleriyle birlikte gözlem altında tutulan 7 kişi arasında yer alan Fuat'ın ağabeyinin ise, sabıkalı olduğu anlaşıldı. 
     Olayla ilgili bir yandan Eyüp Mezarlığı'ndaki demir kapılar ile Garih'e ait Mercedes marka otomobilden alınan parmak izlerini inceleyen polis, katil zanlısı Fuat N.'nin evinde ele geçirilen 3 adet bıçak ile bugün mezarlıktaki arama sırasında bulunan kanlı çuvalı, incelenmek üzere kriminal laboratuvara gönderdi. Yapılan ilk parmak izi araştırmaları sırasında, mezarlıktaki demir kapılarda Üzeyir Garih ve katil zanlısı Fuat N.'ye ait herhangi bir parmak izi bulunamadı. 
     







</TEXT>
</DOC>
