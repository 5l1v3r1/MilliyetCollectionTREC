<DOC>
<DOCNO> 49571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun02.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "ABD hafta içinde yeni bir saldırı tehdidi altında" 
</HEADLINE>
<TEXT>

     ABD Adalet Bakanı John Ashcroft, ABD'nin hafta içinde meydana gelebilecek yeni bir terörist saldırının tehditi altında olduğunu belirtti. 
     Ashcroft, Washington'da düzenlediği basın toplantısında, ''inandırıcı'' kaynaklardan bu konuda bilgi aldıklarını belirtti. 
     Bakan, bu saldırıların ne şekilde yapılabileceği ve muhtemel hedefleri hakkında ise bilgi vermedi. 
     Ashcroft, ''Yönetimimize gelen bilgilerden, hafta içinde ABD topraklarında yeni terörist saldırılar olabileceği istihbaratını aldık. Polis yetkilileri, en üst düzeyde alarm durumuna geçirildi'' dedi. 
     Amerikan Federal Soruşturma Bürosu FBI Başkanı Robert Mueller de aynı basın toplantısında, bu olası terörist saldırılarda belirlenen ''seçilmiş hedefler'' olmadığını kaydetti. 
     
     Nükleer bombadan korkuyorlar 

     Bush yönetimi, ABD'li siyasilerin, Usame Bin Ladin'in bir nükleer saldırısına kurban gidebileceği yönünde endişeler taşıyor. ABD yönetiminden bazı yetkililer ve istihbarat görevlileri tarafından dile getirilen kaygılar, Bin Ladin'in bir ya da daha fazla küçük ve portatif nükleer silaha sahip olabileceği ihtimaliyle daha da artıyor. Şu an Pentagon'da görevli eski bir terör uzmanı olan Peter Probst, Suudi asıllı teröristle ilgili olarak, "O, nükleer silahlarla kafayı bozmuş" diye konuşuyor. Dünkü Times of London gazetesinde ise Bin Ladin'in Pakistan'dan nükleer madde almış olabileceği öne sürüldü. 
     






</TEXT>
</DOC>
