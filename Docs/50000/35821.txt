<DOC>
<DOCNO> 35821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/spor/spo06.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyruklu Yıldız yine parladı 
</HEADLINE>
<TEXT>

100 metrede Maurice Greene, zirveyi kaptırmadı, Carl Lewis’in üst üste üç şampiyonluğunu yakaladı 
     DÜNYA Atletizm Şampiyonası’nın merakla beklenen 100 metre finalinde 9.82 ile zirveye çıkan ABD’li rekortmen Maurice Greene, "en hızlı insan" unvanını korurken, üst üste üç kez şampiyon olan efsane atlet Carl Lewis’i yakaladı. "Kansas Kuyruklu Yıldızı" lakaplı Greene, Edmonton’da üç kez hatalı çıkışla gerginleşen yarışta, dizindeki sakatlığa rağmen yılın en iyi derecesini koşarken, kendisinden rekor bekleyenlere buruk mutluluk yaşattı. 
     FİNALDE 9.85 koşan Tim Montgomery ile 9.94’lük derece elde eden Bernard Williams’in önünde finişe acı içinde giren Greene, dizleri üzerine çökerek meşhur şükür duasını etti. Fransız favori Eunice Barber’ın güllede üç faul yaptıktan sonra çekildiği heptatlonda altını 6694 puanla Rus Yelena Prokhorova kazandı. Bayanlar güllede 20.61 metreyle B.Rus Yanina Korolchik, erkekler çekiçte ise 83.38 metreyle Polonyalı Szymon Ziolkdwski şampiyonluğa ulaştı. 
     



 SPOR 
























</TEXT>
</DOC>
