<DOC>
<DOCNO> 33069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko17.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral "Bankaların spekülasyon yapacaklarını sanmıyorum" 
</HEADLINE>
<TEXT>

     Maliye Bakanı Sümer Oral, bankaların itibar müesseseleri olduğunu, bu nedenle spekülatif hareketler içinde bulunacaklarını zannetmediğini söyledi. 
     Oral, ANAP İzmir İl Başkanı Bilal Doğan'ı ziyaret ederek, partililerle ve gazetecilerle sohbet etti. Bir gazetecinin, ''Bazı yabancı bankaların döviz üzerinde spekülasyon yarattığı söylentilerini nasıl değerlendiriyorsunuz'' sorusu üzerine Oral, bankaların itibar müesseseleri olduğunu vurgulayarak, spekülatif hareketler içinde bulunacaklarını zannetmediğini açıkladı. Oral, ''Kesinlikle buna ihtimal vermiyorum. Bazı söylentiler var bunların gerçek olmadığını umarım'' dedi. 
     Bir gazetecinin ''Demirbank'a dünyanın en büyük bankalarından HSBC'nin talip olmasını nasıl değerlendiriyorsunuz '' sorusu üzerine Oral, şöyle dedi 
     'Ben de bugün gazetelerden okudum, derin bilgim olmadan bir şey söylemem uygun olmaz. Türkiye'de temel çizgiler iyi gidiyor. O iki dalgalanma yeni bir takım olumsuzluklar yarattı ama onları da geride bırakıp hedeflere uygun şekilde kararlılıkla ilerliyoruz. Vergi gelirleri, bütçe, kamu maliyesindeki olumlu gelişmeler hepsi sevindirici ve umut verici. Bankacılık sektörünün sağlıklı yapıya kavuşması için BDDK emrine araçlar ve bu araçları kullanırken ihtiyacı olan ödenek imkanı verilmiştir. Tüm bunlar ülke ekonomisini daha sağlıklı hale getirmesi gereken tedbirlerdir. Bunlarla ekonomi üretimi yakalayacak. En temel düşüncemiz reel sektör ve üretimdir. Üretim olmadan hiçbir şey olmaz. Tüm ekonomik üniteler önünü daha rahat görür ve gelişen üretim yapan ihracat yapan bir ülke oluruz. Bizim işimizde kolaylaşır biz de çok rahat vergi alırız. Bu arada biz de kamu maliyesini daha sağlıklı hale getirmek zorundayız. Kamu maliyesi sağlıklı olmayan ekonomisi iyi tek bir ülke yok.'' 
     
     Hedeflerin önündeyiz 
     Maliye Bakanı Sümer Oral, 2000 yılı başında belirledikleri gelir gider hedeflerinin önünde olduklarını, faiz dışı bütçe harcamalarının da hedefe paralel geliştiğini söyledi. Hükümetin Türkiye'yi daha refah günlere ulaştırmak için uğraş verdiğini anlatan Oral, Türk mali sistemini adil yapıya kavuşturmaya çalıştıklarını belirterek, vergiyi tabana yayma, vergi vermesi gerektiği halde vermeyenleri verir hale getirme, verenlerin kayıp ve kaçağını azaltmaya yönelik yoğun uğraşlarının olduğunu açıkladı. Oral, vergi düzenlemelerinde istenilen noktaya ulaşıldığında Türkiye'nin gelir ve gideri arasındaki farkın da mutlaka makul düzeye ineceğini belirterek, bu gerçekleştiği zaman vergi oranlarının da daha aşağıya çekilebileceğini bildirdi. 
     Oral, vergi oranlarının çok yüksek olmasından şikayet edildiğini hatırlatarak, şunları söyledi 
     ''Daha makul vergi oranları uygulamak en büyük hedefimizdir. Ama bunları hemen bugün yapalım dersek, böyle bir program uygulanırken karşılaşacağımız gelir eksikliği bizi daha büyük sorunlarla karşı karşıya bırakır. Bu bakımdan oranları vergi tabanını genişlettiğimizde ve gelirle gider arasındaki farkı aşağı çekebiliriz. Bunun da çok uzun yıllar alacağını sanmıyorum. Vergi oranlarımızı da makul seviyeye getireceğiz. Vergi sistemi ekonomiye çok uygun hale gelmesi lazım. Bu yönde geçtiğimiz günlerde bazı vergi düzenlemeleri yaptık ekonominin şartlarına uygun şirket birleşmeleri ve şirket ayrışmalarıyla ilgili bir takım vergi düzenlemeleri yaptık. Bu sürecek.'' 
     Bir gazetecinin ekonomik krizin gelecek yılın vergi tahsilatına nasıl yansıyacağı yolundaki sorusu üzerine Maliye Bakanı Oral, vergide tahakkuk edilen oranla tahsilat oranı arasında fark olabileceğini bu farkın makul seviyesinin ise yüzde 10 olacağını anlattı. Oral, her yıl tahakkuk edilen verginin belli oranının tahsil edilemediğine işaret ederek, gelecek yıla ilişkin değerlendirmeleri de yaptıklarını söyledi. 







</TEXT>
</DOC>
