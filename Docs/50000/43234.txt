<DOC>
<DOCNO> 43234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko25.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "10 yılda 195 milyar israf ettik" 
</HEADLINE>
<TEXT>

     Türkiye'nin şu anda Cumhuriyet tarihinin en ağır ekonomik krizini yaşadığını söyleyen Türkiye Odalar ve Borsalar Birliği TOBB Başkanı Rifat Hisarcıklıoğlu, bu konuda toplumun tüm katmanlarının aynı noktada biraraya gelmesinin ekonomik anlamda bir sıçrama yaratacağını vurguladı. 
     Hisarcıklıoğlu, Ekonomi Muhabirleri Derneği'nin EMD İstanbul Şubesi'nin yeni yönetimi ve üyeleriyle TOBB'un Akmerkez'de bulunan ofisinde biraraya gelerek gündeme ilişkin soruları yanıtladı. 
     Toplantıda konuşan Hisarcıklıoğlu, TOBB'un "Savurganlık Ekonomisi Araştırması" yaptığına değinerek, şunları söyledi "Türkiye'nin son 10 yıldaki savurganlığının rakamı 195 milyar dolar. Köy Hizmetleri Genel Müdürlüğü, 2000 yılında bütçeden 1 milyar dolar pay almış. Ancak köye sadece 100 milyon dolarlık hizmet gitmiş. Bu, hem savurganlığın en güzel örneklerinden biri, hem de devletin yeniden yapılanması gerekliliğinin, devleti küçültüp özelleştirmenin akabinde hizmetin götürülmesi gerektiğinin bir göstergesi. Başka bir örnek de bir havaalanı. Söz konusu havaalanında, bir yolcuya toplam 12 kişi hizmet götürüyor. Bu havaalanının, devlete verdiği yıllık zarar 10 milyon dolar. Esnafa, KOBİ'lere, tüccarlara verilen destek ise 10 milyon doların yarısı bile değil." 
     
     Finansman karaborsaya düştü 
     Özel sektörün kaynak sıkıntısı çektiğini söyleyen Hisarcıklıoğlu, Türkiye'de şu anda finansman karaborsasının oluştuğunu kaydetti. 
     Tüm finansmanın devlet tarafından kullanıldığına dikkat çeken Hisarcıklıoğlu, "Karaborsa bulunmayan malın ikinci üçüncü fiyatı ile satılması ve kuyrukların oluşması demek. Bugün finansman da yok. Herkes kuyrukta" dedi. 
     Bankaların yüzde 60-65 oranlarındaki faizlerle mevduat topladığına dikkat çeken Hisarcıklıoğlu, "Aynı bankalar yüzde 150 faizle kredi veriyorlar. Girişimimizle yüzde 95'e kadar indirebildik" dedi. 
     Türk sanayinin büyük bir kısmını ve istihdamın büyük bir kısmını KOBİ'lerin gerçekleştirdiğini söyleyen Hisarcıklıoğlu, "Oysa KOBİ'lerin kredi pastasından kullandığı oran yüzde 4 civarında. Avrupa'da ise bu oran yüzde 44'lerde" diye konuştu. 







</TEXT>
</DOC>
