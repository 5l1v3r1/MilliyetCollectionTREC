<DOC>
<DOCNO> 27222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur09.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Genel Başkan Yardımcısı'ndan Tayyip Erdoğan'a çağrı 
</HEADLINE>
<TEXT>

     FP Genel Başkan Yardımcısı Veysel Candan, Anayasa Mahkemesi'nin müspet karar vereceği ve partisinin kapatılmayacağı inancında olduklarını söyledi. 
     Candan, FP Genel Merkezi'nde düzenlediği basın toplantısında, ekonomik sorunlara ve partisi hakkındaki davaya ilişkin değerlendirmelerde bulundu. 
     Siyasi krizin ekonomik krizi de beraberinde getirdiğini, hükümetin kriz programının da ''eksik, kör ve topal'' olduğunu savunan Candan, alınan kararların ekonomiyi tamamen dışa bağımlı hale getirdiğini, piyasalarda güven ortamının oluşturulamadığını öne sürdü. 
     Parlamento'da skandal üstüne skandal yaşandığını, hükümetin mevcut iç tüzük ve teamülleri yok sayarak anayasal suç işlediğini iddia eden Candan, bu anlayışla Tütün Yasası'nın, Tarım Komisyonu yerine Plan Bütçe Komisyonu'na getirildiğini söyledi. 
     Candan, Orta Anadolu'da alçak uçuş eğitim üssü kurulmasının insan ve çevre sağlığına zarar vereceğini de belirterek, bunu engellemek için yasal yollara başvuracaklarını, gerekirse konuyu Avrupa İnsan hakları Mahkemesi'ne taşıyacaklarını bildirdi. 
     ''Recep Tayyip Erdoğan'a 'açık ve net' çağrıda bulunuyorum'' diyen Candan, sözlerini söyle sürdürdü 
     ''Eğer bir oluşum, gelişim yapılacaksa bu parti içinde olmalıdır. Birlikte güç doğar. Bir ve beraber olmak mecburiyetindeyiz. Yapılacak tüm değişimlerin Siyasi Partiler Kanunu çerçevesinde ve kongrelerde yapılması gerekmektedir. Onun için yeni oluşumlar yerine, parti için çalışmanın daha doğru olacağı kanaatindeyim.'' 
     Anayasa değişiklikleriyle ilgili Uzlaşma Komisyonu'nun çalışmalarına da işaret eden Candan, yapılacak müzakerelerden sonra TBMM tatile girmeden, Anayasa değişikliğinin mutlaka çıkarılması gerektiğini kaydetti. Candan, Anayasa'nın 69. maddesi değişikliğinin de Anayasa Mahkemesi üyelerinin FP hakkındaki kapatma davası ile ilgili çalışmalarını kolaylaştıracağını ve sağlıklı hale getireceğini ifade etti. 
     Candan, bir gazetecinin, ''Yenilikçilerle gelenekçileri aynı siyasi çizgide buluşturmayı amaçlayan bir 'üçüncü yol' projesinden ve bunu sizin yürüttüğüzden söz ediliyor. Bu, doğru mu '' sorusunu yöneltmesi üzerine, ''Partinin bütün milletvekillerinin öncelikli görevi, partinin birlik ve beraberliğini sağlamaktır. Anamuhalefet görevimizi tam anlamıyla yapma gayreti içindeyiz'' dedi. 
     Birtakım sıkıntılarının bulunduğu belirten Candan, birlik ve beraberliğini sağlamak için, görev sorumluluğu içinde bütün arkadaşları ile görüşmeler yaptığını, Erdoğan'a da bu anlayışla çağrıda bulunduğunu dile getirdi. 
     Parti içinde hiç kimsenin dışlanmadığını kaydeden Candan, ''Son saate kadar birlik ve beraberliğimizi koruma gayreti içinde olacağız'' diye konuştu. 
     Aynı konuyla ilgili olarak genel başkanlıkta Abdullah Gül ile Bülent Arınç'ın adlarının geçip geçmediğine ilişkin soruya karşılık da Candan, şunları kaydetti 
     ''Esas olan kişiler değil, partinin geleceğidir. Sorduğunuz isimler telaffuz edilmemiştir, ama oturup konuşulmalıdır. Anayasa Mahkemesi'nin müspet karar vereceği, FP'nin kapanmayacağı yönünde bir karar çıkacağı kanaatindeyiz. Bizim için genel başkan olmak, genel başkan yardımcısı olmak yerine, birlik ve beraberliğe ihtiyacımız var. Bunu sağlamaya çalışıyoruz.'' 
     ''Erdoğan'ın siyasi yasağı tartışılırken, partiye çağrılmasının FP için yeni bir sorun yaratıp yaratmayacağının'' sorulmasına karşılık da Candan, şöyle dedi 
     ''Siyasi yasağı açıklığa kavuşur, netleşir... İnşallah yasaklı değildir. Siyaset yasağı demek mantıksız zaten. Bana göre vatan hainleri dışında herkes siyaset yapar, görüşünü söyler. Şu anda tartışılmaktadır. Ümit ediyorum ki, siyaset yasağı yoktur, kısa zamanda kalkacaktır. Sonra insanların çalışması, destek vermesi için partiye kaydolmak gerekmez.'' 
     
     







</TEXT>
</DOC>
