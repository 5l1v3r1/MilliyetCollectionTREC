<DOC>
<DOCNO> 13376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/siyaset/siy01.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP - MHP arasında üstü kapalı savaş 
</HEADLINE>
<TEXT>
Yılmaz Siyaseti çirkinleştirmeyin 
ANAP Lideri partisine yöneltilen suçlamaları "iftira" olarak değerlendirirken milletvekilleri MHP’li Bakan Gökalp’i eleştirdi 
     ANKARA Milliyet 

     ANAP Genel Başkanı Mesut Yılmaz, partisine yöneltilen suçlamaları "iftira" diye nitelendirerek, "İftiralara artık son verilmelidir. Siyaset ancak edebi ve adabıyla yapıldığı zaman güzel bir uğraştır. Siyaseti çirkinleştirmeye kimsenin hakkı yoktur" dedi. 
     ANAP’ın, MHP’li Tarım Bakanı Hüsnü Yusuf Gökalp’in suçlamalarına dönük tepkisi dünkü grup toplantısında da devam etti. 
     Yılmaz, Türkiye’ye ve millete olan sorumlulukları gereği hassas davrandıklarını vurgulayarak, "uzlaşma ve uyum konusunda hassasiyet gösteriyoruz. Bu anlayışı muhafaza etmeliyiz" diye konuştu. Koalisyon ortağı yerine tek başına iktidar olmaları halinde Türkiye’de herşey çok farklı olacağını savunan Yılmaz, şöyle devam etti 
     "Ulusal Programın içeriği ve derinliği farklı olurdu. Özelleştirme, demokratikleşme ve özgürlüklerin gelişmesi farklı ve ileri olurdu. Ne yazık ki, tek başına iktidar değiliz. Bizim hassasiyetimize karşın muhataplarımızın aynı duyarlılıkta olmadığını görüyoruz. Bu suçlamalara aynı şekilde cevap vermiyorsak, söyleyecek şeyimizin olmadığından değildir. Sorumluluğumuzun bilincinde olduğumuzdan." 
     Tarım eski Bakanı Mustafa Taşar da, "Hükümet içinde hükümet görüntüsü vermemeye çalıştık. Bu durum mahkumiyet ve mecburiyet olarak yorumlanmasın" dedi. Taşar, Gökalp’i görevini yapamamakla ve devlet adamlığına yakışmayan tutum sergilemekle suçladı. 
     


 SİYASET 





















</TEXT>
</DOC>
