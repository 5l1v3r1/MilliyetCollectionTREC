<DOC>
<DOCNO> 19754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/dunya/dun01.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye sizinle gurur duymuyor 
</HEADLINE>
<TEXT>

30 milyar dolarlık iş hacmi ve 40 bin adamı ile yeraltındaki Türkiye’nin işleri tıkırında’. AB ise Türk mafyasının giderek artan etkinliği karşısında çaresiz 
     GÜVEN ÖZALP Brüksel 

     Ne enflasyon, ne kamu açığı ne de işsizlik... Avrupa bir yolunu bulup bu sorunların üstesinden gelmeyi başarıyor. Ama bir türlü aşamadığı sorunların başında organize suçlar geliyor. Avrupa kelimenin anlamıyla mafya örgütlerinden yaka silkiyor. 
     Alınan önlemleri hiçe sayıp yıllık iş hacimlerini 70 ila 80 milyar dolara kadar çıkarabilen mafya örgütleri arasında Avrupa kaynaklı "ilk üç" ise İtalyan, Türk ve Rus mafyaları şeklinde belirginleşiyor. 
     Uyuşturucu kaçakçılığından, Avrupa Birliği AB tarafından verilen sübvansiyonlarda yolsuzluğa kadar geniş yelpazeye yayılan faaliyet alanları "mafyanın kıdemine" göre de farklılık gösteriyor. 
     
     Uyuşturucuda lider 
     Son yıllarda gücünü belirgin biçimde artıran Türk mafyası özellikle uyuşturucu ticareti ve kaçakçılık üzerinde yoğunlaşırken sahasında "üstad" olarak kabul edilen İtalyanların faaliyetlerine, bu iki alana ek olarak, haraca bağlama, silah ticareti, AB sübvansiyonlarında yolsuzluk ve insan ticareti de ekleniyor. 
     Ruslar da "pazara" kendi çizgileriyle girmiş durumda kadın ticareti, organ ve nükleer malzeme ticareti. 
     İşin "raconu" gereği bu üç büyükler Avrupa’nın diğer ülkelerinde bir arada yaşamanın yollarını buluyorlar. Ancak kendi ülkelerinde rakiplere hoşgörü gösterilmiyor. Bunun tek istisnası ise son yıllarda Balkanlar’da yaşanan gelişmelerle palazlanmaya başlayan Arnavut mafyası. Türk ve İtalyan mafyaları bu ülkede varlıklarını sürdürürken İtalyan mafyası da Arnavutların İtalya’daki faaliyetlerine izin veriyor. 
     
     KKTC de listede 
     Alanları ve amaçları ne kadar farklılaşırsa farklılaşsın mafya babalarının ortak tutkusu ise Çakıcı’nın da yakalandığı Fransa’nın güneyindeki Cote D’Azur ve İsviçre. Mafya yöneticilerinin büyük kısmı emeklilik, sayfiye ya da saklanma alanı olarak bu iki bölgeyi seçiyorlar. "Anavatana" yakınlığından olsa gerek Türk mafya babaları KKTC’yi de bu listeye dahil etmiş durumdalar. 
     Bu örgütlerin faaliyeti karşısında ortak göçmen politikası, sınır polisi, ortak mücadele planları gibi unsurlar üzerinde duran AB ise teoriyi pratiğe geçirememenin sıkıntısı içinde eli kolu bağlı, olup biteni izlemekle yetiniyor. 
     
     TÜRK MAFYASI 
     ETKİN OLDUĞU ÜLKELER 
     Türkiye, Kıbrıs, Arnavutluk, Makedonya, Bulgaristan, Yugoslavya, Almanya, Belçika, Hollanda, İngiltere, İspanya 
     
     PARA AKLADIĞI YA DA YATIRIM YAPTIĞI YERLER 
     Kıbrıs, Lübnan, İsrail, İsviçre, Fransa, Cebelitarık 
     
     RUS MAFYASI 
     ETKİN OLDUĞU ÜLKELER 
     Rusya, Estonya, Letonya, Litvanya, Beyaz Rusya, Ukrayna, Moldova, Romanya, Bulgaristan, Yugoslavya, Macaristan, Slovakya, Polonya, Lübnan, Çek Cumhuriyeti, Avusturya, Almanya, Belçika, Hollanda, Fransa 
     
     PARA AKLADIĞI YA DA YATIRIM YAPTIĞI ÜLKELER 
     Hırvatistan, Malta, Kıbrıs, Lübnan, İsrail, İsviçre, Monaco, Lüksemburg, Fransa, Belçika, Andorra, AngloNorman adaları 
     
     İTALYAN MAFYASI 
     ETKİN OLDUĞU ÜLKELER 
     İtalya, Arnavutluk, Lübnan, Yugoslavya, Macaristan, Avusturya, Çek Cumhuriyeti, Almanya, Belçika, Hollanda, İspanya, Portekiz 
     
     PARA AKLADIĞI YA DA YATIRIM YAPTIĞI YERLER, 
     Kıbrıs, Malta, İsviçre, Monaco, Fransa, Andorra 
     
     EMEKLİLİK İÇİN SEÇTİKLERİ YERLER 
     TÜRK Cote d'Azur Fransa, İsviçre, Kıbrıs 
     RUS Cote d'Azur Fransa, İsviçre, İsrail, Avusturya 
     İTALYAN cote d'Azur Fransa, Monaco 
     



 DÜNYA 













</TEXT>
</DOC>
