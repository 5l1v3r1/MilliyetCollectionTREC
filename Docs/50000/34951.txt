<DOC>
<DOCNO> 34951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur08.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi Başkanı "AİHM kararından memnunuz" 
</HEADLINE>
<TEXT>

     Anayasa Mahkemesi Başkanı Mustafa Bumin, Avrupa İnsan Hakları Mahkemesi'nin AİHM , Refah Partisi'nin RP kapatılmasına ilişkin verdiği kararı değerlendirirken, ''Verdiğimiz kararın, Avrupa İnsan Hakları Mahkemesi'nce, Avrupa İnsan Hakları Sözleşmesine de uygun bulunarak, onanmış olmasının, tarafımızdan mutlulukla karşılandığını ifade etmek istiyorum'' dedi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu ve Yönetim Kurulu Üyeleri, bugün, Anayasa Mahkemesi Başkanı Mustafa Bumin'e, makamında bir nezaket ziyaretinde bulundu. 
     Ziyaret sırasında, gazetecilerin Avrupa İnsan Hakları Mahkemesi'nin, Refah Partisi'nin kapatılmasına ilişkin nasıl değerlendirildiğinin sorulması üzerine, Anayasa Mahkemesi Başkanı Bumin, bu konunun kendisi tarafından açılmasını doğru bulmadığını bildirdi. 
     Bumin, şunları söyledi 
     ''Bir yüksek mahkemenin başkanı olarak verdiğimiz kararın, Avrupa İnsan Hakları Mahkemesi'nce, Avrupa İnsan Hakları Sözleşmesine de uygun bulunarak, onanmış olmasının tarafımızdan mutlulukla karşılandığını ifade etmek istiyorum. 
     Demek ki, sözleşmeye aykırılık da söz konusu değil. Çünkü kapatılan siyasi parti ısrarla, oradan, iptal kararı alacağını söylüyordu. Şu halde, verdiğimiz karar, yalnız Anayasa ve Siyasi Partiler Kanunu'na değil, aynı zamanda ki, biz onu gözetmiştik Avrupa İnsan Hakları Sözleşmesine uygundur.'' 
     Bir başka gazetecinin, AİHM aldığı kararda, laiklik ilkesine vurgu yapıldığını ve demokrasiyi kaldırmaya yönelik görüşlerin, demokrasi içinde yer alamayacağı yorumu yapıldığını hatırlatarak, bu kararı nasıl yorumladığını sorması üzerine de, Başkan Bumin ''Yoruma ihtiyaç yok. Konu mahkemece yeterli gerekçeyi taşıyor. Sizin açıklamanız bile sorunun cevabını içeriyor. O bakımdan, bir yorum yapmak istemiyorum, yoruma gerek yok'' dedi. 
     Görüşme sırasında TOBB Başkanı Hisarcıklıoğlu, Başkan Bumin'e yalnızca bir nezaket ziyaretinde bulunduğunu belirtirken, Başkan Bumin'de, Odalar Birliği'nin, bu konuda talebini kabul ettiğini ve ziyaretin nezaket niteliğini taşıdığını bildirdi. 
     
     
     
     







</TEXT>
</DOC>
