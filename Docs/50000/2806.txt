<DOC>
<DOCNO> 2806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/soneko11.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı'ndan evde sağlık hizmeti 
</HEADLINE>
<TEXT>

     Eczacıbaşı, ''evde sağlık hizmeti'' vermeye başlayarak bir ilke daha imza atıyor. 
     Eczacıbaşı Holding ile ABD'li The Corridor Group'un TCG yarı yarıya ortaklıkla kurduğu Eczacıbaşı Sağlık Hizmetleri, hastalara ve sürekli bakıma gereksinim duyanlara evde bakım, tedavi, rehabilitasyon hizmetleri sunacak. İlaç, tıbbi malzeme ve cihaz temin edecek. 
     Yarından itibaren 80 kişilik kadrosuyla İstanbul'da faaliyete geçecek olan Eczacıbaşı Sağlık Hizmetleri, 2001 yılının sonuna kadar 3 bin 500 hastaya hizmet götürmeyi ve 2 milyon dolar ciroya ulaşmayı planlıyor. 
     Eczacıbaşı Sağlık Hizmetleri Şirket Müdürü Dr. Sarper Tanlı, ''Evde bakım hizmeti, hem tedavinin ardından hastaların yaşam kalitesini ve bakımın niteliğini yükseltiyor, hem de bakım masraflarının daha düşük maliyetli olmasını sağlıyor'' dedi. 
     Türkiye'de evde bakım pazarının çok büyük olduğunu vurgulayan Tanlı, ABD'nin sağlık hizmetleri konusunda en önde gelen danışmanlık şirketi olan TCG'nin ilk kez böyle bir ortaklığa imza attığını ve Güney Amerika, Çin ile Arabistan'daki araştırmalarının ardından Türkiye'de yatırım kararı aldığını bildirdi. 
     Evde bakım hizmetinin çok yaygın olduğu ABD'de 17 binin üzerinde evde bakım şirketi bulunduğunu ve ABD sağlık sektörünün yüzde 5-6'sını evde bakım hizmetinin oluşturduğunu belirten Tanlı, Türkiye'de de evde bakıma ihtiyacı olanların kabarık bir rakam oluşturduğunu ve bu işi ufak tefek şirketlerin yaptığını söyledi. 
     Evde bakımın, hastanede bakımdan maliyet açısından daha avantajlı olduğunu ifade eden Tanlı, genelde hastaneden taburcu olan hastaların yüzde 15'inin evde bakıma ihtiyacı olduğuna işaret ederek, ''Evde bakım ile hastane bakımı arasında yüzde 25-50'lere varan oranlarda maliyet azalması söz konusu'' dedi. 
     Sarper Tanlı, ''Bu işin maliyet yararını devlete anlatıncaya kadar, İstanbul'da bu hizmeti ücretli olarak alabilecek kişilere ve sigortası olanlara götüreceğiz. Evde bakım pazarı gerçekten büyük bir pazar. İstanbul'da ilk etapta 2001 yılının sonuna kadar 3 bin 500 hastaya hizmet götürmeyi hedefledik'' diye konuştu. 
     Tanlı, Eczacıbaşı'nın evde bakım hizmetinin istenildiğinde hastanede başlayabileceğini ve ihtiyaç duyulduğu sürece evde devam edeceğini ifade etti. Evde bakım hizmetinin en önemli unsurlarından birinin doktor ve hemşire ziyaretleri olacağını anlatan Tanlı, eve hemşire ziyaretinin 20 milyon lira, doktor ziyaretinin 50 milyon lira,terapist ziyaretinin de 35 milyon lira olduğunu bildirdi. 
     Hastanın bakımı için evini ziyaret eden doktorun, gerekli bilgileri, hastanın hastanedeki doktorunun internet üzerinden bu bilgilere ulaşması projesini kısa sürede hayata geçireceklerini açıklayan Tanlı, bir sonraki uygulamanın ise sürekli izlenmesi gereken hastaların, tıbbi cihazlar ve kamera aracılığıyla internet üzerinden ve canlı olarak takip edilmesi olacağını belirtti. 
     



</TEXT>
</DOC>
