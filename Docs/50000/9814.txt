<DOC>
<DOCNO> 9814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/siyaset/siy06.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci - yazar Umur Talu Demeç vermedim 
</HEADLINE>
<TEXT>

     Gazeteci - Yazar Umur Talu, dün Akit’te yayınlanan ve "Hüsamettin Özkan’ın, birçok haberi sansürlettiğini" iddia ettiği yönündeki açıklamasının "gerçek dışı" olduğunu açıkladı. Talu, söz konusu haberin, kendi yazılarından montajlamayla yazıldığını belirterek, "Bu en basit tabiriyle gazeteciliğe saygısızlıktır" dedi. 
     Talu, Akit’in dünkü yalan haberine ilişkin şu değerlendirmeyi yaptı "Akit gazetesinde, Kenan Kıran imzasıyla, benden alınmış’ gibi bir demeç yayınlanmıştır. 
     Ne söz konusu gazeteye, ne de o isimli birisine konuştum. Bu en basit tabiriyle, şu anda işinden ve yazılarından olmuş bir gazeteciye, bu arada gazeteciliğe de saygısızlıktır. 
     O sözde demeç’in büyük bölümünün, benim Akit dışında, çeşitli yayın organlarında yayınlanmış söyleşilerimden ve yazılarımdan parça parça alınıp montajlandığını gördüm.Giriş kısmıysa tamamen uydurulmuş. Bu, benim kadar yazıların, cümlelerin parça parça çalındığı o yayın organlarına da haksızlıktır. O kadar ki, Türkiye Gazeteciler Cemiyeti Yönetim Kurulu Üyesi olduğum halde, Gazeteciler Meclisi Girişimi Etik Komisyonu Başkanı’ gibi bir sıfat uydurularak, hem bana, hem TGC’ye, hem Gazeteciler Meclisi’ne de saygısızlık yapılmıştır. 
     Hangi zeminde olursa olsun dürüstçe yazmaya ve konuşmaya çalışan bir gazeteci olmaya gayret ettim zaten. Ama, kimsenin, kötü niyetle de, iyi niyetle de, sözcüklerimi, düşüncemi ve kişiliğimi kurgulamaya hakkı olamaz. Saygılarımla." 
     


 SİYASET 















</TEXT>
</DOC>
