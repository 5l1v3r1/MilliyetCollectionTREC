<DOC>
<DOCNO> 5732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/spor/yfburu.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli anlamıştır 
</HEADLINE>
<TEXT>

     Futbol Analiz ÖMER ÜRÜNDÜL 

     Fenerbahçe, İstanbulspor karşısında bu sezon ilk defa günümüz futbolunun istediği temel ilkelerin önemli bölümünü sahaya yansıttı. Yüksek tempoda devamlılık ve pres anlayışı alışılmışın dışındaydı. Kolektif bütünlükte de olumlu gelişmeler vardı. Aslında bu görüntüler Ankaragücü maçında Serhat oyuna girdikten sonra başladı. Serhat, golcülük özelliklerinin yanında hem pres yapıyor, hem de çabuk yer değiştirmelerle depar kulvarlarını zorlayarak defansların yerleşme düzenini bozuyor. 
     Beyin görevini üstlenerek rahatlayan ve teknik becerisini çok yönlü sergileyen Revivo da ön plana çıktı. İstanbulspor önünde Fenerbahçe’nin orta alan presinin etkinliğinde çeşitli faktörler rol oynadı. Bu faktörler, defans blokundan bu bölgeye yardım gelmesi, sol kulvarda hamle zamanlamasını iyi bilen Abdullah’ın fizik açıdan kuvvetlenmesi ve de Johnson’un yanında birer devre Ali Güneş ve Lazetic gibi koşan, bozan isimlerin oynamasıydı. 
     Ogün orta sahada hücuma dönük olumlu girişimler yapıyor. Ama devamlılığı ve organizatör özelliği yok. Ayrıca hırslanıp driplinglerle fazla iş yapmak istediğinden yıpranıp rakip ataklarda savunma prensiplerinden kopuyor. Bu yüzden Ogün’ü direkt orta saha olarak düşünmemek lazım. Gereken zamanlarda bu bölgeye kaydırılmalı. Üç gün içindeki iki maçta görünmeyen kahraman ise ön liberoda müthiş mücadelesi ve disipliniyle takıma ofansif, defansif olumlu katkılar veren Johnson’du. 
     Şimdi olaylara bir de Mustafa Denizli’nin penceresinden bakalım. Sezon başında bize göre eldeki kadroda çağdaş forvet tipi Andersson’un partneri Serhat’tı. Ama Balic, Rapajic gibi ağırlıklı oyuncuları kesmek problemler yaratacağından Denizli böyle bir ikili düşünmedi. Bu konuda kendisini fazla eleştiremeyiz. Amaaaaa... Andersson yokken Serhat’ı kulübede oturtmak hiçbir mantığa sığmaz. Bir defa günümüz futbolunda yapıları itibarıyla Balic - Rapajic’ten ikili forvet olmaz. Ayrıca Denizli, Revivo gibi genç, kaliteli, deneyimli orta saha elemanını ligin ilk yarısında bir türlü kazanamadı. Halbuki takımın beyni olacak kadrodaki tek isim Revivo’dur. Ali Güneş’i uzun süre unuttu. En önemlisi de Johnson’u sezon başında kadroya bile almadı, satılsın dedi. Takım savunmasındaki arızalarla gelen baskılar yüzünden mecburen kadroya aldığı Johnson, ilk görev aldığı maçtan beri değişmez adam oldu. Herhalde Mustafa Denizli bazı konulardaki ısrarlı yanlışlarını artık teşhis edip anlamıştır. 
     


 SPOR 


























</TEXT>
</DOC>
