<DOC>
<DOCNO> 14465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur21.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakin olun...5 Nisan'da deprem yok 
</HEADLINE>
<TEXT>

     Ulusal Deprem Konseyi Başkanı Prof. Dr. Tuğrul Tankut, ''Günümüze kadar ne Türkiye'de ne de çeşitli ülkelerde yapılmış ve yapılmakta olan bilimsel araştırmalarda güvenilir bir deprem tahmini yöntemi geliştirilebilmiş değildir'' dedi. 
     Prof. Dr. Tankut, yaptığı yazılı açıklamada, Nisan ayı içerisinde ''İstanbul'da önemli bir deprem beklendiği'' yolunda tahminlerde bulunan kişilerin görüşlerine, son günlerde çeşitli yazılı ve görsel basın organlarında yer verildiğinin görüldüğünü belirterek, ''Yer bilimleri ve hatta fen bilimleri konusunda eğitim bile görmemiş amatör kişilerin bulutların biçimlerine ve hareketlerine ya da benzer başka belirtilere bakarak deprem öngörüsünde bulunmalarının hiçbir bilimsel dayanağı olmadığını'' vurguladı. 
     Depremlerin önceden haber verilmesinde önemli olanın ''yıkıcı depremlerin yerini, zamanlamasını kısa bir zaman aralığı içinde ve büyüklüğünü güvenilir biçimde önceden belirlemek'' olduğunu ifade eden Prof.Dr. Tankut, devam eden tektonik hareketler nedeniyle dünyada her yıl binlerce deprem meydana geldiğini hatırlattı. Prof. Dr. Tankut, aktif bir deprem kuşağı üzerinde yer alan Türkiye'de de, özellikle küçük ve orta büyüklüklerde depremlerin birkaç aylık bir zaman aralığı içinde gerçekleşeceğini ileri sürmek için özel bir araştırmanın gerekmediğini kaydetti. 
     Bir deprem öngörüsünün duyurulmasında, etik kurallara uyulması gerektiğine işaret eden Prof. Dr. Tankut, bu kuralların, elde edilmiş olan deprem göstergesi verilerinin önce alanın uzmanlarıyla paylaşılmasını ve yorumlar üzerine bir uzlaşıya varıldıktan sonra kamu yetkilileri aracılığıyla duyuru yapılmasını gerektirdiğini vurguladı. 
     Depremin önceden haber verilebilmesi konusunda tüm dünyada yıllardan beri çeşitli bilimsel araştırmalar yapıldığını hatırlatan Prof. Dr. Tankut, bunların bir örneğinin de İstanbul Teknik Üniversitesi'nde yürütülen ve bugünlerde basında çok sözü edilen ''elektrostatik ölçümlere dayalı deprem kestirme çalışması'' olduğunu belirtti. 
     ''Günümüze kadar ne Türkiye'de ne de çeşitli ülkelerde yapılmış ve yapılmakta olan bilimsel araştırmalarda güvenilir bir deprem tahmini yöntemi geliştirilebilmiş değildir'' diyen Prof. Dr. Tankut, şunları kaydetti 
     'Yer bilimleri ve hatta fen bilimleri konusunda eğitim bile görmemiş amatör kişilerin bulutların biçimlerine ve hareketlerine ya da benzer başka belirtilere bakarak deprem öngörüsünde bulunmalarının hiçbir bilimsel dayanağı yoktur. 
     Bilimsel nitelikli yaklaşık hesaplamalar, önümüzdeki 30 yıl içinde Marmara Denizi'nde büyük sayılabilecek büyüklüğü 7 dolaylarında bir deprem olasılığının oldukça yüksek yüzde 45 ila yüzde 75 kadar olduğunu belirtmektedir. Kamuoyunun bilimsel dayanaktan yoksun açıklamalarla uğraştırılması yerine, bu büyük deprem tehlikesi göz önüne alınarak, deprem zararlarının azaltılmasına yönelik çalışmaların aralıksız sürdürülmesi büyük önem taşımaktadır.'' 




</TEXT>
</DOC>
