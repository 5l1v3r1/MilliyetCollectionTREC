<DOC>
<DOCNO> 31563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur16.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Bakanlar Kurulu'na IMF hakkında bilgi verdi 
</HEADLINE>
<TEXT>

     Devlet Bakanı Yılmaz Karakoyunlu, Bakanlar Kurulu toplantısında, Devlet Bakanı Kemal Derviş'in, IMF'nin 8. Gözden Geçirme Toplantısı öncesindeki gelişmeler hakkında geniş bilgi verdiğini ve IMF'nin bu son gelişmelerden memnun olduğunu söylediğini bildirdi. 
     Karakoyunlu, Bakanlar Kurulu'nun 1 saat 40 dakika süren toplantısında ele alınan konulara ilişkin açıklamalarda bulundu. 
     Bakan Karakoyunlu, Hazine'den Sorumlu Devlet Bakanı Kemal Derviş'in, yarın toplanacak olan IMF 8. Gözden Geçirme Toplantısı'nda, Türkiye'nin nasıl bir gelişme beklediğini açıkladığını söyledi. 
     Karakoyunlu, Derviş'in, Telekom sorununun çözülmesi ve Bankacılık Düzenleme ve Denetleme Kurumu tarafından, önceki akşam 5 bankanın Fon'a devredilmesinin, 8. Gözden Geçirme toplantısı için zamanın ve toplantı sonuçlarının elde edilmesinin hazır olabileceğine işaret ettiğini kaydetti. Karakoyunlu, şöyle devam etti 
     ''Derviş, önce IMF toplantısında, İcra Komitesi için, IMF'nin bu son gelişmelerden memnun olduğunu, mutlu olduğunu, programın ön görülen hedefler doğrultusunda ve süresinde hareket halinde uygulanmakta olduğunu gördüğünü ve dolayısıyla 1.5 milyar dolar tutarında program için gerekli olan krediyi İcra Komitesi'ne sunmasını beklediğini ifade etti.'' 
     IMF İcra Kurulu ile alınacak kararın, Dünya Bankası İcra Kurulu toplantısı için önem taşıdığına dikkat çeken Karakoyunlu, bunu takiben, Dünya Bankası'nda da İcra Kurulu toplantısının beklendiğini kaydetti. 
     Dünya Bankası'ndan da, yaklaşık 1.7 milyar dolar bir kaynağın söz konusu olduğunu anımsatan Karakoyunlu, IMF nezdinde, program uygulamasının olumlu kabul edilmesinin, Dünya Bankası İcra Komitesi'nde de olumlu görüşlerin belirmesine neden olduğunu belirtti. 
     Karakoyunlu, Derviş'in, bu konudaki bekleyişlerini açık ve net bir şekilde ifade ettiğini bildirerek, alınacak olan 1.7 milyar dolarlık kredinin, 1.1 milyar dolarının bütçe desteği, 600 milyon dolarının ise alternatif ürün projelerinin desteklenmesi amacıyla kullanılacağını belirtti. Karakoyunlu, ''Buna göre, programımızda 10 günlük bir gecikme olmuştur. Bu 10 günlük gecikme, yarın yapılacak olan 8. Gözden Geçirme Toplantısı'nda elde edilecek olumlu sonuçlarla birlikte mütalaa edildiğinde, program uygulaması bakımından, herhangi bir gecikme anlamında yorumlanmamalıdır'' diye konuştu. 
     
     
     






</TEXT>
</DOC>
