<DOC>
<DOCNO> 23887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko16.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Buğday alımlarının finansmanı 500 milyon dolar" 
</HEADLINE>
<TEXT>

     Tarım ve Köyişleri Bakanı Gökalp, açıklanan hububat alım fiyatı bedellerinin yarısının peşin, kalanının da en geç 30 gün içinde ödeneceğini bildirdi. 
     Bakan Gökalp, hububat alım fiyatları konusunda düzenlediği basın toplantısında, geçen yıl 102 bin lira olarak açıklanan Anadolu kırmızı sert buğdayın alım fiyatının, bu yıl Haziran ayı için yüzde 61 oranında arttırılarak, 164 bin liraya yükseltildiğini belirtti. 
     Bu fiyatın 150 dolar tona tekabül ettiğine dikkati çeken Bakan Gökalp, ''görülüyorki bu artış oranı ile çiftçimiz, Hükümetimizce, belirlenen enflasyona ezdirilmemiştir'' dedi. 
     Gökalp, Toprak Mahsulleri Ofisi'nin TMO bu yılki hububat alımlarının finansmanı için toplam 500 milyon dolar kaynak gerektiğini vurgularken, söz konusu finansman için herhangi bir sıkıntı olmadığını, Hazine'ye de bir yük getirmeyeceğini söyledi. 
     Toplantıda basın mensuplarının sorularını da yanıtlayan Bakan Gökalp, ''164 bin liralık fiyat yeterliyse, neden 178 bin 200 liralık fiyat istediniz, niyet mektubundaki kriterlerin üzerine çıktınız'' şeklindeki soru üzerine, açıklanan fiyatın da niyet mektubunun içinde olduğunu ifade ederek, şöyle devam etti 
     ''Ekmeklik buğday için açıklanan fiyat, bizim istediğimiz fiyata çok yakın. TMO alımlarının yüzde 10'unu Haziran'da, yüzde 60'ını Temmuz'da, kalanını da Ağustos'ta yapıyor. Açıkladığımız kademeli alım fiyatı sayesinde, üretici, istenilen fiyata çok yakın bir fiyat, Ağustos'ta da istediğimiz fiyatın üzerinde bir fiyat alabilecek. Açıklanan fiyatta, istenen fiyata göre çok büyük bir sapma yok. Kademeli fiyat sistemi ile özellikle, daha düşük verim alan ve daha geç hasat yapan İç Anadolu ve Doğu Anadolu çiftçisi, daha yüksek fiyata ürün satabilecek.'' 
     Bakan Gökalp, Bakanlar Kurulu'nda Bakan Kemal Derviş ile tartışıp tartışmadığı, ''Hilton Oteli'nde kahvaltı yapanların da tarıma ihtiyacı var'' sözünün tartışma konusu olup olmadığının sorulması üzerine de, ''Bu ülkenin bütün sorunları, tüm ayrıntıları ile Bakanlar Kurulu'nda görüşülür. Bakanlar Kurulu'nda anlaşmazlık yoktur. 57. hükümet de bunu yapıyor. Bunlar güzelliklerin göstergesi'' dedi. 
     ''Bakan Derviş, değerli bir arkadaşımız. Konuşmalar, en güzeli bulmak içindir'' diyen Bakan Gökalp, bazılarının tarımın nüfusun sadece yüzde 35'ini ilgilendirdiği söylediğini hatırlatarak, canlı her insanı, gıda olarak ilgilendirdiğini vurgulamak için ''Hilton Oteli'nde kahvaltı yapanların da tarıma ihtiyacı var'' lafını kullandığını anlattı. 
     Fiyat belirlenirken herhangi bir siyasi kaygı duymadığını da anlatan Bakan Gökalp, IMF'ye yönelik tutumu konusunda da, ekonomik istikrar programının ülkenin gerçekleri doğrultusunda hazırlandığını, hükümetin herhangi bir uluslararası kuruluşun diretmeleri doğrultusunda değil, program doğrultusunda uygulama yaptığını söyledi. 
     
     
     






</TEXT>
</DOC>
