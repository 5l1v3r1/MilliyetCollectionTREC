<DOC>
<DOCNO> 18505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/yazar/akyol.html </URL>
<DATE> 2001/04/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Siyaset ve hukuk 
</HEADLINE>
<TEXT>

     CUMHUR Ersümer, beklenen istifasını açıkladı. Keşke bugünü beklemeseydi. Savcının iddianamesi açıklanmadan önce, kamuoyunda ciddi biçimde suçlandığı sırada istifa etseydi daha iyi olurdu. 
     Dünkü liderler zirvesinde bu konu fazla konuşulmamış. 
     "İstifa liderler arasında bir pazarlık konusu olmadı liderler toplandığında, Ersümer zaten hem Yılmaz'a, hem Ecevit'e istifasını vermişti..." 
     Liderlerin üçü de Ersümer'in bir basın toplantısı yaparak kendini savunmasını, suçlamalara kamuoyu önünde cevap vermesini uygun bulmuşlar. Ersümer bunun üzerine basın toplantısı yaparak istifasını açıklama yoluna gitmiş. 
     Ersümer'in durumu hükümet partileri arasında bir çekişmeye, bir bunalıma yol açabilirdi. Ersümer buna sebebiyet vermeden istifa etti. Liderler Ersümer'in istifa edeceğini önceki gece biliyorlarmış. 
     
     ERSÜMER'İN basın toplantısında anlattıkları, ancak uzmanların, hatta dosyaları incelemiş uzmanların anlayabileceği 'teknik' izahları içeriyordu. Bu konuları başka türlü anlatmak da mümkün değil. 
     Suçlamalar ağır olduğu gibi, Ersümer de, Ecevit'in deyimiyle "kendine güvenen" bir tavır içinde... Meclis'e fezleke gönderirse kendisinin de yargılanmak isteyeceğini söylüyor zaten. 
     Böyle durumlarda siyaseten istifanın gerekliliğini savunmak, sonrasını hukuki süreçlere bırakmak gerekir. 
     Ersümer'in istifası bu bakımdan bir dönüm noktası olmalıdır Bundan böyle, hakkında kamuoyunu rahatsız edecek dozda suçlamalar bulunan siyasiler istifa etmelidir. 
     Hatta gelişmiş ülkelerde siyasiler, hukuken suç teşkil etmese bile, kamuoyunda rahatsızlık yaratan olaylar olduğu zaman bile "siyasi sorumluluk" gereği istifa etmektedir. 
     
     SON sözü hukuk söyleyecektir elbette. Ama bizde yargı arasındaki işlev ayırımının iyi oturmadığı da bir gerçektir. Her suçlama derhal politize edilmekte, meselenin hukuka intikali gecikmektedir. 
     Hatta bazen hukuk bile politize olmaktadır Siyasi demeçler veren, "ihsas - ı rey" anlamında açıklamalar yapan, "hakim" gibi değil "taraf" gibi davranan hukuk bürokratlarını çok gördük. 
     Hukuk siyaseti, siyaset de hukuku bastırmak ya da engellemek için kullanılmamalıdır. 
     Bunu sağlamanın yollarından biri, Anayasa değişikliği ile "dokunulmazlığı" daraltarak siyasi olmayan suçlar için doğrudan Yargıtay'da bir heyete soruşturma açma yetkisi vermektir. 
     İkincisi, hem kamuoyunun, hem yetki sahiplerinin linç ve taraftarlık duygusuna kapılmadan tarafsız yargıya saygı göstermesidir. Sadece yasalara değil, hukuk felsefesine de hakim bir hukukçu olan Yargıtay Başkanı Sami Selçuk'un şu sözleri, herkese yönelik bir uyarıdır 
     "Yargının önüne gelen konuda siyasetçi de olsa, yargıç da olsa, savcı da olsa kimsenin konuşmaması gerekir. Yargı bağımsızlığının beş boyutundan biri, yargının sokağa karşı bağımsız olmasıdır. Herkesin susarak yargıya yardım etmesi gerekir." 
     
     







Siyaset ve hukuk 


Anzaklar kadar 


Zirve ve istifa 


Başarılı avukat 


İstifayla birlikte revizyon da yapılsaydı keşke... 


Gecikmiş doğru 


Refah ve Apo davası 


Sınav maratonu 


Kömür, altın, bor 


Türkiye'nin şansı 


Yabancıyı bırak, içeriye bak 


Bir gazete... 


Beyaz istifa 


Türk malına mecburi dönüş başlayacak 


Haklıysanız yorulacaksınız 


"Hortum"u abarttıkça moral ve güven kalmadı 


</TEXT>
</DOC>
