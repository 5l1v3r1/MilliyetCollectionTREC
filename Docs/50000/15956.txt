<DOC>
<DOCNO> 15956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur18.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı'na "yalaka" soruşturması 
</HEADLINE>
<TEXT>

     Ankara Cumhuriyet Başsavcılığı, İstanbul Ticaret Odası İTO Başkanı Mehmet Yıldırım hakkında, ''TBMM'nin manevi şahsiyeti alenen tahkir ve tezyif ettiği'' gerekçesiyle inceleme başlattı. 
     Başsavcılık, Türkiye Odalar ve Borsalar Birliği'nin TOBB Ankara Hilton Oteli'nde 350 oda ve borsa başkanının katılımıyla 10 Nisan 2001 Salı günü gerçekleştirdiği istişare toplantısında, İTO Başkanı Yıldırım'ın ''TBMM'de 550 yalaka var'' şeklinde konuştuğu yönünde basında çıkan haberler üzerine harekete geçti. 
     Ankara Basın Savcılığı, görsel ve yazılı basında çıkan haberleri inceledikten sonra, Yıldırım hakkında Türk Ceza Kanunu'nun TCK ''TBMM'nin manevi şahsiyetini alenen tahkir ve tezyif etmek'' hükmünü içeren 159. maddesine göre inceleme başlattı. 
     Başsavcılık, bu kapsamda, 1 yıldan 6 yıla kadar ağır hapis cezasını öngören TCK'nın 159. maddesine göre Yıldırım hakkında soruşturma açmak için Adalet Bakanlığı'ndan izin istedi. TBMM Başkanı Ömer İzgi, dün konuya ilişkin yaptığı açıklamada, Yıldırım'ın sözlerini kınayarak, ''Hiçbir milletvekili onun ifade ettiği gibi yalaka değildir'' açıklamasında bulunmuştu. 
     İTO Başkanı Yıldırım da, dünkü açıklamasında, ''Sözlerimin arkasındayım'' demişti. 




</TEXT>
</DOC>
