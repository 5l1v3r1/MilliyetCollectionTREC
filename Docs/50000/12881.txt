<DOC>
<DOCNO> 12881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/soneko06.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, döviz, altın, repo, faiz, yatırım fonlarında geçen hafta... 
</HEADLINE>
<TEXT>

     Hisse senedi piyasasının yanında altın ve döviz yatırımcısı da geçen hafta aradığını bulamadı. 
     Altın ve dövizde yüzde 2-3 düzeyinde gerçekleşen düşüşlerin yanında hisse senedi yatırımcısı da yoğun kayıpların yaşandığı bir hafta geçirdi. İMKB'de Salı günü dışındaki diğer günlerde düşüş eğilimi hakim oldu. 
     İMKB'de işlem gören hisse senetlerinin haftalık değer kaybı yüzde 4.54 oldu. İstanbul Menkul Kıymetler Borsası'nda İMKB hafta boyunca 397.78 puan düşen Endeks, haftayı 8,365.64 puandan kapadı. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 2.39 oranında, Alman Markı'nın fiyatı da yüzde 3.65 oranında dütü. 24 ayar külçe altının gram satış fiyatı yüzde 2.89, Cumhuriyet altınının satış fiyatı da yüzde 2.68 oranında geriledi. Yatırım fonlarının seyrini izleyen A.A Fon Endeksi ortalama yüzde 1.40 oranında artış kaydetti. 
     Mevduat faizlerinde önceki hafta sonuna göre önemli artışlar yaşandı. 1 yıl, 6 ay ve 3 ay vadeli mevduat faizleri ortalamada 10-12 puanlık artış gösterdi. 1 ay vadeli mevduatta ortalama faiz artışı yüzde 2.0 oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.07, haftalık reponun net getirisi de yüzde 1.39 olarak gerçekleşti. 
     Hazine geçen hafta tek ihale düzenledi. Aynı zamanda Mart ayının da tek ihalesi olan 98 günlük bono ihalesinde Hazine net 2 katrilyon 189.3 trilyon lira borçlandı. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 1.50 ile yüzde 1.80 arasında gerçekleşti. 
     Geçen hafta, değerlendirmeye alınan bankaların vadeli mevduata uyguladıkları faiz oranlarının ortalamalarında 1 yıl, 6 ve 3 ay vadelerde 10 puanın üstünde artışlar oldu. 
     Önceki hafta sonunda ortalama faizi yüzde 85'lerin üstünde olan haftalık reponun net getirisi yüzde 1.39'u buldu. 




</TEXT>
</DOC>
