<DOC>
<DOCNO> 14906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/spor/ygok.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ah Collina ah 
</HEADLINE>
<TEXT>

     BİLGİN GÖKBERK 

     Maçın adı Ülker, sanı Scavolini, tadı da Maccabi’ydi. Belki de tatsızlığı... Kafanızı sanına, tadına takmayın... Biraz tutam kafiye, iki kaşık bağlantı için... İsrailliler kafaları karıştırmış belli ki, hatta bulandırmış da... Yenen onlara toslayacaktı. Kendileri belki yoktu ama gölgeleri Ahmet Cömert’teydi. 
     Ülker yeni kurulan GSM şebekeleri gibi. Abonelerine değişik hizmetler sunuyor. Mesala eşlere - dostlara, ailelere - akrabalara, kısacası sevenlerine ilk iki periyodu, kendilerinden nefret eden ve gıcık kapanlara üçüncü periyodu, heyecan ve değişik tatlar arayanlara da dördüncüyü... İlk ikisinde yenemeyecekleri takım yok. Üçüncü periyodda da onları yenecek çok. Yine hemen 15 farka çıktılar. İçerden, dışardan çalışıyorlardı. İtalya’da duran Benjamin Handlongten mükemmeldi. Adeta o maç için de oynuyordu. 
     Yedinci dakikada dikdörtgen vücutlu Tusek dayısının üstünden yaptığı smaç 18 yaşından büyüklereydi. Veya gece yarısından sonra kırmızı noktalıktı. Sonra jeton bitti. Game Over yazdı. Jetonlar vardı ama dışardaydı. Point guardsız oynama hastalığı belki Didin’in basın toplantısında söylediği Serkan’sızlığın seyircilere hatırlatılmasıydı. İçeriyi unutmuşlar, gözleri dışardaydı. Evdeki huzur yerine dışarda macera kovalıyorlardı. Ve tabii Ülker’in meşhur üçüncü periyodu. 33. dakika 70 - 69’la İtalyanların ilk öne geçtiği andı. İşler ters gitmeye başladı. Lollis, Handlongten dört, Haluk, Ufuk üç faullüydü. Ve Ufuk hariç üçü sahadaydı. 
     Son bölüm 30 sene öncesinin Türk filmleri gibiydi. Aşk, macera, seks, kavga, sevinç gözyaşı, ihtiras, herşey vardı. Ve son iki dakika iki tartışmalı faul... İkisinde de Handlongten vardı. Biri ona yapılan, diğeri onun yaptığı ve beşinci faul... Son 25 saniye dramatik The End’di. Bundan daha kötüsü de Lollis’in arkadaşının faul yaptığı anda aniden kör olmasıydı. 
     Yazıyı İtalyan hakem Collina ile bağlıyalım. Dün keşke son iki dakika düdükleri sen çalsaydın. 
     


 SPOR 





























</TEXT>
</DOC>
