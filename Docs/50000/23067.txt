<DOC>
<DOCNO> 23067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/guncel/gun09.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Azmettirici’ye beraat tetikçiye 30 yıl ceza 
</HEADLINE>
<TEXT>

     CENNET NAR İstanbul 

     Alaattin Çakıcı’nın kardeşi Gencay Çakıcı ve sevgilisi Gönül Özyürek’e Akmerkez önünde silahlı saldırı düzenleyen Adil Cesur 30 yıl 10 ay hapis cezasına çarptırıldı. Azmettirici olduğu iddiasıyla yargılanan Dündar Kılıç’ın torunu Onur Özbizerdik ise beraat etti. İstanbul 3. Ağır Ceza Mahkemesi’ndeki duruşmaya, tutuklu yargılanan Cesur ile tutuksuz Özbizerdik’in avukatları katıldı. Mahkeme başkanı, mağdurlardan Gönül Özyürek’in tüm araştırmalara rağmen bulunamadığını, ikinci kez sağlık raporu alması için aranan Gencay Çakıcı’ya da ulaşılamadığını söyledi. Cesur savunmasında, "Gencay Çakıcı ve Gönül Özyürek’le Akmerkez önünde göz göze geldik. Gencay elini kazağının altına götürünce paniğe kapıldım. Belki beni tehdit ettiği için, belki de paniğe kapıldığım için silahıma sarıldım. Öldürme kastım yoktu" dedi. 
     



 GÜNCEL 
















</TEXT>
</DOC>
