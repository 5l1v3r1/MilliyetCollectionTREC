<DOC>
<DOCNO> 49150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur11.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP "Türkiye'nin gündeminde erken seçim yoktur" 
</HEADLINE>
<TEXT>

     MHP Genel Başkan Yardımcısı Ali Işıklar, ''seçimden korkmadıklarını'' ancak, Türkiye'nin gündeminde ''erken seçim'' olmadığını söyledi. 
     Ali Işıklar, partisinin ''Türkiye Sevdalıları Türkiye'yi Konuşuyor'' programı çerçevesinde geldiği İzmir'de, düzenlediği basın toplantısında, bu programla amaçlarının vatandaşlarla sorunları, sıkıntıları, gelişmeleri ve geleceği tartışıp, paylaşmak ve dertleşmek olduğunu söyledi. 
     Türkiye'nin kritik bir dönemden geçtiğini anlatan Işıklar, ''Böyle kritik bir dönemde millet olarak en çok ihtiyaç duyduğumuz değerler arasında sabır, moral ve güvenin ağırlıklı bir yere sahip olduğunda şüphe yoktur. Ülke ve dünya şartları ne kadar çetin olursa olsun, Türkiye'mize ve geleceğimize güveni kaybedemeyiz'' dedi. 
     Milletvekili maaşları ile ilgili düzenleme konusuna işaret eden Ali Işıklar, ''Bize göre, Anayasa değişikliğinden sonra bazı siyasi parti yöneticilerinin yaptığı göz boyama kampanyaları yanlış olmuştur. 
     Kısa vadede siyasi prim elde etmek için yapılan bu manevraların, son tahlilde siyasetçinin itibarını zedeleyen çarpık bir davranış olduğu açıktır'' diye konuştu. 
     Cumhurbaşkanı'nın Anayasal yetkisini kullanarak konuyu halkoyuna sunmak istemesinin ''kendi takdiri'' olduğunu kaydeden Işıklar, ''Meseleye başka faktörleri de hesaba katarak baktığımızda ise halkoyuna sunma yöntemini onaylamamız mümkün değildir''diye konuştu. 
     Ali Işıklar, 9. Cumhurbaşkanı Süleyman Demirel'in dün İzmir Ekonomi Üniversitesi'nin açılışındaki erken seçim ile ilgili sözlerini de değerlendirerek, ''Biz MHP olarak seçimden korkmuyoruz. Ancak, şu anda Türkiye'nin gündeminde erken seçim yoktur'' dedi. 
     Işıklar, dünyadaki gelişmelere de işaret ederek, ABD'nin Afganistan'a yönelik operasyonunun yarattığı medeniyetler ve dinler çatışması tartışmalarının ''riskli ve tehlikeli bir yaklaşım biçimi'' olduğunu kaydetti. 
     Işıklar, daha sonra, partisinin bazı milletvekilleriyle İzmir Valisi Alaaddin Yüksel'i ziyaret etti. 
     






</TEXT>
</DOC>
