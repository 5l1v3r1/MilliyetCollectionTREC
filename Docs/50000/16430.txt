<DOC>
<DOCNO> 16430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/son/sontur01.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise son sınıf öğrencilerini yoğun sınav trafiği bekliyor 
</HEADLINE>
<TEXT>

     Milli Eğitim Bakanlığı MEB , Öğrenci Seçme Sınavı'yla ÖSS ilgili çalışmaların zamanında tamamlanabilmesi için, her yıl eğitim-öğretim yılı sonunda yapılan ve 3 hafta süren ortalama yükseltme ve sorumluluk sınavlarının, bu yıl 2 hafta içinde bitirilmesi konusunda okulları uyardı. 
     Lise son sınıf öğrencilerini ders yılı sonunda yoğun sınavlar bekliyor. 2000-2001 eğitim öğretim yılının 15 Haziran 2001 Cuma günü sona ermesinin ardından, 17 Haziran 2001 Pazar günü ÖSS yapılacak. ÖSS'den sonra ortalama yükseltme sınavları ile sorumluluk sınavları başlayacak. 
     MEB, okullara, ÖSS'ye girecek öğrencilerin diploma notlarının, ÖSS puanına eklenecek orta"ğretim başarı puanlarının hesaplanmasında kullanılacağını hatırlattı. 
     Diploma notlarının Öğrenci Seçme ve Yerleştirme Merkezi'ne doğru ve zamanında ulaştırılması için okulları uyaran Bakanlık, ortalama yükseltme ile sorumluluk sınavlarının, 2 hafta içinde tamamlanmasını istedi. 
     Ortalama yükseltme sınavlarına, yıl sonu başarı ortalamasını yükseltmek veya başarısız oldukları derslerden geçmek isteyen öğrenciler katılıyor. Söz konusu sınavlar, her yıl eğitim-öğretim yılının sona ermesinin hemen ardından yapılıyor. Sorumlu olarak bir üst sınıfa geçen öğrenciler de ortalama yükseltme sınavlarından sonra sorumluluk sınavına katılıyor. 
     Lise müdürlükleri, 2001-ÖSS'ye başvuru sırasında son sınıf düzeyinde olup mezun olan adayların diploma notlarını, mezun olamayanların diploma notuna benzer not ortalamalarını ve 2001 ÖSS'ye başvurmayan adayların isimlerini ve diploma notlarını 29 Haziran 2001 Cuma gününe kadar okulda öğrencilere ilan edecek. Öğrenciler, ilan edilen bilgilerde hatalar varsa düzeltilmesini isteyecek. 




</TEXT>
</DOC>
