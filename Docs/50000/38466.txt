<DOC>
<DOCNO> 38466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo15.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Teknik Direktörü "Eksiklerimizi gözardı etmiyoruz" 
</HEADLINE>
<TEXT>

     Birinci Süper Lig'de oynadığı 2 maçı da kazanan Göztepe'de teknik direktör Rıza Çalımbay, başarılı sonuçlara rağmen eksikleri bulunduğunu, bunları gidereceklerini söyledi. 
     Göztepe'nin aldığı sonuçları, ''tesadüf'' olarak değerlendirenlere katılmadığını kaydeden Çalımbay, ''Onların düşünceleri kendilerine. Ancak biz de bazı şeyleri görmüyor değiliz. Eksiklerimize rağmen muhteşem bir mücadele gücüne sahibiz. Maçları böyle kazandık'' dedi. 
     Çalımbay, sarı-kırmızılı takımın maçlara çıkan kadrosunun ''ideal'' olduğunu, takviyeyi alternatif bulundurma amacıyla istediklerini söyledi. Diyarbakırspor maçında Mehmet'in seyirci tezahuratından etkilendiğini ifade eden Çalımbay, ''Eğer iyi bir sol kanat oyuncum olsa, Mehmet'i 10. dakikada çıkarırdım. Kötü olduğu için değil, onu kaybetmemek için. Ancak alternatif olmadığından oyunda kaldı'' diye konuştu. 
     Göztepe'nin finansal açıdan transfer yapacak durumda olmadığını, bu nedenle maliyeti ucuz oyuncuları denemeye aldıklarını dile getiren Rıza Çalımbay, bu konuda en kısa sürede karar vereceklerini bildirdi. 
     Sarı-kırmızılı ekibin teknik direktörü, 25 Ağustos Cumartesi günü karşılaşacakları Samsunspor'da kart cezalısı oyuncuların yerine forma giyecek isimlerin hırslarını sahaya yansıtacağını, bunun kendileri için dezavantaj olduğunu, sahaya her zamanki gibi mutlaka 3 puan amacıyla çıkacaklarını sözlerine ekledi. 






</TEXT>
</DOC>
