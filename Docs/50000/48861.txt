<DOC>
<DOCNO> 48861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/guncel/gun01.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatağının altından 1 milyon dolar çıktı 
</HEADLINE>
<TEXT>

İGDAŞ’ı dolandıran çetenin reisi Ahmet Hamdi Pınarcık ifadesinde parayı ortaklarından "korumak" için eve getirdiğini söyledi. Kayıp paraların Gürtuna’nın seçim havuzunda kullanıldığı iddia ediliyor 
     NEDİM ŞENER 

     İGDAŞ’taki yolsuzluk çetesinin elde ettiği trilyonlarca liralık haksız kazancın bir bölümü, kurumdan sayaç okuma ihalesini alan Lonca AŞ’nin Yönetim Kurulu Başkanı Ahmet Hamdi Pınarcık’ın evindeki yatağının altından çıktı. 
     1999’da mali polisin yaptığı baskın sırasındaki aramalarda Pınarcık’ın evinde bir çanta içinde 1 milyon dolar yaklaşık 1.7 trilyon lira bulundu. Pınarcık, mali polise verdiği ifadede, bu paranın Lonca AŞ’nin İGDAŞ’tan aldığı 3.5 milyon dolarlık avansın bir bölümü olduğunu söyledi. Pınarcık, avansın 400 bin dolarını da, İGDAŞ’taki tüm yolsuzlukların arkasındaki isim olan ve 3.5 milyon dolar avansın alınması için gerekli teminat mektubunu sağlayan Tufan Mengi’ye verdiğini anlattı. 
     1 milyon doları evde tutmasının nedeni sorulan Pınarcık’ın gerekçesiyse, "Ortakların ve Mengi’nin borç isteklerini karşılamamak" oldu. Mali polis 3.5 milyon dolarlık avansın 2 milyon dolarlık kısmının iziniyse henüz bulamadı. 
     
     Gürtuna için 2 milyon dolar 
     Operasyondan sonra devreye giren hesap uzmanları da, Lonca AŞ ve İGDAŞ’ın belgeleri üzerinde yaptıkları incelemede, 2 milyon doların Ali Müfit Gürtuna’nın 1999’da yeniden belediye başkanı seçilmesi için oluşturulan seçim havuzunda kullanıldığını belirledi. Lonca AŞ’nin kayıtlarda 3.5 milyon dolarlık avansın 1999 ve 2000’deki işlere yönelik olarak mahsuplaşmayla kapattığı kaydedilirken, hesap uzmanları, bu mahsuplaşmanın gerçeği yansıtmadığını da tespit etti. 
     Mengi ile işbirliği yapan Gürtuna, tanıtım işlerini 25 yıllık arkadaşı olan ve İGDAŞ operasyonu kapsamında aranan Mehmet Taşdiken aracılığıyla yürüttü. Hesap uzmanlarının raporuna göre, seçimlere kaynak yaratmak için 20 Kasım 1998’de yapılan sayaç okuma ihalesinin hemen ardından Lonca AŞ’ye beş bölüm halinde toplam 3 milyon 598 bin dolar avans ödendi. Raporda şu tespitlere yer verildi 
     "İGDAŞ kurumundan alınan sayaç okuma ihalesinde, ihaleyi alan şirkete yapılan 3 milyon 500 bin dolar tutarındaki mutat olmayan orandaki avansın ödenmesine rağmen, bu avans ödemesine gerekçe olan altyapı yatırımları ilgili şirket tarafından yapılmadı. 26.4.1999’da yapılan İstanbul Emniyet Müdürlüğü operasyonları sırasında, bu ihaleyi alan şirketin münferit tek yetkili kişisinin evinden çıkan 1 milyon 100 bin dolar tutarındaki nakit haldeki hazır para, seçimin kazanılmasına yönelik nasıl bir kaynak havuzu oluşturulduğunu göstermektedir." Hesap uzmanlarının raporunda, 3.5 milyon dolarlık avansın hangi amaçlar için kullanıldığı ve kimlere verildiğinin İGDAŞ ve Lonca AŞ yetkililerince açıklanması gerektiği de vurgulandı. 
     
Dilipak Lonca’yla hiçbir ilgim yok      Akit gazetesi yazarı Abdurrahman Dilipak, İGDAŞ vurgununda adı geçen Lonca A.Ş.’nin kurucu ortağı olduğunu, ancak sonradan ayrıldığını belirtti. Dilipak şöyle konuştu "Evet, ben şirketin kurucularındandım. Önce bir dergi yayımladık, ardından şirket ona bağlı Loncard diye bir kart çıkarttı. Mert FM kuruldu ve proje başarılı olmayınca ayrıldım. Şirketin daha sonra reklam ve sigorta sektörüne el attığını, el değiştirdikten sonra İGDAŞ’la bağlantılı bir iş yaptığını öğrendim. 1994’te kurulan 100 milyon lira sermayeli şirkette benim 2 milyon lira hissem vardır ve bunun büyük bir bölümünün bedeli de ödenmemiştir. Daha sonra borcumu ödeyememem ve şirketteki amaç değişikliği sebebiyle ayrıldım." 
     



 GÜNCEL 

















</TEXT>
</DOC>
