<DOC>
<DOCNO> 37700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/guncel/gun07.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Laila hasılatı depremzedelere 
</HEADLINE>
<TEXT>

17 Ağustos depreminin ikinci yılında eğlence yerleri kapalı kalırken, Laila tam tersini yaptı. Laila, gecenin tüm gelirini, noter huzurunda depremzedelere vermek için açık kaldı. 
     DENİZ ALTUNTAŞ 

     17 Ağustos 1999’da sabaha doğru 03.02’de yaşanan Marmara depreminin ikinci yıldönümünde eğlence hayatı sustu. İstanbul’un gözde gece kulüplerinin büyük kısmı bir geceliğine kapılarına kilit vurdu. 2001 yazının gözde mekanı Laila ise dün gece açıktı. Ancak, depremzedelerin yararı için... Mekanın işletmecisi Şefik Öztek gece kulübünün kapısına şu yazıyı astırdı 
     "Deprem felaketinin üzerinden tam iki yıl geçti. Yapılacak daha çok şey olduğu gerçektir. Toplumsal sorumluluğunun bilincinde olan Laila, 17 Ağustos 2001 Cuma gecesi noter kanalıyla tespit ettireceği tüm hasılatını, depremzedelere ulaştırmak üzere valilik makamına sunacaktır. Bu onurlu sorumluluğu paylaşmak üzere, o gece Laila’ya gelecek tüm müşterilerimize şimdiden teşekkür ederiz." 
     Başlangıçta 17 Ağustos gecesinde Laila’yı kapatmayı düşündüklerini söyleyen Şefik Öztek, "Bunun insanlara bir faydası olmayacağına karar verdik. Açık kalarak depremzedelere faydalı olmak istedik" dedi. 
     Reklam yapma niyetleri olmadığının altını çizen Öztek sözlerini şöyle sürdürdü "Bu bir reklam değil. Reklama ihtiyacımız yok. Kararımızı müşterilerimiz de destekledi. Bugün kasalarımızda biz değil, Maliye oturdu. Bir şaibe olmasını istemiyoruz. Laila’nın hafta sonları ortalama cirosu, 75 - 100 milyar lira arasında. Depremzedelere, 50 ile 100 milyar arasında bir yardım yapacağız." 
     



 GÜNCEL 



















</TEXT>
</DOC>
