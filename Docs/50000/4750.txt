<DOC>
<DOCNO> 4750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/spor/spo01.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DİREKTEN DÖNDÜLER 
</HEADLINE>
<TEXT>

Beşiktaş’ın, Brezilyalı Santos ve İtalyan Piovanelli’yi bonservis yüzünden alamadığı ortaya çıktı 
     KARTAL YİĞİT 

     Scala çok istedi 
     BEŞİKTAŞ’IN hocası Scala, çok istemesine rağmen Marcio Roberto Santos ile Marco Piovanelli’nin transferini gerçekleştiremedi. İtalyan hocanın, Başkan Serdar Bilgili’ye verdiği listenin en başında, Brezilya’nın dünyaca ünlü savunma oyuncusu Santoslu Santos ve Veronalı Piovanelli’nin bulunduğu ortaya çıktı. Scala’nın bu oyuncuların isimlerinin ortaya çıkmaması için, zaman zaman medyada çıkan isimleri onayladığı öğrenildi. 
     
     Bonservisler pahalı 
     İTALYAN hocanın özellikle Marcio Santos’u çok istediği, kulübünün kiralık olarak 2 milyon dolar talep etmesiyle, transferinin bu sezon için yattığı belirtildi. Santos ile yönetimin yıllık 400 bin dolar karşılığı anlaştığı, önümüzdeki sezon için görüşmelerin devam etmesinin kararlaştırıldığı ifade edildi. Veronalı Piovanelli ile de el sıkışan Başkan Bilgili’nin, yüksek bonservis istenmesi yüzünden geri adım attığı bildirildi. 
     
     Önümüzdeki sezona 
     BAŞKAN Serdar Bilgili, iki futbolcunun gelemeyeceğini bildirdiği Teknik Direktör Nevio Scala’ya, "Bu oyunculardaki ısrarınız sürerse önümüzdeki sezon onları alacağız. Merak etmeyin" dedi. Bu gelişmelerden sonra daha önce transferi son ana kadar yapabileceklerini söyleyen Genel Sekreter Hüsnü Güreli, önceki akşam medyaya "Transfer işi zorlaştı. Büyük bir ihtimalle olmayacak" açıklamasını yaptı. 
     
Hamoğlu’na yeni görev      BEŞİKTAŞ’TA, Futbol Komitesi’ndeki görevinden istifa eden Asbaşkan Ahmet Hamoğlu, bundan sonra atletizm, hentbol ve kürek şubelerinden sorumlu olacak. Hüsnü Güreli ile birlikte bu görevi yürütecek olan Hamoğlu, "Beşiktaş’a hizmet yalnız futbol değildir. Yönetim toplantısında bu dallarda sıkışıklık olduğu belirtildi ben de bu göreve talip olduğumu söyledim. Ben yönetime sadece futbol için gelmedim. Bu görevi de en iyi şekilde yapacağım" dedi. 
     
Artık geri dönüş yok’      BEŞİKTAŞ Yönetim Kurulu’nun, jübile isteğini kabul etmesi Şifo Mehmet’i harekete geçirdi. Önümüzdeki günlerde geniş kapsamlı bir basın toplantısı düzenleyecek Kaptan, "Artık geriye dönüş yok" diyerek düğmeye bastı. Şifo Mehmet "Futboldan kopmak kolay değil. Yıllarım sahalarda geçti. Ancak her iş alanında olduğu gibi futbolda da bir son vardır. Önemli olan futbolu zirvede noktalamaktır. Bunu da başardığıma inanıyorum. Sezon sonuna kadar tüm enerjimi Beşiktaş’ın başarısı için kullanacağım. Yaşamımı antrenör olarak sürdüreceğim" dedi. 
     
Nevio Scala tedirgin      TÜRKİYE Kupası’nda bugün İstanbulspor ile karşılaşacak Beşiktaş’ta Teknik Direktör Scala işi sıkı tutuyor. Futbolcularıyla toplantı yapan tecrübeli hoca, "Lig’de İstanbulspor önünde zorlanmıştık. Tek maçta her şey olur. Kupa bizim için çok önemli. Herkes görevini yerine getirmeli. Dikkatli olmalıyız. İstanbulspor çok koşan bir ekip. Buna göre önlemimizi almalıyız" dedi. 
     
Taksitler ödendi      Siyah - Beyazlılar son hazırlığı dün basına kapalı olarak yaptıktan sonra kampa girdi. Futbolcuların maç başı taksitlerinin bir bölümü de dün ödendi. Öte yandan istifa eden Erol Kaynar, dün akşam Beşiktaş muhabirlerine veda yemeği verdi. 
     


 SPOR 





























</TEXT>
</DOC>
