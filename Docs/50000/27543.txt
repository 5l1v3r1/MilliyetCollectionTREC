<DOC>
<DOCNO> 27543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur15.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan suikastının tetikçisi itiraf etti 
</HEADLINE>
<TEXT>

     Diyarbakır'da bir süre önce düzenlenen operasyonda gözaltına alınan terör örgütü Hizbullah mensubu Bedran Salamboğa'nın sorgusunda Okkan suikastına katıldığını itiraf ettiği bildirildi. 
     Emniyet Müdürü Atilla Çınar, düzenlediği basın toplantısında, bir süre önce Diyarbakır'da gerçekleştirilen operasyonda ''Yılmaz Özer'' adına düzenlenmiş sahte kimlikle yakalanan Bedran Salamboğa'nın, sorgusunda 1993 yılında terör örgütüne katılarak askeri kanadında yer aldığını itiraf ettiğini söyledi. 
     Terörist Salamboğa'nın sorgusunda, örgütün talimatları doğrultusunda 24 Ocak 2001 günü Diyarbakır Emniyet Müdürü Ali Gaffar Okkan ile 5 polis memurunun şehit edilmesi ve 5 polis memurunun da yaralanması saldırısına katıldığını ve saldırı sırasında kalaşnikof marka silahla makam aracına ateş ettiğini itiraf ettiğini açıkladı. Salamboğa'nın ifadesinde, olay yerine yakın bulunan parka saat 17.00 sıralarında gelerek beklemeye başladığını, saldırı sonrasında silahını boynuna asmak suretiyle kamufle ettiğini bildiren Çınar, Salamboğa'nın daha sonra Ali Pınar Köprüsü yönüne doğru olay yerinden uzaklaştığını anlattığını kaydetti. Çınar, suikasta katılan öteki kişilerin de yakalanması için operasyonların sürdürüldüğünü belirtti. 







</TEXT>
</DOC>
