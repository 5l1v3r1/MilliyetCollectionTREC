<DOC>
<DOCNO> 8907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sontur10.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FP "Devalüasyon yabancılara yaradı" 
</HEADLINE>
<TEXT>

     FP Genel Başkan Yardımcısı Bahri Zengin, dalgalı kur sistemine geçişi değerlendirirken, "Bugünkü vurgunun baş sorumlusu, 28 Şubat sürecidir. Devalüasyonla, yabancılar vurgundan nasibini aldı" dedi. 
     FP Bursa Genişletilmiş İl Gençlik Divan toplantısında konuşan Zengin, dalgalı kur sistemiyle halkın fakirleşeceğini, küçük bir azınlığınsa daha da zenginleşeceğini söyledi. Türkiye'nin kaderine, "siyaset dışı güçlerin" yön verdiğini iddia eden Zengin, demokratikleşme çabalarının hızlandırılması gerektiğini kaydetti. 
     FP İstanbul Milletvekili Mukadder Başeğmez de, Edirne Genişletilmiş İl Divan toplantısındaki konuşmasında, yönetimdeki hatalar yüzünden Türkiye'nin ekonomik problemler yaşadığını söyledi. Başeğmez, "Başbakanın cumhurbaşkanıyla girdiği anlamsız sürtüşmenin ekonomik faturası halka mal oldu. Giden gidiyor, olan halka oluyor. Masaya vurup terketmek, soframızdaki ekmeği elimizden alır" açıklamasını yaptı. 
     FP Elazığ Milletvekili Ahmet Cemil Tunç da, "Hükümet istifa etmeli, en kısa zamanda yeniden seçim yapılmalı" diye konuştu. Türkiye'de sistemin tıkandığını belirten Tunç, FP'nin kapatılma davasına da değinerek, "FP kapatılmayacak. Kapatılması için hiç bir gerekçe yok" değerlendirmesini yaptı. 



</TEXT>
</DOC>
