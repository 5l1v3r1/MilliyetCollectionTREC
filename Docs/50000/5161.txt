<DOC>
<DOCNO> 5161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun12.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist Fransa’nın kararını eleştirdi 
</HEADLINE>
<TEXT>

     İngiltere’de yayınlanan haftalık siyaset ve ekonomi dergisi The Economist, Fransa parlamentosunun çıkardığı sözde Ermeni soykırımına ilişkin yasanın, Türkiye ile Avrupa Birliği AB arasındaki ilişkileri olumsuz yönde etkileyeceği yorumunda bulundu. 
     Fransa Cumhurbaşkanı Jacques Chirec’ın yasayı imzalamasıyla "durumun daha da vahim bir hal aldığını" belirten dergi, Türkiye’nin, "imzanın mürekkebi bile kurumadan" bazı askeri anlaşmaların iptali başta olmak üzere Fransa’ya karşı bir dizi önlem aldığını anımsattı. 
     "Kimsenin bu tepkinin şiddetini sürpriz olarak görmemesi gerektiğini" yazan The Economist, Fransız parlamentosu kararının bütün Ermenileri memnun ettiğini söylemenin mümkün olmadığını belirtti ve İstanbul’da yayınlanan Agos gazetesi editörü Hırant Dink’in, "Olanlar yine tabu olarak kalmaya devam ediyor. Yaşananlara soykırım adını vermekse hiçbir faydalı sonuç getirmiyor" şeklindeki sözlerini aktardı. 
     Dergi, Fransız parlamentosu kararıyla başlayan yeni sürecin AB’nin bir Batı kulübü olduğunu ve Türkiye’ye kapılarını asla açmayacağını savunan Türk çevrelerinin elini güçlendirdiğini savunurken, "Şimdi bu kesim için AB’nin Türkiye’den istediği reformların yapılmasını önlemek daha kolaylaştı" ifadesini kullandı. 
     "Soykırım" sözcüğü doğru kabul edilse de, edilmese de, 80 yıl önce Türkler ile Ermeniler arasında yaşananların kolay unutulmayacağını yazan dergi, "Ve bu durum Türkiye’nin Avrupa ile ilişkilerini zedelemeye de devam edecek" iddiasında bulundu. The Economist, Türkiye’nin Ermenistan ile ilişkilerini geliştirmesini önerirken, Ankara’nın Ermenistan’ın bağımsızlığını ilk tanıyan ülkelerden biri olduğunu hatırlattı, ancak bu durumun Ermenistan ile "Türkiye’nin kuzeni olarak adlandırdığı" Azerbaycan arasında Dağlık Karabağ yüzüaşın patlamasına kadar sürdüğünü ve Ankara’nın bunun üzerine Erivan’a ambargo koyduğunu yazdı. 
     Ermenistan’daki vatandaşların büyük ölçüde Ermeni diasporasının yardımlarına bağımlı olduklarını belirten dergi, "Türkiye ile ticaretin yenilenmesi ve Türkiye’den gidebilecek bir ekonomik yardım önerisi, yaraların sarılması için bir başlangıç olabilir" ifadesini kullandı. 
     The Economist, Türkiye’nin Osmanlı İmparatorluğu’na uzanan geçmişini gözden geçirmesi gerektiğini savunurken, "Bu, belki Türklerin Ermenilere yaptıkları bazı diğer baskıları da ortaya koyabilir, ama bazı Ermenilerin ellerinin kanlı olduğunu da kanıtlayabilir. Böylece Türkiye daha parlak bir geleceğe kavuşabilir" diye yazdı. 
     




</TEXT>
</DOC>
