<DOC>
<DOCNO> 2383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/siyaset/siy03.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca umutlandı 
</HEADLINE>
<TEXT>

Anayasa Mahkemesi aralarında M. Ali Ağca’nın çıkmasını engelleyen maddenin de bulunduğu üç başvuruyu esastan incelemeye karar verdi. 
     ANKARA Milliyet 

     Anayasa Mahkemesi, aralarında Abdi İpekçi'nin katili Mehmet Ali Ağca'yla Avukat - Yazar Eşber Yağmurdereli'nin cezaevinden çıkmasının önünde engel olarak duran af yasanının ilgili maddesinin iptali isteminin de bulunduğu üç başvuruyu esastan incelemeye karar verdi. 
     Mahkeme'nin dünkü oturumunda Af Yasası ilk kez gündeme alındı. Mahkeme Başkanvekili Haşim Kılıç toplantı sonrasında yaptığı açıklamada, Mardin 2. Ağır Ceza, Kahramanmaraş 2. Asliye Ceza ve İnebolu Ağır Ceza Mahkemeleri'nin yaptığı başvurularda usul yönünden bir eksiklik bulunmadığını, "Anayasa'ya aykırılık" iddialarının esastan incelemeye alındığını duyurdu. Kılıç, kararın 1'e karşı 10 oyla alındığını söyledi. Kahramanmaraş 2. Asliye Ceza Mahkemesi'nin başvurusunda, Türk Ceza Kanunu'nun 191 ve 516. maddelerinin af kapsamı dışında tutulmasının Anayasa'ya aykırı olduğu belirtildi. 
     Kahramanmaraş 2. Asliye Ceza Mahkemesi'nin başvurusunda ayrıca Şartla Salıverilme Yasası'nın "yürürlüge girdikten sonra bir ay içinde teslim olmayanlar bu yasadan yararlanamaz" şeklindeki hükmünün de Anayasa'ya aykırı olduğu savunuluyor. 
     Yüksek Mahkeme, esasa ilişkin incelemesinin ardından yasanın ilgili maddesini iptal ederse, firar halinde bulunup da Şartla Salıverilme Yasası çıktıktan sonra 1 ay içinde teslim olmayanlar istedikleri zaman yasadan yararlanmak için başvurabilecekler. 
     


 SİYASET 













</TEXT>
</DOC>
