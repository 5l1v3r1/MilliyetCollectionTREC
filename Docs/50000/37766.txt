<DOC>
<DOCNO> 37766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sondun04.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hannibal'ın yeni rakibi Edward Norton olacak 
</HEADLINE>
<TEXT>

     İnternette 17 bin kişinin oyuyla ''sinema tarihinin en kötü adamı'' seçilen Hannibal Lecter, serinin iki bölümünde mücadele ettiği kadın polisleri sonunda pes ettirdi. 
     ''Kuzuların Sessizliği''nde Jodie Foster, ''Hannibal'' filminde de Julianne Moore'un elinden kurtulan ''cani doktor'' Lecter'in yeni rakibi, ünlü aktör Edward Norton'ın canlandıracağı FBI Ajanı William Graham oldu. 
     Internetteki ''popcorn'' sitesinin haberine göre, serinin ''Red Dragon'' isimli üçüncü bölümü için anlaşmaya imza atan Norton, ''Hannibal'' ile kıran kırana mücadele edecek. Yönetmenliğini Brett Ratner'ın üstlenmesi beklenen filmde Hannibal'ı yine Anthony Hopkins canlandıracak. Ünlü aktör Nicholas Cage'in ''cani doktor'' için ismi geçmesine rağmen sanatçının teklife sıcak bakmaması nedeniyle rol yeniden Hopkins'e kaldı. Doktorun gençlik dönemini kapsayan öyküyü Hopkins'in perdeye nasıl yansıtacağı da merak konusu olurken, aktörün bilgisayar efektleri yardımıyla gençleştirilmesi düşünülüyor. Ancak, son anda bu rolün başka bir oyuncuya verilmesi de sürpriz olmayacak gibi görünüyor. Çekimlerine Kasım ayında başlanması beklenen filmin 2002 yazında gösterime girmesi planlanıyor. 
     Hannibal Lecter'ın maceralarının anlatıldığı üçlemenin ilk romanı,daha önce 1986 yılında yönetmen Michael Mann tarafından ''Manhunter'' adıyla sinemaya aktarılmış, ancak başarısız olmuştu. Üçlemenin ikinci romanı olan ''Kuzuların Sessizliği''nin büyük başarı kazanarak Oscar almasından sonra yapımcılar üçüncü kitap olan ''Hannibal''ı beyazperdeye aktarmıştı. 







</TEXT>
</DOC>
