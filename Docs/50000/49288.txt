<DOC>
<DOCNO> 49288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sonspo07.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Son haftalarda şanssızım" 
</HEADLINE>
<TEXT>

     Galatasaray'ın golcü futbolcusu Ümit Karan, Trabzonspor maçında Galatasaray'ın sahaya hiçbir zaman eksik çıkmadığını dosta düşmana gösterdiklerini söyledi. 
     Sarı-kırmızılı oyuncu, kendisine ait ''www.umitkaran.org'' adlı internet adresinde yaptığı açıklamada, Trabzonspor ile yapılan zorlu mücadeleden 3 puanla ayrılmanın sevincini yaşadıklarını ifade ederek, ''Takımda sürekli olarak oynayan arkadaşların çoğunun cezalı ve sakat olması nedeniyle Trabzonspor maçında zorlanacağımız, hatta kaybedeceğimiz iddia edilmişti. Oysa ağırlıklı olarak her zaman forma giyme şansı bulunmayan arkadaşlardan kurulu bir kadroyla çıktığımız bu zorlu maçtan, net bir skorla sahadan ayrılmasını bildik'' dedi. 
     Trabzonspor maçında dahi akıllarında hep Avrupa Şampiyonlar Ligi'ndeki PSV Eindhoven maçının bulunduğuna dikkati çeken Ümit, bu maçın kendileri için çok büyük önem taşıdığını bildirdi. 
     Ümit, Galatasaray'ın çok kaliteli bir ekip olduğunu ifade ederek, ''Biz kaliteli bir takımız ve bir kazaya kurban gidip Avrupa kupalarına erken veda etmek istemiyoruz. Taraftarımıza ve ülkemize yaşatmak istediğimiz büyük sevinçler ve zaferler var. Bu nedenle bu final maçından sahadan galibiyetle ayrılmanın hesaplarını yapıyoruz'' diye konuştu. 
     AC Milan'a transfer olan Ümit Davala'nın, 'Bizim hedeflerimiz başkalarının hayal edemeyeceği kadar büyük' biçimindeki sözünü de hatırlatan Ümit, hedeflerinin her zaman için çıtayı yükseltmek olduğunu ve bunu da başarabilecek güçte olduklarını kaydetti. 
     Ümit Karan, ligde ve Avrupa maçlarında gol sıkıntısı çekmesini şanssızlığına bağladı. 
     Üzerinde son haftalarda bir şanssızlık olduğunu ve aradığı golle buluşamadığını ifade eden sarı-kırmızılı futbolcu, şöyle konuştu 
     ''Bu santrforların korkulu rüyasıdır. Bir an gelir bir türlü gol atamazsanız. Ta ki ilk golü buluncaya kadar. Nitekim Trabzonspor maçında da bu şanssızlığımı kıramadım. Ben de biliyorum bir gol atsam, devamı gelecek ama bir türlü şansım bana gülmüyor. Ama önemli olan benim gol bulmam değil, takımın galip gelmesidir.'' Ümit ayrıca, son dileğinin, sitesinden taraftarlarına Avrupa kupalarında 2. tura çıkmış bir takımın futbolcusu olarak hissetliklerini yazmak olduğunu da sözlerine ekledi. 
     






</TEXT>
</DOC>
