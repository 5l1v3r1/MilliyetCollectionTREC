<DOC>
<DOCNO> 5116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/yasam/yas01.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mucizesi 
</HEADLINE>
<TEXT>

Hindistan’a koşan AKUT ekibi depremin altıncı gününde 13 yaşındaki bir kızı enkazdan sağ salim çıkarmayı başardı 
     MERT İLKUTLUĞ - İzmir 

     Marmara, Düzce ve Atina depremlerinde canını dişine takıp bir çok kişiyi enkaz altından çıkaran AKUT, şimdi de Hindistan’da mucizeler yaratıyor. 
     AKUT’çular, Hindistan’ın kuzeybatı eyaletlerinden Gucarat’ta bir hafta önce meydana gelen 7.9 büyüklüğündeki depremin yıkıntıları arasından önceki gün 50 yaşında bir erkeği kurtarmıştı. 
     AKUT dün de iş başındaydı. Çöken bir binanın altında canlı biri olduğunu öğrenen ekip, kolları sıvadı. Zorlu bir çalışmanın ardından enkaza inen AKUT’çular bu kez de 13 yaşındaki bir kız çocuğunu hayata döndürdü. 
     Depremde en çok hasar gören Buj kentindeki kurtarma çalışmalarına katılan AKUT’un yaşama döndürdüğü genç kızın sadece bacaklarından yaralandığı, kurtarıcılarının kucağında çevresine gülücükler saçacak kadar sağlıklı olduğu belirtildi. 
     
     Salgın tehdidi 
     Öte yandan, resmi rakamlarda ölü sayısının 14 bini geçtiği belirtilen deprem bölgesinde yetkililer salgın hastalıkların başgöstermesinden korkuyor. Gucarat eyalet yetkilileri, enkaz altında binlerce ceset olduğunu ve cesetlerin çürümeye başladığını belirterek, çüreyen cesetler ile hayvan leşlerinin çevreye hastalık yayabileceğini bildirdiler. 
     
     Bizden yardım gitmedi 
     Büyük bir deprem felaketi yaşayan Hindistan’a, AKUT ve Sivil Savunma ekiplerinin kurtarma desteği dışında Türkiye’den hiçbir maddi yardım yapılmadı. Bölgeye sadece AKUT ve Sivil Savunma ekiplerinin gittiğini belirten Hindistan Fahri Başkonsolosu Turgut Koyuncuoğlu, "Oysa, orada 100 binin üzerinde ölü, binlerce yaralı var" diye konuştu. Koyuncuoğlu sözlerini şöyle sürdürdü "Türkiye’den maddi yardım gitmedi. Oysa Hindistan, Kurtuluş Savaşı’nda Türkiye’ye yardım eden ender ülkelerden biriydi. Sanırım Türkiye’deki kriz ortamı yardımı engelledi." 
     


 YAŞAM 























</TEXT>
</DOC>
