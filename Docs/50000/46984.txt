<DOC>
<DOCNO> 46984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/soneko12.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''İstanbul yaklaşımı konusunda fikir birliğine vardık'' 
</HEADLINE>
<TEXT>

     Devlet Bakanı Kemal Derviş, İstanbul yaklaşımı konusunda fikir birliğine varıldığını belirterek, ''Ekim ayı bitmeden bu yaklaşımı hayata geçirmiş olacağız'' dedi. 
     Devlet Bakanı Kemal Derviş, bankalar ile reel sektör arasında yapılması gerekenler konusunda, bu hafta içinde son aşamaya gelineceğini belirterek, ''Hükümet de bu yasal kısmı Meclis'e sunacak ve Ekim ayı bitmeden önce bu yaklaşımı hayata geçirmiş olabileceğiz'' dedi. 
     Kemal Derviş, Türkiye Bankalar Birliği'nin Akmerkez'deki ofisinde, finans ve reel sektörün temsilcilerinin yer aldığı Finans ve Üretim Danışma Kurulu ile biraraya geldi. 
     Yaklaşık 2.5 saat süren toplantının ardından konuşan Derviş, Finans ve Üretim Danışma Kurulu tarafından oluşturulan taslağın, bu hafta içinde son aşamasına getirileceğini söyledi. Derviş, şöyle konuştu 
     ''Finans ve Üretim Danışma Kurulu, Ağustos ayından bu yana çalışıyor. Finans sektörü ile reel sektör arasındaki uyum, Türkiye ekonomisi için en önemli sorun. Geçen yıl Kasım'da yaşanan zorluklar ve Şubat'ta patlayan krizin ardından çok önemli darboğazlar oldu ekonomide. Bu darboğazların aşılması, her şeyden önce hükümetin reel sektör ve finans sektörü ile Türkiye'yi hızla yeniden büyümeye geçiş sürecinde elele çalışmasına bağlı.'' Kurul'un çözüm üretme çalışmalarının, darboğazları aşmada en önemli çabalardan biri olduğuna işaret eden Bakan Derviş, şöyle devam etti 
     ''6 haftadır çalışılıyor, Bankalar Birliği ve reel sektörün öncülüğünde belli bir noktaya kadar geldik. Hem yasal düzenlemeler açısından hem de reel sektörün kendi içinde ve finans sektörünün kendi içinde yapması gereken yenilikler ve harcaması gereken çabalarda bir fikir birliğine ulaştık. Bunları, somut yasal düzenlemelere dönüştürmek ve aynı zamanda da bankaların kendi aralarında, reel sektörün kendi arasında ve ikisi birlikte ne yapılması gerekiyorsa, bu hafta içinde son aşamasına getireceğiz. 
     Hükümet de bu yasal kısmı Meclis'e sunacak ve Ekim ayı bitmeden önce bu yaklaşımı hayata geçirmiş olabileceğiz.'' Finans krizi yaşayan bütün ülkelerde, birkaç aylık çalışmadan sonra ''yeniden yapılandırma, finans sektörü ile reel sektörün elele çalışması ve ekonomik sorunları aşma çabasının'', krizden büyümeye geçişte çok yararlı bir boyut oluşturduğunu vurgulayan Derviş, Kore, Brezilya, Tayland, Meksika, İsveç ve İngiltere gibi ülkelerde aynı yönde çalışmalar yapıldığını kaydetti. 
     Derviş, ''Bunu Türkiye'de de hayata geçirmek ve hızla ilerlemek istiyoruz. Çok güzel bir toplantımız oldu. Çok ciddi çalışmalar, hazırlıklar oldu'' diye konuştu. 
     






</TEXT>
</DOC>
