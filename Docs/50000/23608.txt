<DOC>
<DOCNO> 23608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/spor/aspo.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜTHİŞ ŞÖLEN 
</HEADLINE>
<TEXT>

Fenerbahçe, Şükrü Saracoğlu Stadı’nda taraftarıyla bütünleşti, şampiyonluğun sevincini doya doya yaşadı. Futbolculara sevgi gösterileri yapan 45 bin taraftar yeri - göğü sarstı 
     YUSUF KOBAL 

     SARI - Lacivertli takım, lig şampiyonluğunu dün görkemli bir törenle kutladı. Şükrü Saracoğlu Stadı’nda toplanan 45 bine yakın taraftar inanılmaz bir gece yaşadı. Futbolcuları ve teknik kadroyu taşıyan otobüsün, Samandıra Tesisleri’nden stada üç saatte gelebilmesinin ardından şenliğin düğmesine basıldı. Öncelikle yönetim kurulu üyeleri tek tek podyuma çağrıldılar. Bu arada laser ve ışık gösterileri gözleri kamaştırmaya başladı. 
     FENERBAHÇELİ futbolcularda tek tek sahneye gelirken, stat inanılmaz tezahüratlarla inledi. Mustafa Denizli anons edildiğinde, tribünler daha da coştu. Ardından Başkan Aziz Yıldırım sahneye geldi ve Sarı - Lacivertli tribünler çılgına döndü. Havanın kararmasıyla havai fişekler birbiri ardına patlamaya başlarken, Şükrü Saracoğlu Stadı gündüz gibi aydınlandı. Bu arada sahnedeki yöneticiler, teknik kadro ve futbolcular birbirleriyle kucaklaştılar. 
     AZİZ Yıldırım’ın yaptığı konuşmada stat yine inledi. Yıldırım, "Hayatım boyunca unutamayacağım G.Antep maçının taraftarları, sizleri seviyorum. Hepinizi saygı ve sevgiyle selamlıyorum. Bu şampiyonluğun geleceğe ışık tutmasını istiyorum" dedi. Mustafa Denizli de, hak edilmiş bir zaferin kutlamalarının böyle olması gerektiğini söyledi, "Şampiyonluğu iki kızıma ve camiaya armağan ediyorum" diye konuştu. Şölen şampiyonluk turuyla son buldu. 
     
NOTLAR...      İzdiham yaşandı 
     ŞÖLEN için Samandıra Tesisleri’nde toplanan Fenerbahçe stada güçlükle gelebildi. Bağdat Caddesi’nde kafileyi sık sık durduran taraftarlar, yoğun izdihamın yaşanmasına neden oldular. Teknik Direktör Mustafa Denizli’yi bu mutlu gününde kızları Selin, Lal ve hayat arkadaşı Çiğdem hanım da yalnız bırakmadı. 
     
     Müthiş tezahürat 
     TÖRENDE yöneticiler ve futbolcular müthiş tezahüratlar altında tek tek podyuma çağrıldı. Rapajiç ve antrenör Oğuz Çetin, çocuklarıyla sahaya çıkarken, stat "Rap Rap" ve "İmparator" sesleriyle inledi. Başkan Aziz Yıldırım çıktığında ise stadda adeta yer yerinden oynadı. Havai fişek gösterileri nefesleri kesti. Yöneticilerin futbolcular gibi podyumda halka halinde yemin etmeleri dikkati çekti. 
     
     Milenyum şampiyonu 
     FEDON, Metin Özülkü, Grup Düş’ün sahne aldığı törenlerde en çok alkışı Revivo alırken, sunucu Halit Kıvanç, Fenerbahçe’yi "Milenyumun Şampiyonu" olarak tanıttı. Havai fişek gösterisinin ardından futbolcular kalabalık nedeniyle sık sık kesilen şampiyonluk turunu attılar. Ardından de eğlenmeye gittiler. 
     
     Prim toplantısı 
     FENERBAHÇE yönetimi, şampiyonluk primini yapacağı ilk toplantıda belirleyecek. Kulüp Sözcüsü Atilla Kıyat, ödemenin en kısa sürede yapılacağını söyledi ve "Transferde de Teknik Direktörümüz Mustafa Denizli ne derse, o olacak. Geçen yıl olduğu gibi yine kimi isterse alacağız" dedi. 
     
     Kritik ay haziran 
     YÖNETİM, iç transferde sözleşmeleri biten futbolcularla önümüzdeki ay içinde masaya oturacak. Başta Rüştü, Ogün, Abdullah, Yusuf ve Mert olmak üzere anlaşması sona eren her futbolcuyla görüşülecek. Rüştü’nün menajerleri, İngiltere’den teklif aldıklarını belirttiler. "Fenerbahçe’de kalmaktan yanayım" diyen Rüştü’ye en yüksek paranın teklif edileceği öğrenildi. 
     
     



 SPOR 






















</TEXT>
</DOC>
