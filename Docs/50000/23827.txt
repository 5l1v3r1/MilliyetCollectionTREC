<DOC>
<DOCNO> 23827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yasam/yas05.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi cennette Şeriat’ paniği 
</HEADLINE>
<TEXT>

Filipinler’in cennet güzelliğindeki tatil yöresi Dos Palmas’tan 17’si turist 20 kişinin kaçırılması olayını, Şeriatçı’ Ebu Sayyaf örgütü üslendi 
     DIŞ HABERLER SERVİSİ 

     Filipinler’de üç gün önce üçü ABD’li, 17 turist ve üç otel çalışanını kaçıran gerillaların, şeriat devleti kurmak için silahlı mücadele veren Ebu Seyyaf örgütü mensubu olduğu ortaya çıktı. 
     Şeriatçı Ebu Seyyaf grubunun liderlerinden Ebu Sabaya, bir radyoya telefonla yaptığı açıklamada, rehinelerin iki grup halinde Basilan ve Sulu Adaları’na götürüldüğünü söyledi. Turistlerin arasında üç de Amerikan vatandaşı olduğunu belirten Sabaya, Görüşmek istiyorsanız bu size bağlı’ dedi. 
     
     Silah zoruyla açıklama 
     Gerillalar, rehine ABD’lilerden Martin Burnham’ı da radyoda konuşmaya zorladı. 
     Silah zoruyla radyoya çıkarılan Burnham, "Merhaba, ben Martin Burnham. ABD vatandaşıyım. Misyonerim. Karımla birlikteyim. Ebu Seyyaf’ın rehinesiyiz. Durumum iyi, yaralı değilim. Bize iyi davranıyorlar. Barışçıl müzakereler yapılmasını istiyoruz" sözleriyle batılı yetkililere seslendi. 
     Turistler, Dos Palmas tatil merkezinden kaçırılmıştı. Ebu Seyyaf örgütü, geçen yıl da onlarca turisti kaçırarak uzun süre rehin tutmuştu. 
     Geçen yıl 40’tan fazla yabancı ve yerliyi kaçırarak dikkatleri üzerine çeken Şeriatçı Ebu Seyyaf örgütünün elindeki son rehine olan Amerikalı Jeffrey Schilling, ordunun düzenlediği operasyonla 12 Nisan’da kurtarılmıştı. 
     
     
     



 YAŞAM 






















</TEXT>
</DOC>
