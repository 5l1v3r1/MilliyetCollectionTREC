<DOC>
<DOCNO> 16618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/dunya/adun.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş bulutları 
</HEADLINE>
<TEXT>

İsrail uçakları, Lübnan’da Suriye’ye ait stratejik bir radar istasyonunu vurdu. 3 Suriye askeri öldü. Şam karşılık verirse savaş bütün bölgeye yayılabilir 
     DIŞ HABERLER SERVİSİ 

     Ortadoğu’da barış sürecinin canlandırılması için harcanan çabalar boşa çıkarken ibre tam aksi yöne, geniş bir çatışmaya doğru döndü. Ekim’den bu yana süregelen İsrail - Filistin çatışmalarına üçüncü aktör olarak Suriye’nin de girme ihtimali belirdi. İsrail dün, Lübnan’da stratejik öneme sahip bir Suriye radar istasyonunu havadan vururken savaş bulutları Ortadoğu’da bir kez daha toplandı. 
     İsrail savaş uçaklarının sabah erken saatlerde Lübnan’ın iç kesimlerindeki Suriye radar istasyonuna düzenlediği hava akınında biri subay 3 Suriyeli asker öldü, 6’sı da yaralandı. 
     
Suriye’nin tepkisi      Suriye ise, İsrail saldırısının ardından ’savunma hakkını saklı tuttuğunu’’ açıkladı. Suriye hükümet sözcüsü, İsrail’in Suriye askeri hedeflerine yönelik saldırılarının ’bölgenin istikrarını bozabilecek tehlikeli bir tırmanış’’ olduğunu söyledi. 
     İsrail ordusu, operasyonun, Hizbullah’ın önceki gün İsrail - Lübnan sınırında bir İsrail askerinin ölümüne neden olan tanksavar füze saldırısına misilleme amacıyla yapıldığını açıkladı. 
     
35 bin asker var      4 savaş uçağının düzenlediği operasyonda, Beyrut - Şam karayolunun kuzeyindeki Suriye radar istasyonuna toplam altı füze atıldı. Radar istasyonunun yakınındaki bir Suriye mevzisi de vuruldu. İsrail, en son Nisan 1996 yılında Lübnan’daki bir Suriye mevzisine saldırı düzenlemişti. Suriye, Lübnan’da 35 bin civarında asker bulunduruyor. 
     İsrail, saldırıyla, Hizbullah’ı desteklemekle suçladığı Suriye liderlerine, "bedelini ödersiniz" şeklinde bir ’açık mesaj’’ gönderildiğini savundu. 
     
Beyrut’u korku sardı      İsrail’in Şam - Beyrut karayolu üzerindeki bir Suriye radar istasyonunu füzelerle vurması, geçen yıl Haziran ayından bu yana barışçı bir ortamda yaşayan Lübnanlıları korkuttu. İsrail yaklaşık bir yıl önce bölgeden kendiliğinden çekilerek Lübnan’daki barış dönemini başlatmıştı. Ancak İsrail sınırına yaklaşma fırsatı yakalayan, Suriye ve İran’ın desteklediği Hizbullah terör örgütü, İsrail’e karşı taciz eylemleri düzenleyerek gerginliğin artmasına yol açtı. 
     İsrail’in çekilmesini kendi zaferi ilan ederek İsrail’den tartışmalı Şebaa çiftliklerinden de çekilmesini isteyen Hizbullah vur kaç saldırılarıyla İsrail’i bezdirdi. Şimdi İsrail’in Hizbullah mevzi ve karargahlarını imha etmek için Beyrut’u bombalamasından endişe ediliyor. 
     


 DÜNYA 










</TEXT>
</DOC>
