<DOC>
<DOCNO> 6617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/ekonomi/eko10.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizsiz kazancın kalesi düştü 
</HEADLINE>
<TEXT>

PORTFÖY YAŞAR ERDİNÇ 
     Dün bütün ekonomi basınının ilk haberi İhlas Finans’ın işlemlerinin durdurulmasıydı. Geçen iki hafta boyunca defalarca İhlas Finans Genel Müdürü ile konuşmaya çalıştıysam da beni arayacaklarını bildirmelerine rağmen, sesleri çıkmadı. 
     İhlas Finans, 1995’te 10 trilyon lira sermaye ile kuruldu ve 2000 sonunda 790 trilyonun üzerinde bir aktif büyüklüğe ulaştı. Bu hızlı büyümede en önemli etken ise dini birtakım dugularla, İhlas Holding’e duyulan aşırı güvendi. Dini görüşleri nedeniyle faiz geliri elde etmek istemeyen oldukça büyük bir kesim, parasını İhlas Finans’a yatırdı. Kar ve zarar ortaklığı belgeleriyle her ay veya üç ayda bir kar payı alıyorlardı. 
     
     Devlet güvencesi yok 
     Şimdi İhlas Finas’ın gelir - gider tablosuna bir bakalım. 2000 Eylül bilançolarına göre faiz gelirleri 128 trilyon ve faiz giderleri 96 trilyon. Faiz dışı gelirler 2.5 trilyon ve faiz dışı giderler ise 25 trilyon. Şimdi gelin siz bunun faizsiz gelir olduğu hikayesini hala anlatın. Yüzde 98’i Müslüman olan bir ülkede saf ve temiz duygularla bu kuruluşlara parasını yatırmış insanlarımız şu an çok kızgın ve hayal kırıklığı yaşıyorlar. 
     Kasımdaki mali krizden etkilen büyük oranda etkilenme olasılığı çok zayıf. Çünkü son bilançosuna göre bu kurumun elinde bir tane dahi devlet tahvili veya Hazine bonosu yok. 
     Toplam mevduatı 543 trilyon iken, toplam verdiği krediler de 532 trilyon. Yani topladığı mevduatın neredeyse hepsini kredi olarak dağıtmış. Bu tür bir durumda bu kurumun batabilmesi için kısa vadeli fonlarla uzun vadeli kredi vermiş olmaları gerekir ki böyle olmadığını görüyoruz. Toplam kredilerin neredeyse hemen hepsi kısa vadeli krediler niteliğinde. 
     Sonuç olarak, toplanan paralar bir yerlere aktarılmış. İnsanlar mevduatlarının süreleri dolduğunda paralarını almak istedikleri zaman, nakdi geri çağırmak mümkün olmamış. Bu aktarılan paraların ne kadarının grup şirketlerine gittiğini ileriki günlerde öğreneceğiz. Basına yansıdığı kadarıyla, TGRT’de milyonlarca dolar ödenen sanatçılar var. Bu paraların kaynağında İhlas Finans var mı sorusu cevaplanmalı. Ortada, BDDK’nın da belirttiği gibi inanılmaz kötü bir yönetim var. Kötü niyetli yönetim olup olmadığı ise ilerideki günlerde daha net ortaya çıkacak. 
     500 bin insanın İhlas Finans’ta hesabı var. BDDK’nın daha önce el koyduğu bankaların durumuna göre vahim olan tablo diğer bankalara el konulduktan sonra bu bankalarda hesabı olanlar, devlet garantisi olduğu için paralarını çekebildiler. Fakat, İhlas Finans veya özel finans kurumlarındaki tasarruflar, devlet garantisi altında değil. Bu kurumlar zora girdikleri an parasını burada değerlendirenler, ancak tasfiye işlemlerinden sonra birşey kalırsa paralarının bir kısmını kurtarma şansına sahip olabilirler. Bu da uzun ve sancılı bir süreçtir. 
     
     Yatırımcısı da mağdur olacak 
     Diğer taraftan işin daha vahim olan yanı ise hem İhlas Finans ve hem de İhlas Holding’in hisselerinin borsada işlem görüyor olmasıdır. Büyük bir olasılıkla bugün bu tahtalar kapatılacaktır. Bu hisselere yatırım yapmış yatırımcıların parası da bağlı kalacaktır. 
     Kıssadan hisse 
     1. Tasarruf sahibi hangi şartlarla, parasını nereye yatırdığını veya nasıl değerlendirdiğini düşünmelidir. Bunun risklerini sorgulamalıdır. 
     2. Diğer taraftan devletin verdiği sertifika ile işlem yaparak para toplanmasını sağlayan bu sistem bir kere değil, yüz kere, bin kere daha gözden geçirilmelidir. 
     3. İş işten geçtikten sonra İMKB’nin tahtayı kapatmasıyla mağdur olan yatırımcıyı koruma aşamasında, SPK’nın çok daha doyurucu önlemler alması gerekir. Bilindiği gibi dünya uygulamasında, borçlanacak bir şirket için ratingler yapılır ve bu şirketin borcunu geri ödeyip ödeyemeyeceği konusunda bir puan verilir. Niçin borsadaki şirketlerin de bu şekilde, riskinin artıp artmadığını gösteren bir rating yapılmasın Çeşitli disiplinlerden bir uzmanlar kurulu oluşturularak belirli periyodlarda bu şirketlerin gidişatını değerlendiren bir puanlama sistemi ortaya konulabilir. Yatırımcının, bir şirket ile ilgili tüm gelişmeleri, haberleri ve riskleri değerlendirebileceği yolundaki varsayımdan vazgeçilmelidir. Yatırımcılarımız bu bilince sahip değil. 
     


 EKONOMİ 
















</TEXT>
</DOC>
