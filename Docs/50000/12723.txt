<DOC>
<DOCNO> 12723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko06.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist Türkiye'yi konu aldı "Yeni Adam Yeni Umut" 
</HEADLINE>
<TEXT>

     İngiltere'de yayınlanan haftalık siyaset ve ekonomi dergisi The Economist, Türkiye'yi konu alan bu haftaki ''Yeni Adam Yeni Umut'' başlıklı yazısında, ekonominin sorumluluğunu bütünüyle üstlenen Devlet Bakanı Kemal Derviş'i tanıttı ve onun başarılı olma şansını sorguladı. 
     Türkiye'nin, ekonominin sorumluluğunu verdiği Kemal Derviş'in yardımıyla kaosu aşmaya çalıştığını kaydeden The Economist Dergisi, ''Derviş'in göreve getirilmesi Türkiye'nin yakın tarihinin en kötü ekonomik krizlerinden birini yaşamasından sonra, Başbakan Bülent Ecevit'in yeniden güven tesis etme çabası çerçevesinde gerçekleşti'' dedi. 
     Bakan Kemal Derviş'i uzun yıllarını Washington'daki Dünya Bankası'nda geçirmiş saygın bir ekonomist olarak tanımlayan Dergi, ekonomideki dağınıklığı gidermek üzere göreve getirilen bu ismin geniş yetkilerle donatıldığına da dikkat çekti. Bu yetkiler arasında Merkez Bankası, Hazine ve Bankacılık Düzenleme ve Denetleme Kurulu'nun kontrolünün de bulunduğunu hatırlatan The Economist, Derviş'in geçtiğimiz günlerde son derece kararlı çizgilere sahip yeni programının ana hatlarını da açıkladığına işaret etti. 
     Hükümetin AB'ye üyelik yolunda gerçekleştirmeyi taahhüt ettiği reformlarla ilgili milli programını da açıkladığını hatırlatan Dergi,bunun içeriğindeki pekçok maddenin gerçekleştirilmesi güç reformlar olduğunu, ancak yine de hükümetin kriz ortamında bile olsa böyle bir belgeyi ortaya koyabilmesinin AB tarafından büyük memnuniyetle karşılandığını bildirdi. 
     Dergide, ''ortamın güçlüklerine rağmen programın ortaya çıkarılabilmesi, Türkiye'deki AB'ye üyelik karşıtlarının krizi kullanarak bile bunu geciktiremediklerini ortaya koydu'' denildi. Şu ana kadar herşeyin iyi göründüğünü belirten Dergi, asıl güçlüğün bundan sonra ortaya çıkacağını, bunun da ekonominin ihtiyaç duyduğu parayı bulmak olduğunu belirtti. 
     Bakan Derviş'in bu amaçla Avrupa ve ABD'ye giderek arayışlarına başladığını belirten Dergi, ''şu ana kadar kendisine söylenen hükümetin kendisinden bekleneni yapmaya başlamasına kadar para verilmeyeceği oldu ve kendisine sadece ayak bağı olunmayacağının sözü verildi'' iddiasında bulundu. Dergi, Batı hükümetlerindeki en büyük korkunun Bakan Kemal Derviş'in arkasında bütünüyle siyasi desteğin bulunmadığı olduğunu da öne sürdü. 




</TEXT>
</DOC>
