<DOC>
<DOCNO> 33200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/yazar/sazak.html </URL>
<DATE> 2001/07/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Küresel ısınma alarmı 
</HEADLINE>
<TEXT>

     Sıcaklar bunalttıkça "küresel ısınma"nın dünyamız ve insanlığın geleceği açısından ne büyük tehdit oluşturduğunu daha iyi anlıyoruz. 
     Çölleşme, deprem, sel ve toprak kayması gibi doğal afetlerde yeryüzü sıcaklığının dramatik biçimde artmasının etkisi büyük. 
     Çevre araştırmaları yaklaşan felaketi sergiliyor 
     Küresel ısınmanın en somut sonucu Afrika ve Güney Amerika'da yaşanıyor. 
     Romanlara, filmlere konu olan Klimanjaro'nun karları erimeye başladı. Tanzanya'da araştırma yapan bilim adamları bu gidişle 2015 yılında Klimanjaro'nun tepesinde hiç kar kalmayacağını belirtiyor. 
     Peru'da ise buzullar eriyor. And Dağları'nın eteklerinde serin nehirlerle sulanan patates tarlaları için artık taşıma su kullanılıyor. 
     Bilim adamlarına göre "insanoğlu sermayeden yemeye başladı". Atmosferdeki ısınmaya neden olan "sera etkisi" yaratan gazların "karbon havzaları" diye nitelenen ormanlar ve tarım alanları tarafından doğal biçimde emilme oranları giderek düşüyor. Sanayi gazları ve çevresel kirlenme bu dengeyi her yıl biraz daha insanlık aleyhine değiştiriyor. 
     Ozon tabakasında Kuzey Amerika kıtası büyüklüğündeki delinme de karbondioksit gazlarının sonucu. 
     Dünya şimdi bu gidişe dur demeye uğraşıyor. 
     Aksi halde açlık ve susuzluk 21'inci yüzyılın en büyük felaketine dönüşecek. 
     Kyoto'da sera gazlarının salınımını 1990'lar düzeyine geriletmek için yapılan anlaşma bu tehditin önündeki tek engel gibi. Ne yazık ki ABD'de Bush yönetime geldikten sonra Kyoto, adeta sabote edildi. ABD'nin anlaşmayı sabote etmesindeki gerekçe, sera etkisi yaratan gazların salınımı 2008 - 2012 yılları arasında yüzde 5.2 düşürülürken bu önlemin sanayide ve istihdamda yol açacağı daralma. Bush yönetimi özellikle petrolcülerin çıkarına kendini bağlamak istemiyor ve alternatif olarak başka ülkelerin "gaz salınım hakkını" satın alabileceğini vaat ediyor. 
     Bonn'daki İklim Konferansı'nda ABD'nin bu tutumu gerilime yol açtı ve AB ülkelerince tepkiyle karşılandı. Sorun Cenova'daki G - 8 zirvesinde de gündeme gelecek. Bush ise Londra ziyaretinde Blair'le yaptığı basın toplantısında tepkilere rağmen Kyoto karşıtlığını sürdürdü. 
     Dünya ulusları ise dünya iklimini korumak için gerekirse BM'ye bir yaptırım gücü tanınmasından yana. Türkiye bölümünü Yöntem'in gerçekleştirdiği "Environics International" kamuoyu araştırmasında Kyoto'dan bu yana yeterli ilerlemenin sağlanamadığı ortaya çıktı. 
     Aşırı sıcaklar alarm veriyor ama "gelişmiş" dünyanın umurunda değil. Kyoto anlaşmasının delinmesi, ozon tabakasına akılsızlığın son saldırısı niteliğindedir. Füze kalkanı peşindeki Bush, insanlığın koruma duvarlarını deliyor, umurunda değil 
     
     







'Birleştirici' parti 


Top Çankaya'da 


Tayyip Erdoğan'ın liderliği 


Siyasette Tayyip Erdoğan rüzgarı... 


Tayyip ve milletvekilliği 


Misyoner dervişler 


Dolarlı eğitimin iflası 


Onlar da küresel.. 


Hayırlı olsun... 


Ört ki, ölem 


Küresel ısınma alarmı 


Hükümette Rus ruleti 


Afta eşitlik sağlandı mı 


Çaresizliğin fantezileri 


Turist geliyor döviz gelmiyor 


</TEXT>
</DOC>
