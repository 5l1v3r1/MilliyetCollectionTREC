<DOC>
<DOCNO> 11991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/ekonomi/aeko.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaya ilk nefes 
</HEADLINE>
<TEXT>

IMF ile yapılacak çerçeve anlaşmasıyla birlikte bugün açıklanacak kararlar piyasaların önünü görmesini sağlayacak. Özellikle döviz kuru netleşecek 
     ZÜLFİKAR DOĞAN Ankara 

     IMF Avrupa Direktörü Michael Deppler ile Devlet Bakanı Kemal Derviş, çarşamba günü açıklanan Acil Önlemler Paketi temelinde yeni Çerçeve Anlaşma’yı bugün açıklıyor. IMF Türkiye Masası Şefi Carlo Cottarelli, Merkez Bankası Başkanı Süreyya Serdengeçti, Hazine Müsteşarı Faik Öztrak’ın da katılacağı toplantıda, para piyasalarına yön verecek öncü göstergeler verilecek. 
     
Enflasyon beklenecek      Edinilen bilgilere göre, mart ve nisan enflasyon rakamları netlik kazanmadan, yeni bir enflasyon hedefi ve büyüme hızı ortaya koymanın yaratacağı psikolojik etkileri göz önünde bulunduran ekonomi yönetimi bu aşamada yalnızca bazı "öncü göstergeler" ilan etmeyi uygun buldu. 
     Kurlardaki artışa paralel olarak bu yıl için öngörülen 31 milyar dolarlık ihracat hedefi 35 - 37 milyar dolara yükseltilirken, 54.5 milyar dolarlık ithalat hedefi de 50 milyar dolara indiriliyor. 
     Enflasyonda yüzde 40 - 45’lik band hedeflemesine gidilecek. Gerçekleşecek rakamlara göre, yılın ikinci yarısında bu hedef de revize edilebilecek. 
     21 Mart itfası öncesinde bugün Hazine yeni borçlanma stratejisini, Merkez Bankası da para ve kur programına yönelik bazı kriterleri ve önlemleri kamuoyuna ilan edecek. 
     Ziraat ve Halk Bankası’na da borçlanma ihalesi öncesinde, TL ve döviz bazlı özel tertip tahvil verilmesiyle ilgili açıklamanın bugün yapılacağı belirtiliyor. 
     Yeni çerçeve anlaşmada Net İç Varlıklar NİV hedefi yer almayacak. Dalgalı kur sistemiyle birlikte NİV’in anlamını yitirdiği belirtilirken, bu doğrultuda, Merkez Bankası’nın fonlama açısından daha esnek davranacağı, ortalama dolar kuru hedefi yönünden de Merkez Bankası’nın bugün bazı sinyalleri vereceği kaydediliyor. Her koşulda kurun 850 - 950 bin lira arasında oluşması yönünde müdahalelerle piyasaların yönlendirileceği öğrenildi. 
     
10-15 milyar dolar kaynak      Çerçeve anlaşma ile birlikte ek niyet mektubu çerçevesinde, IMF’nin 5 - 7.5 milyar dolar arasında bir "taze" kaynağı, kamu bankaları rehabilitasyonu ve 13 katrilyonluk görev zararının sıfırlanması kapsamında, Hazine kullanımına girebilecek şekilde sağlaması gündemde. 
     Ayrıca, daha önce aralıkta sağlanan rezerv desteği kredisinin de "defaten ve öne çekilerek bu ay kullanıma sokulması" kolaylıklarının bugün açıklanacak anlaşmada yer alması bekleniyor. 
     ABD Hazinesi ve G - 7’ler de IMF ile yapılacak çerçeve anlaşmada yer alan ilkeler ve taahhütler doğrultusunda, asgari IMF’nin sağlayacağı tutarda bir ek kaynağı verecekler. Bu durumda sağlanabilecek ivedi kaynak miktarının toplamı 10 - 15 milyar dolar arasında olabilecek. 
     
G-7’lerle kaynak pazarlığıANKARA Milliyet 
     Devlet Bakanı Kemal Derviş, dün akşam G- 7 ülkelerinin büyükelçilerine yönelik düzenlenen yemekte, Türkiye’nin hızla dış desteğe ihtiyacı olduğunu anlattı. 
     Dün sabah Erken saatlerde Hazine’de çalışmaya başlayan Derviş, öğle yemeğini de Maliye Bakanı Sümer Oral ve Devlet Bakanı Tunca Toskay’la birlikte yedi. Derviş, Oral’ın daveti üzerine yemekte bir araya geldiklerini ve kamu maliyesi dengesi ile dış ticaret konusunda görüştüklerini söyledi. Toskay ve Oral’da yemeğin ardından bakanlıklar arasında program konusunda tam bir uyum olduğunu belirttiler. 
     Yemeğin ardından tüm gün Hazine’de çalışmalarını sürdüren Derviş, dün akşam IMF Avrupa Bölüm Başkanı Michael Deppler ve bazı G- 7 ülkelerinin Ankara büyükelçileri ile biraraya geldi. Yemeğe, Deppler’in yanı sıra Dünya Bankası Türkiye Temsilcisi Ajay Chibber, AB Türkiye Temsilcisi Karen Fogg, Almanya, ABD, İngiltere, Kanada ve İtalya’nın Ankara büyükelçileri ile Fransa maslahatgüzarı katıldı. 
     Derviş, dün yemek öncesinde sorular üzerine, "Yemekte Türkiye’nin bu parasal kazayı atlatması için makul ölçüde ve hızla dış desteğe ihtiyacı olduğunu da kendilerine çok açık bir şekilde, tutarlı bir program çerçevesinde anlatmaya çalışacağım" dedi. 
     Bu sabah ekonomi bürokratları ile birlikte bir açıklama yapabileceklerini, ilk aşamada yeni programın çerçevesini oluşturmaya çalıştıklarını kaydeden Derviş, "Toplumun çeşitli kesimleriyle daha ayrıntılı görüşmemiz, desteğini almamız gerekiyor. Onun için son programın ortaya çıkması için biraz daha zamana ihtiyaç duyuyoruz" dedi. 
     


 EKONOMİ 

















</TEXT>
</DOC>
