<DOC>
<DOCNO> 23380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo11.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de yer sarı, gök lacivert 
</HEADLINE>
<TEXT>

     Birinci Futbol Ligi'nde sezonun bitimine saatler kala, şampiyonluğun en büyük adayı Fenerbahçe için Kadıköy ilçesinde adeta bir karnaval yaşanıyor. 
     Öğle saatlerinden itibaren Kadıköy'e adeta akın eden Fenerbahçe taraftarı, ilçeyi sarı-lacivertli renklere boyadı. Ellerinde sarı-lacivertli bayraklarla sürekli Kadıköy'de tur atan ve şampiyonluk şarkıları söyleyen taraftara, evlerin balkonlarından ve iş yerlerinden de destek geliyor. 
     Birçok işyeri ve eve de sarı-lacivertli bayraklar asılırken, özellikle Şükrü Saracoğlu Stadı'nın çevresi en hareketli bölgelerden biri olarak dikkat çekiyor. Bu arada taraftar, özel araçlarını da şimdiden sarı-lacivertli bayraklarla süsleyerek, şampiyonluk turu atmak için hazırlandılar. 
     Kadıköy'deki coşku, Fenerbahçeli taraftarlardan çok bayrak satıcılarına yaradı. İlçenin her tarafına konuşlanan bayrak satıcılarının çok sayıda Fenerbahçe bayrağı sattıkları gözlendi. 
     Şampiyonluğa 5 yıldır hasret olan Fenerbahçeli taraftar, Samsun'dan şampiyon olarak dönmesini bekledikleri takımlarını karşılamaya hazırlanıyor. Fenerbahçe kafilesinin ineceği Atatürk Havalimanı C Terminali'ni sarı-lacivertli bayraklarla donatan taraftar, şimdeden havalimanına giderek takımlarını beklemeye başladı. 







</TEXT>
</DOC>
