<DOC>
<DOCNO> 19210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo13.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı "Galatasaraylılar karaborsaya rağbet etmesin" 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, bu maçın fazla abartılmaması gerektiğini vurgulayarak, ''Maçı abartmayalım, normal bir karşılaşma yapacağız'' dedi. 
     Maç öncesi verilecek beyanatlarla tansiyonun yükseltilmemesi gerektiğine değinen Özaydınlı, her iki takım arasında Türkiye Kupası'nda yapılan karşılaşmada hiçbir olay yaşanmadığını, hafta sonunda da herhangi bir olay çıkacağına inanmadığını söyledi. 
     Özaydınlı, ''Olay, tedirginlik, tansiyon gibi kelimeleri artık duymak istemiyorum. Kimse tansiyonu yükseltmeye çalışmasın. Pazar günü her iki takım taraftarları centilmence maçı izleyip, dostça evlerine dönsünler'' diye konuştu. 
     Galatasaray taraftarlarına da seslenen Özaydınlı, Fenerbahçe taraftarlarına ait tribünlere girmeleri durumunda stat dışına çıkarılacaklarını belirterek, karaborsaya düşen bilitlere de itibar etmemelerini istedi. 
     Özaydınlı, derbi maçta çok büyük bir olasılıkla, yapımı büyük ölçüde tamamlanan kale arkası tribüne de seyirci alınacağını belirterek, stat kapasitesinin 10 bin kişi artacağını ifade etti. 
     Murat Özaydınlı, sarı-kırmızılı takımın taraftarlarına ise ilk maçta kendilerine verildiği gibi 1900 adet bilet tahsis edildiğini söyledi. 







</TEXT>
</DOC>
