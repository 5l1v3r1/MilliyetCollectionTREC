<DOC>
<DOCNO> 31207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/ekonomi/eko02.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’da başkanlığa Nihat Özdemir getiriliyor 
</HEADLINE>
<TEXT>

Yönetim kurulu üye sayısı yediden dokuza yükselirken, başkan da değişecek 
     ZÜLFİKAR DOĞAN Ankara 

     Koalisyon liderleri Telekom Yönetim Kurulu’nun yedi üyeden dokuz üyeye çıkarılmasını ve IMF’nin itirazı doğrultusunda yönetim kurulu başkanı ve genel müdürün farklı isimler olmasını benimsedi. 
     Telekom Yönetim Kurulu, bu çerçevede gerekli değişikliği yapmak üzere bugün olağanüstü genel kurul toplanmasına karar verdi. Ulaştırma Bakanı Enis Öksüz, dün Başbakan Yardımcısı ve MHP lideri Devlet Bahçeli ile yaptığı görüşmesinde, Telekom Genel Müdürü ve Yönetim Kurulu Başkanı İbrahim Hakkı Alptürk’ün "istifa ettirilmemesini" istedi. 
     
     Bahçeli MHP çok yıprandı 
     Öksüz, Alptürk’ün "istifa" ile yönetim kurulu başkanlığını boşaltması yerine, olağanüstü genel kurulda yeni yönetim kurulunun kendi içindeki görev dağılımıyla bu görevi bırakmasında direndi. Bahçeli’nin de Telekom konusunun MHP’yi kamuoyu önünde "çok yıprattığını", bu sorunun artık temelli çözülmesi görüşünü dile getirdiği öğrenildi. 
     Liderler toplantısında, yönetim kurulu başkanı ve genel müdürlük görevlerinin ayrı kişilerce üstlenilmesi, yönetime yeni profesyonel bazı isimlerin de alınması için, ana sözleşme ve tüzük tadili yapılması konusunda anlaşmaya varıldı. Yeni Yönetim Kurulu Başkanlığı görevinin, Başbakan Ecevit’in önerisiyle yönetim kurulu üyeliğine getirilen OYAK eski genel müdürlerinden Nihat Özdemir tarafından üstlenilmesi bekleniyor. 
     Yönetim Kurulu, hemen genel kurula gitme kararı alırken, en büyük hissedar Hazine de bununla ilgili prosedürleri hazırladı ve ana sözleşme tadili ile diğer düzenlemeler, bugünkü olağanüstü genel kurula yetişecek hale getirildi. 
     



 EKONOMİ 
























</TEXT>
</DOC>
