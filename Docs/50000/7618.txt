<DOC>
<DOCNO> 7618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/ekonomi/eko02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede denetleme gerilimi 
</HEADLINE>
<TEXT>

Başbakan Ecevit, Sezer'in talimatıyla BDDK hakkında inceleme başlatıldığı yönündeki haber üzerine 'denetimin, denetimi yapılmak isteniyor' derken, Köşk'ten, 'Denetleme, Fon bankalarıyla ilgili' yanıtı geldi 
     ANKARA milliyet 

     Başkent'te dün Çankaya ile hükümet arasında Fon'a devredilen batık bankalara ilişkin açıklama düellosu yaşandı. 
     Başbakan Bülent Ecevit, bir gazetede Cumhurbaşkanı Sezer'in tüm üyelerini değiştirdiği Devlet Denetleme Kurulu'na DDK , Bankacılık Düzenleme ve Denetleme Kurumu BDDK çalışmalarını inceleme talimatı verdiğine ilişkin habere yer verilmesi üzerine, "Denetimin denetimi yapılmak isteniyor" dedi. Ecevit, "Sayın Cumhurbaşkanı'nın buna niye gerek duyduğunu bilmiyoruz. Herhalde açıklamayı yapar. Bu ilk defa karşılaşılmış ilginç bir durum" diye konuştu. 
     Ecevit'in öğle saatlerinde yaptığı bu açıklamadan birkaç saat sonra Çankaya'dan açıklama geldi. Sezer açıklamasında, BDDK'nın denetlendiği yolundaki haberi yalanlarken, "Devlet Denetleme Kurulu, Fon'a devredilen bankalara ilişkin denetleme yapacak" dedi. Cumhurbaşkanlığı Basın Merkezi'nden yapılan açıklamada şöyle denildi 
     
     Köşk Başbakan yanlış anladı 
     "Sayın Cumhurbaşkanımızın DDK hakkında kanun uyarınca, DDK'ya verdikleri görev, BDDK'nın denetlenmesine ilişkin olmayıp, 'tasfiye edilen ve yönetimi Tasarruf Mevduatı Sigorta Fonu'na devredilen bankalarla ilgili işlemlerin denetlenmesi' ile sınırlıdır. Görevlendirmede, doğrudan herhangi bir kişi ya da kurum hedef alınmadığı gibi, geçmiş döneme yönelik olan ve konusu bakımından kamuoyunu da yakından ilgilendiren bu görevine yerine getirilmesinde, BDDK'nın başarılı çalışmalarından ve elemanlarından da yararlanılacağı doğaldır." 
     DDK'nın başlattığı incelemede bankaların batırılması konusunun da irdeleneceği bildirildi. İnceleme kapsamında, kamu bankalarının işleyişi, 1980'den bu yana bankacılık sistemindeki sorunlar ve banka operasyonlarının araştırılacağı öğrenildi. İstanbul Bankası, Odibank, TYT Bank, Marmara Bankası, İmpexbank gibi bankalardan günümüze bu konudaki gelişmelere bakılacak. 
     
     Yalova Yarası olan gocunur 
     Bu arada Devlet Bakanı Yüksel Yalova ise gazetecilerin sorusu üzerine DDK'nın inceleme yapmasının Anayasal bir görev olduğunu belirterek, Vakıfbank ve diğer kamu bankalarının da DDK tarafından inceleneceğini vurgulayarak, "Yarası olan gocunur'' dedi. 
     


 EKONOMİ 
















</TEXT>
</DOC>
