<DOC>
<DOCNO> 40847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/ekonomi/aeko.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
VİCDANSIZLAR 
</HEADLINE>
<TEXT>

Nokia ve Motorola’ya olan borçlarını ödemeyerek, Türkiye’nin dış itibarına zarar veren Uzanlar’ın, depremzedeler için toplanan 10 trilyonluk Özel İletişim Vergisi’ni de ödemedikleri ortaya çıktı 
     EKONOMİ SERVİSİ 

     Telsim’in yatırımları için Motorola ve Nokia’dan kullandıkları 2.7 milyar dolarlık kredi borçlarını ödemeyen Uzanlar’ın, depremzedelerin yaralarının sarılması için Özel İletişim Vergisi’ adı altında toplanan vergileri de kasalarına attıkları ortaya çıktı. 
     Uzanlar, sadece tahsiline aracılık ettikleri ve vatandaştan peşin toplanan depremzede vergilerinin 10 trilyonluk kısmını, vadesi üzerinden bir aya yakın zaman geçmesine karşın Maliye’ye yatırmadı. 
     
     Ödemediler... 
     Halk arasında depremzede vergisi’ olarak bilinen Özel İletişim Vergisi’, cep telefonuyla konuşma ücretlerinden kesiliyor. 17 Ağustos depreminden sonra hükümet tarafından çıkartılan bir kararla alınmaya başlanan vergi, cep telefonu abonelerinin aylık konuşma miktarına göre hesaplanıp faturalara eklenerek kullanıcıya bildiriliyor. Vergi tahsili Telsim, Turkcell ve Türk Telekom tarafından, konuşma ücretleri ile birlikte fatura edilerek tahsil ediliyor. 
     
     Kasada tutuyorlar 
     Diğer GSM şirketleri devlet adına topladıkları bu vergiyi, tahsil tarihinden hemen sonra Maliye’ye aktarırken, Uzanlar depremzedelere gidecek parayı bile kasalarına koymaktan çekinmiyorlar. Uzanlar’ın 10 trilyonluk vergiyi ödememesi üzerine Maliye Bakanlığı yasal takibat başlatarak Telsim’e ödeme emri gönderdi. Bu verginin ödenmemesi halinde Maliye, İstanbul Defterdarlığı aracılığıyla Uzanlar hakkında ihtiyati haciz işlemi başlatacak. 
     
BBC de Uzanlar’ı mahkemeye veriyor      İngilizlerin dünyaca ünlü saygın kanalı BBC, Uzan Grubu’nun televizyonlarından Star’ı mahkemeye veriyor. Star, BBC’nin büyük ilgi gören "Weakened Link" adlı yarışma programını çalmakla suçlanıyor. Star, programın Türkiye’deki yayın hakkını elinde bulunduran STR Film Yapımcılık’ı arayarak, programı yayınlamak istedi. Ancak STR, Show TV ile anlaştıklarını açıklayıp, teklifi reddetti. Bunun üzerine Star yöneticileri, programın aynısını kopya ederek "Kim Gitsin" adıyla ekrana getirdi. BBC, üç yöneticisini hukuki yollara başvurmak için Türkiye’ye gönderdi. BBC’nin yöneticilerinden Ian Walmsley, "Programlarımızın az gelişmiş ülkelerde çalınmasına alışığız ama Türkiye’de böyle bir şey olacağı aklımıza gelmezdi" dedi. 
     
Kimlerin canını yaktılar      1- Depremzedeye bile acımaları yok 
     17 Ağustos sonrası, deprem bölgesinin imarı için konulan Özel İletişim Vergisi’nin ağustosta ödenmesi gereken kısmını, Telsim abonelerinden tahsil ettikleri halde, Maliye’ye yatırmadılar. Bu paranın 10 trilyonu halen Uzanlar’ın kasasında bekliyor. 
     
     2- ABD’li Motorola’ya 2 milyar dolar taktılar 
     Uzanlar’ın Motorola’ya 2 milyar dolar borcu var. Ancak nisan sonu itibariyle vadesi dolmasına karşın Uzanlar bu borcun 728 milyon dolarlık taksitini ödemediler. Uluslararası skandala dönüşen olay üzerine ABD hükümeti de devreye girdi. Ayrıca Uzanlar, Telsim’in yüzde 66’sına sahip Motorola’ya haber vermeden yeni hisse senetleri bastı ve Motorola’nın hisse oranı yüzde 22’ye düştü. 
     
     3- Finlandiyalı Nokia borcu için ajan tuttu 
     Uzanlar, Finlandiyalı telekom devi Nokia’ya da 719 milyon dolar borçlu. Ancak bu borcun 240 milyon dolar tutarındaki taksitini ödemediler. Nokia’nın alacağı için de hükümetler nezdinde girişimler yapılıyor. Her iki şirket de alacaklarını tahsil için ve Uzanlar’ın servetini araştırmak üzere özel dedektiflik şirketi Kroll ile anlaştı. 
     



 EKONOMİ 




















</TEXT>
</DOC>
