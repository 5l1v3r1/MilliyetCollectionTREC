<DOC>
<DOCNO> 24336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo24.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğur Dündar "Kendimizi öksüz çocuklar gibi hissediyoruz" 
</HEADLINE>
<TEXT>

     Fenerbahçe Kulübü Başkanvekili Uğur Dündar, Aziz Yıldırım’ın istifa kararı sonrasında yaptığı açıklamada, "Kendimizi öksüz çocuklar gibi hissediyoruz ama Aziz Bey’in kararına da saygılı olmalıyız." dedi. 
     Aziz Yıldırım’ın görevi bırakma kararını sağlığını düşünerek aldığını ifade eden Dündar, "Aziz Yıldırım’sız bir yönetim düşünemiyorum, ama alacağı karara saygı duyuyoruz. Duygusal olan başkan, camiadan gelecek talebi düşünecektir. Aziz Yıldırım efsanevi bir başkan. Görevi bırakmasıyla kendimizi öksüz çocuklar gibi hissediyoruz" diye konuştu. 
     Fenerbahçe Kulübü eski başkanlarından Faruk Ilgaz da Aziz Yıldırım’dan böyle bir karar almasını beklemediğini, istifa kararının herkesi üzdüğünü söyledi. 
     Yıldırım’ın, Fenerbahçe’yi maddi ve manevi fedakarlıklarla şampiyon yaptığını kaydeden Ilgaz, "Aldığı kararda sağlık ve ailevi sebepler var deniliyor. Biz, kendisini ikna etmeye çalışacağız" dedi. 
     Fenerbahçe’nin sükunet ve birliğe ihtiyacı olduğunu, önlerinde de transfer gibi çetin işler bulunduğunu belirten Ilgaz, grupların birleşip tek liste olarak seçime girmesi gerektiğini vurguladı. 
     Ilgaz, yeni bir başkan belirlemek için kendisine bir görev verilmesi durumunda, önce Aziz Yıldırım’a danışacağını, Fenerbahçe için hizmete hazır olduğunu ifade etti. 
     







</TEXT>
</DOC>
