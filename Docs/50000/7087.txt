<DOC>
<DOCNO> 7087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur25.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Egebank soruşturmasında Tamuman'a ikinci tutuklama 
</HEADLINE>
<TEXT>

     Egebank'la ilgili soruşturma kapsamında usulsüz kredilere ilişkin daha önce tutuklanan bankanın Hukuk İşleri ile Kredi ve Risk İzleme Grubu eski Müdürü Özgen Tamuman, çete oluşturarak bankanın içini boşaltmak suçundan da tutuklandı. 
     Şişli Cumhuriyet Başsavcılığı'nın başlattığı soruşturma kapsamında, Egebank'tan Harmak Makine adlı şirkete kredi olarak verilmiş gibi gösterilen 8 milyon doları zimmetine geçirdiği iddiasıyla beş ay önce tutuklanan ve Bayrampaşa Cezaevi'ne konulan Tamuman, dün jandarmalar tarafından İstanbul DGM'ye getirildi. 
     Egebank'la ilgili soruşturmayı yürüten DGM Cumhuriyet Savcısı Ercan Cengiz tarafından sorgulanan Tamuman, çete oluşturarak bankanın içini boşaltmak suçundan da tutuklanması istemiyle nöbetçi İstanbul 4 No'lu DGM Yedek Hakimliği'ne sevk edildi. 
     Bankanın eski sahibi Yahya Murat Demirel'e yakınlığı ile tanınan ve bankadan verilen 10 ayrı usulsüz kredide imzası bulunduğu belirtilen Özgen Tamuman, burada yeniden yapılan sorgulamanın ardından tutuklandı. 




</TEXT>
</DOC>
