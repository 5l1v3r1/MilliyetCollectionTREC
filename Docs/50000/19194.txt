<DOC>
<DOCNO> 19194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko30.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Telekom ve Bankacılık Yasası için bastırıyor 
</HEADLINE>
<TEXT>

     Uluslararası Para Fon'unun IMF , Türkiye'nin yeni Niyet Mektubu'nu, 8 Mayıs Salı günü görüşeceği öğrenildi. 
     IMF'nin verme taahhüdünde bulunduğu 8 milyar dolarlık ek mali kaynağın, 8 Mayıs'ta onaylanması bekleniyor. 
     Bu arada, IMF ve Dünya Bankası'nın öncelikli olarak Bankacılık Yasa tasarısı ile Telekom Yasa tasarılarının, IMF'nin İcra Direktörleri Kurulu toplantısına yetiştirilememesi durumunda, Direktörler toplantısının ertelenebileceği kaydediliyor. 
     Mali yardımın toplam 6 milyar dolarlık kısmının, en çok iç borç geri ödemelerinin olduğu Mayıs ve Haziran ayında kullandırılması bekleniyor. 
     Kredinin geri kalanı ise IMF Heyetinin, her bir ya da üç aylık periyodlar halinde yapacağı incelemelerin ardından, belirlenen performans kriterlerinin tutturulması karşılığında serbest bırakılacak. 
     Washington'da, Devlet Bakanı Kemal Derviş ile Merkez Bankası Başkanı Süreyya Serdengeçti'nin, Niyet Mektubunu Fon'a sunduğu belirtilirken, Fon'a sunulan Mektubun ençok performans kriterleri üzerinde durulduğu ve Türk ve IMF yetkililerinin, Net İç Varlıklar, Bütçe gibi yeni performans kriterlerini Wasihgnton'da belirledikleri ifade ediliyor. 
     Yeni Niyet Mektubu, yaklaşık 30 sayfadan oluşuyor. Yeni Niyet Mektubu'nun yaklaşık yarısını, Fon'daki bankalar ve kamu bankalarının görev zararları ile gecelik borçlanma Maliyetlerinin nasıl tasfiye edileceği konuları oluşturuyor. 
     Dünya Bankası Yönetimi Kurulu'nun da yapacağı ayrı bir toplantıyla, Türkiye'ye verme taahhüdünde bulunduğu 2 milyar dolarlık ek mali kaynağı onaylaması bekleniyor. Yetkililer, IMF ve Dünya Bankası'ndan bu yıl içinde gelecek olan 14.3 milyar dolarlık kredinin önemli bir kısmını ve harcama önceliğini, bankacılık sektörünün oluşturacağını vurguluyorlar. 
     Niyet Mektubu'nda, Fon'daki bankalar ve kamu bankalarının özelleştirilmesi konusuna bu yıl içinde çözüm bulunacağı ifade ediliyor. 
     Mektup'ta, ekonomide öncelikle istikrar ve büyümenin sağlanacağı, daha sonraki aşamada ise enflasyon hedeflemesine geçileceği belirtiliyor. 
     
     
     
     
     






</TEXT>
</DOC>
