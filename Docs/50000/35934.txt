<DOC>
<DOCNO> 35934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur22.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan "Ulusal Güvenlik" tartışmasına sert yanıt 
</HEADLINE>
<TEXT>

     Genelkurmay Başkanlığı Genel Sekreterliği, ANAP lideri Mesut Yılmaz'ın başlattığı ''ulusal güvenlik kavramı'' tartışmasına sert bir yanıtla katıldı. 
     Açıklamada, ''Üzerinde düşünülmesi gereken önemli konu, kişi ve kurumların sorunlar karşısında, üzerlerine düşen görevleri eksiksiz yapmak yerine, başkalarına saldırarak sorumluluktan ve başarısızlıktan kaçma gayretleridir. Bugün Türkiye Cumhuriyeti'nde ekonomi iflas noktasına gelmişse, ekonomiyi bu hale getirenler hakkında en ufak bir işlem yapılmıyorsa, milli ve ahlaki değerler aşındırılmışsa, bu olumsuzlukların nedenini 'ulusal güvenlik kavramı'' ile örtmek ve bu kavramın sonucu olarak görmek hem makul hem de insaflı değildir, aynı zamanda tehlikelidir" denildi. 
     Genelkurmay Başkanlığı Genel Sekreterliği'nin konuya ilişkin açıklaması şöyle 
     ''Bir parti liderinin parti olağan kongresinde ulusal güvenlik kavramına ilişkin yaptığı açıklamalar, basın ve yayın organlarında Silahlı Kuvvetler'i hedef alan değerlendirmeler olarak algılanmış ve kamuoyuna da bu yönde yansıtılmıştır. Yapılan konuşmada, bugün varolduğu düşünülen ''ulusal güvenlik anlayışının'', devletimizin geleceğini sağlamlaştırıcı her adımın engelleyicisi ve devletin can damarlarını kesen bir yapıda olduğu ifade edilmiş, ayrıca ülkenin geleceği için gerekli her ileri adımın ulusal güvenlik gerekçesiyle önü kesilmesinin kabul edilemez olduğu beyan edilmiştir. 
     Bilindiği gibi ulusal güvenlik kavramı tehdit risk algılaması ve değerlendirmesi ile başlayan sosyal, ekonomik ve askeri parametreler ile milli güç unsurlarının tümünü içeren bir yapıdadır. Ulusal güvenlik düzenlemelerinin nihai hedefi, içte demokratik, laik ve üniter cumhutiyetin korunması dışta, ülkenin yaşamsal çıkarlarının savunulmasını içerir. 
     Türkiye Cumhuriyeti uzun yıllardır bekasını, üniter ve laik yapısını hedef alan saldırılarla karşı karşıyadır. 
     15 yılı aşkın bir zamandır, tarihin en kanlı terör örgütü, ülke bütünlüğünü hedef alan acımasız katliamları gerçekleştirmiş ve bu eylemlerine, bazı ülkelerin desteğiyle devam etmiştir. Halen bu çabalarını siyasallaştırmak ve legal zemine oturtmak gayreti içindedir. Binlerce silahlı teröristi, halen dağlarda hazır bekletmektedir. 
     Yıllardır şeriat özlemcisi siyasi hareketler, demokrasinin sağladığı imkanları istismar ederek laik düzenin değişmesi için çalışmış ve bu yolda önemli mesafe katedilmiş bulunmaktadır. Kıbrıs, Kafkaslar, Ortadoğu, Kuzey Irak gibi dengelerin kurulamadığı coğrafyada Türkiye uzun vadeli güvenlik endişeleri içinde yaşamak zorunda kalmıştır. 
     Sayılan tüm bu olumsuzluklara rağmen, Türkiye Cumhuriyeti, uzun bir süredir bütün bu tehditlere karşı başarı ile mücadele vermektedir. Bu mücadelenin en fedakar unsuru ise her zaman olduğu gibi eşsiz sabrı ve direnci ile yüce Türk Ulusu'dur. 
     Yapılan bu talihsiz konuşmada ''Her ileri adımın, ulusal güvenlik gerekçesiyle kesildiği'' ifade edilmiş, ancak tek bir örnek de verilmemiştir. 
     Bilindiği gibi ulusal güvenliğin sağlanmasından TBMM'ye karşı Bakanlar Kurulu sorumludur. Bu sorumluluğu paylaşan bir kişinin kurumları hedef alan bu tür konuşması, mesnetten yoksun ve düşündürücüdür. 
     Kaldı ki ulusal güvenliğe ilişkin temel düzenlemeler, Başbakan imzasıyla yayınlanan ''Milli Siyaset Belgesi''nde yer almakta ve Silahlı Kuvvetler, bu belgeye istinaden ''milli askeri strateji'' dokümanını hazırlamaktadır. Tüm bunları yok kabul edip ulusal güvenliği ''ayak bağı'' olarak nitelemenin, sağduyulu vatandaşlar tarafından makul görülmesinin mümkün olmadığı değerlendirilmektedir. 
     'Ülkenin geleceği için gerekli her ileri adımın' her zaman gerçek anlamda ileri adım olup olmadığı tartışılması gereken bir konudur. 
     Eğer atılması düşünülen ileri adımlar 
     -Şeriatı düşünen sapık düşünce ve eylem sahiplerinin faaliyetlerini kolaylaştıracaksa, 
     -ülkeyi bölmeyi çalışan gruplara yasal dayanak sağlayacaksa, 
     -Ülkenin yaşamsal güvenlik mülahazalarından tavizler verecekse, bunlar gerçek anlamda ileri değil, geriye doğru atılmış adımlar olacaktır. 
     Tarihi örnek alarak verilen matbaanın gelmesini istemeyen zihniyetin bu konuşmada ulusal güvenlik kavramını reddeden zihniyet olduğu değerlendirilmektedir. 
     Üzerinde düşünülmesi gereken önemli konu, kişi ve kurumların sorunlar karşısında, üzerlerine düşen görevleri eksiksiz yapmak yerine, başkalarına saldırarak sorumluluktan ve başarısızlıktan kaçma gayretleridir. 
     Bugün Türkiye Cumhuriyeti'nde 
     -ekonomi iflas noktasına gelmişse, 
     -ekonomiyi bu hale getirenler hakkında en ufak bir işlem yapılmıyorsa, 
     -milli ve ahlaki değerler aşındırılmışsa, 
     -soygun düzeni adeta normal bir davranış haline gelmişse 
     -AB'ye girmeyi hedefleyen bir ülkede ortaçağı hedefleyen zihniyetler devlet kadrolarında bile yer alabiliyor ve buralara özenle yerleştiriliyorsa, 
     -ülke içinde siyasi istikrar, kişisel ihtiraslar nedeniyle bir türlü sağlanamıyorsa, 
     -ülkenin bir parçasında ekonomik ve sosyal tedbirlerin alınamaması neticesi ayrılıkçı terörün, etnik milliyetçi ve ayrılıkçı harekete dönüşmesi önlenemiyorsa, küreselleşme anlayışı ekonomik teslimiyetçilik olarak benimseniyorsa, 
     Tüm bu olumsuzlukların nedenini 'ulusal güvenlik kavramı'' ile örtmek ve bu kavramın sonucu olarak görmek hem makul hem de insaflı değildir, aynı zamanda tehlikelidir. 
     Son tartışma konusunun, sorumlu bir makamda olunmasına rağmen, meşru zeminlerde tartışmak yerine, dünyaya şikayet etme şeklinde gündeme getirilmesinin onurlu bir yaklaşım olarak kabul edilmesi mümkün değildir. 
     Türk Silahlı Kuvvetleri, Türkiye'nin bekası, refahı ve mutluluğunu hedef alan konuların daha ciddi, günlük siyasi çıkarlarından arındırılmış platformlarda tartışılmasının uygun olacağı inancı içindedir. 
     Her fırsatta, doğrudan veya dolaylı olarak silahlı kuvvetleri yıpratmaya yönelik girişimlerin, bu girişimlerde bulunan kişi veya grupların yıprattığı ve ülkeye zarar verdiği geçmişte görüldüğü gibi, gelecekte de görülecektir. 
     Çağdaşlık, evrensellik ve ilericilik anlayışları kendi yarattıkları paradigmalar ile sınırlı kişilerin, ulusu aydınlık yarınlar yerine belirsiz karanlıklara götüreceği ve bunun geçmişte de pek çok örneklerinin bulunduğu bilinen bir gerçektir. 
     Kamuoyuna saygı ile duyurulur.'' 
     






</TEXT>
</DOC>
