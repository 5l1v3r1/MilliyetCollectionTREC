<DOC>
<DOCNO> 22387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/soneko06.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Ekonomik krizin nedenlerinden biri siyasi tıkanıklık..." 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, TÜSİAD'ın bıkmadan usanmadan dile getirdiği siyasi reformların, üye olmak için uğraşılan Avrupa Birliği'nin AB siyasi kriterleri ile örtüştüğünü bildirdi. 
     Özilhan, ''Ancak bu güne kadar siyasi kriterlerin yerine getirilmesi konusunda, hükümetlerin ve Meclis'in istekli ve kararlı davrandığını söylemek ne yazık ki mümkün değil'' dedi. 
     TÜSİAD tarafından hazırlatılan ''Türkiye'de Demokratikleşme Perspektifleri ve AB Kopenhag Siyasal Kriterleri-Görüşler ve Öncelikler'' başlıklı rapor, bir basın toplantısı ile kamuoyuna açıklandı. 
     Toplantının açılışında konuşan Tuncay Özilhan, üç aydan beri ağır bir ekonomik kriz yaşayan Türkiye'nin, geçtiğimiz hafta açıklanan IMF niyet mektubu ile yeni bir döneme girdiğini belirterek, daha önce kamuoyuna sunulan ''Türkiye'nin Güçlü Ekonomiye Geçiş Programı''nın eksik unsurları olan makro ekonomik çerçeve ve dış kaynağın belirginleşmesinden sonra, Türkiye'nin, ekonomisini yeni krizler üretmeyecek şekilde yeniden yapılandırmaya başladığını söyledi. 
     
     'Yönetim zaafı' 
     TÜSİAD'ın uzun zamandan beri ekonominin siyasi ve sosyal konulardan bağımsız olarak ele alınmasının doğru bir yaklaşım olmadığını söylediğini hatırlatan Özilhan, aksayan bir siyasi yapının, ekonomik istikrar üzerindeki olumsuz etkilerinin altının çizildiğini, bu amaçla birçok konuda çalışmalar yaptığını ve toplantılar düzenlediğini bildirdi. 
     Özilhan, ''Bugün toplumun tüm kesimlerini sıkıntıya sokan ekonomik krizin sadece ekonomik dengesizliklerden değil, siyasi sistemdeki tıkanıklıktan, Türkiye'nin bir yönetim zaafı içinde olmasından kaynaklandığını hepimiz görüyoruz. Dolayısıyla eğer bir yeniden yapılanma dönemi içine gireceksek, bunun siyasi yapıların köklü dönüşümünü de kapsayacak şekilde ele alınması kaçınılmazdır'' diye konuştu. 
     
     'Maalesef göremedik' 
     TÜSİAD'ın bıkmadan usanmadan dile getirdiği siyasi reformların üye olmak için uğraşılan AB'nin siyasi kriterleri ile örtüştüğünü ifade eden Tuncay Özilhan, ''Türkiye'nin üyelik müzakerelerine başlamak için bu kriterleri yerine getirmesi gerekiyor. Ancak bugüne kadar bu siyasi kriterlerin yerine getirilmesi konusunda hükümetlerin ve Meclis'in istekli ve kararlı davrandığını söylemek ne yazık ki mümkün değil'' diye konuştu. 
     Kopenhag siyasi kriterlerinin, geçtiğimiz aylarda Bakanlar Kurulu'nda kabul edilen Ulusal Program'da yeterince kapsanmış olduğunu maalesef göremediklerini dile getiren Özilhan, bütün bunların demokratik standartların yükseltilmesi konusunda siyasilerin inandırıcılığı ve samimiyetine gölge düşürdüğünü savundu. 
     Özilhan, sözlerini şöyle tamamladı 
     ''Değişimin zor ve sancılı bir süreç olduğunu hepimiz biliyoruz. Ancak ülkemizi düzlüğe çıkarmak için bu dönüşümleri çok geç olmadan gerçekleştirmek zorundayız. Ekonominin olduğu kadar demokrasinin kurallarının da evrensel olduğunu ve bizim bir istisna teşkil etmediğimizi anlamak zamanı gelmiştir.'' 






</TEXT>
</DOC>
