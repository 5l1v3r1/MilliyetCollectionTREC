<DOC>
<DOCNO> 44307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/siyaset/asiy.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk yargıcı patladı 
</HEADLINE>
<TEXT>
Siyasi baskısız davam olmadı 
Susurluk’tan, Çakıcı davasına kadar önemli bir çok davada DGM’de yargıçlık yapan emekli Sedat Karagül, "Eyüp Aşık duruşmaları kepazelikti" dedi 
     SEMRA PELEK İstanbul 

     İstanbul 6 No’lu DGM’de uzun yıllar çok önemli davalarda yargıçlık yapan Sedat Karagül, bu dönemde siyasi baskı görmediği davası olmadığını belirterek "Eyüp Aşık’ta duruşma dışı, duruşma içi çok şeyler oldu, kepazelikti" dedi. 
     İstanbul 6 No’lu DGM’de, Susurluk’tan, Alaatin Çakıcı davasına kadar gündemdeki önemli davalarda yargıçlık yapan Karagül, İstanbul Adliyesi’ne tayin edildikten sonra yaş haddinin dolmasına beş yıl kala "geçmiş deneyimlerine uygun bir görev verilmediği" gerekçesiyle emekliye ayrıldı. 
     Milliyet’e konuşan Karagül, 33 yıllık meslek hayatında en büyük mücadeleyi yargıya müdahale eden siyasilere karşı verdiğini söyledi. Anadolu’daki görev yıllarında siyasi baskı görmediğini belirten Karagül, "Ama DGM’de... Aslında hangi davada siyasi baskı görmedin’ diye sorulması gerekir. Siyasi baskı görmediğim davam olmadı" dedi. 
     Siyasetin yargıya müdahalesinin alenileştiğini vurgulayan Karagül şöyle konuştu 
     "Açıktan açığa yapılanlar var, bir de kapalılar var. Kapalılarda da işte haber gönderiliyor. Bana siyasilerden telefon gelmez. Gelse zaten hemen kapatırım. Bir kere geldi. Telefonu kapattım. Haberler, ricalar başka türlü gelir. Yargıçlar bile geliyor. Kendi meslektaşlarım. Bu ricaların sonunda mevki teklifi vardır." 
     Alaattin Çakıcı ile telefon görüşmeleri ortaya çıkan ANAP’lı eski bakan Eyüp Aşık’ın DGM’deki duruşması sırasında yaşananları Karagül çeşitli konulardaki görüşlerini şöyle dile getirdi 
     "Eyüp Aşık’ta duruşma dışı, duruşma içi çok şeyler oldu, kepazelikti. Ben zaten her zaman siyasetin yargıya müdahalesine karşıyım. Çok çirkin şeyler. Siyasetin yargıya müdahalesi affedilmez bir şey. Meslek hayatımda mücadelemin çoğu da bu yönde oldu." 
     
     Dalkavuk olacaksın 
     "Tekliflere direnince ne oluyor 'güle güle’ diyorlar. Anayasa’da bile var kimse emir veremez, talimat veremez diye. Biz orada her şeye dikkat ediyorduk. Ama işte davanın önemine göre baskılar da artıyor. Demek ki yağcı olacaksın, dalkavuk olacaksın. Ben birtakım teklifleri kabul etseydim, şu anda 6 No’lu DGM’de oturuyor olurdum. Ayağımın kayacağını 7 - 8 ay önceden biliyordum. Ama kendime çok güveniyordum, 'Neyim var ki’ diyordum. İşte sonuç ortada." 
     
Yargıçlar korkuyor      Ben savcı, hakim arkadaşlarla hep konuşurum, aslında hepsi ateş püskürüyor. Ama mücadeleye geldiği zaman seslerini çıkaramıyorlar. Ben onların karşısında kötü bir örneğim. DGM’de benim yetkimde olanlar, benim başıma gelenlerden sonra korkmaya başladılar. 
     DGM’lerin kanunen yetkisinde olmayan şeylerin yargılamasını yapıyorlar. DGM’lerin fonksiyonu kayboldu. Bu, hem gözaltı süresi yedi gün diye emniyetin işine geliyor, hem de siyasilerin." 
     
Eyleme katıldım      Susurluk dosyasının henüz Yargıtay’da olduğunu ve bu nedenle yorum yapamayacağını söyleyen Karagül, "Susurluk’ta en çok kamuouyu ve basının baskısını hissetim üzerimde. Olay ilk patlak verdiğinde Ankara’da hani tencerelere vurup, ıslık çalıyorlardı... Ben de ıslık çaldım. Kardeşim 'Ağabey sen niye ıslık çalıyorsun’ dedi. Ben vatandaş değil miyim çalarım dedim" dedi. 
     



 SİYASET 












</TEXT>
</DOC>
