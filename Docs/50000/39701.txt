<DOC>
<DOCNO> 39701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur04.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte atçılıkla gelen servetin öyküsü... 
</HEADLINE>
<TEXT>

     Kafkasya'dan Kayseri'nin Pınarbaşı İlçesi'ndeki Uzunyayla bölgesine göç ettikten sonra, yıllarca Osmanlı Ordusunun ve Türk Silahlı Kuvvetlerinin at ihtiyacının tamamına yakınını karşılayan Uzunyaylalılar, 50 yıl önce kapattıkları gelir kapısını yeniden, bu kez hipodromlar için at yetiştirerek açmaya başladılar. 
     At yetiştiriciliği için hava, su, toprak ve bitki yapısından ötürü dünyanın en elverişli bölgelerinden biri olarak gösterilen Pınarbaşı'nın Uzunyayla bölgesi, Kafkas ve Macar ırkı atların birleşmesiyle yetiştirilen ''Uzunyayla atları'' ile tanındı. 
     Güçlü ve iri olan, aynı zamanda hisli özelliği ile tanınan Uzunyayla atları, Osmanlı Ordusunun son 70 yılı ile Türk Silahlı Kuvvetleri'nde 1950'li yıllara kadar kullanıldılar. Bu atlar, ayrıca uzun mesafeli yük ve yolcu taşımacılığında da uzun yıllar hizmet verdiler. 
     Tarihi kaynaklara göre, ordunun at ihtiyacının tamamına yakın bölümünü, düzenlenen ihalelerle karşılayan ve yüzlerce kilometre uzunluktaki taşımacılıkta aranan at cinsi olan Uzunyayla atları, her yıl binlerce atın satıldığı ihalelerde bölge halkına önemli gelir sağladı. 
     Uzunyayla atlarının kaderi 1950'ler sonrası at ihtiyacının yerini motorlu taşıtların almasıyla büyük ölçüde azaldı yıllarca hizmet verdiği ''sahibine ateşli bir aşkla bağlı olduğu'' bildirilen bu atlar, ne yazık ki ilgisizlik yüzünden 1960'lardan sonra ortadan kayboldular. 
     Yeniden üretilmeye çalışılan Uzunyayla atlarının nesli tükenmesine karşın, bölge halkının atadan kalma atlara olan sevgisi her zaman devam etti. 
     Geçim sıkıntısını gidermek için at yerine koyun ve inek besiciliğine başlayan Uzunyaylalılar, hipodrom sayısının artması, koşu atlarının bol kazanç sağlaması sonucu yeniden atlarla ilgilenmeye başladılar. 
     Pınarbaşı İlçesinin Örenşehir Beldesi'ne bağlı Taşlıgeçit Köyü'nde oturan Mirzabey Tok, unutulan ata mesleğini 21. yüzyıla taşıyan ilk kişilerden biri oldu. Bir süre önce sattığı safkan İngiliz tayları ile bir servet elde etmeyi başaran Tok'un bu girişimi, Uzunyaylalı köylüler tarafından dikkatle izlendi. Tok'tan sonra Sacayağı Köyü'nde Ertuğrul Togay adlı bir çiftçinin yetiştirdiği iki tayı geçen ay 65 milyar liraya satması ve Kayseri Valiliği, Tarım ve Köyişleri Bakanlığı'nın işbirliği ile Pınarbaşı İlçesi'ne Türkiye'nin en büyük harasının kurulacak olması atçılığı tüm yöre halkının ilgi odağı haline getirdi. 
     Gönülde yatan aslan 
     Mirzabey Tok, Kafkasya'dan göç ederek, Uzunyayla'ya yerleşen tüm hemşerileri için atçılığın ''gönülde yatan aslan'' olduğunu, bu nedenle besicilik ve çiftçilik gibi işlerin yöre halkı için gerçekte ''zulüm'' olarak görüldüğünü belirtiyor. 
     Yaklaşık 10 yıl önce istemediği iş yerine, sevdiği işi yapmaya karar verdiğini ve ata mirası olan at yetiştiriciliğine başladığını anlatan Tok, şunları söylüyor 
     ''İlk yıllar oldukça zorlandım. Kaliteli at yetiştirmek kolay bir iş değil. Ancak, at sevgisi damarlarıma işlemiş olsa gerek edindiğim kaliteli atlara gönülden bağlandım. Onlarla çok iyi bir iletişim kurdum. Bu ilişki, Uzunyayla'nın kemikleri geliştiren kireçli suyu, toprak yapısı nedeniyle yetişen doğal bitkiler, sürekli rüzgarlı olan serin havası ve atların ciğerini geliştirecek rakım ile birleşince hedefime ulaştım. İki yıl önce Şanlıurfa'ya sattığım Zalım adlı taydan Toyota marka bir otomobille, 20 milyar lira para aldım. Ancak, sattığım kişi bu atı koşturup 130 milyar lira gelir elde etti. Şimdi elimde bulunan Dilom ve Pınar'ın yavrusu olan 4 aylık safkan İngiliz Albina'ya 150 milyar lira verseler dönüp bakmam bile. Kayseri Şahini adını verdiğim 2 yaşındaki tayım da gelecek ay Adana'da vitrine çıkacak. Bu atı görenler de satın almak için kuyruğa girecekler.'' 
     Harabeden villaya 
     50 yıl önce kapanan gelir kapısını yeniden açarak, servet sahibi olan Tok, 59 haneli köyde, 250 milyar liralık villa ve altındaki Toyota marka otomobille dikkatleri çekiyor. Tok, kısa sürede tüm Uzunyayla'da at seslerinin yeniden yükseleceğini belirterek, şöyle konuşuyor 
     ''Tüm Uzunyaylalılar'a sesleniyorum Ata mesleğine yeniden dönün. Kaliteli at yetiştirmek için başta bilgi birikimi olmak üzere her şeyimiz var. Bir tay 5 bin koyuna bedel. Bu kadar koyunun sıkıntısı da cabası. Ben sıkıntıdan çiftçilikten kurtuldum. Ata yadigarı atçılığa dönüş, traktörden indirip, otomobile bindirdi, harabe evden villaya taşıdı. Benim yolumu izleyin, siz de kırmızı traktörlerinizden inip, lüks otomobillere binin.'' 
     Atlarıyla çok iyi diyalog kuran Mirzabey Tok'un en büyük hedefi, söylediği her şeyi yapan taylarının daha iyi beslenme için inekleri emmeleri... Daha önce bir ineği iki kuzunun süt annesi yaptığını anlatan Tok, bu çalışmasında da önemli adımlar attığını, gelecek yıldan itibaren tayların inekleri emerek besleneceğini söylüyor. 
     







</TEXT>
</DOC>
