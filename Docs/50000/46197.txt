<DOC>
<DOCNO> 46197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur15.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir babanın dramı... Eşi fuhuş için evi terketti... Çocuklar ortada kaldı 
</HEADLINE>
<TEXT>

     Kayseri'de, fuhuş yaptığını öne sürdüğü eşinden ayrı yaşayan Yüksel Aslan, 4 çocuğunu yuvaya vermek için valiliğe başvurdu. 
     Yüksel Aslan 29 , İl Özel İdare binasında düzenlenen Valilik Halk Günü toplantısına gelerek, işsiz olduğu için bakamadığı 4 çocuğunu yuvaya vermek istediğini söyledi. 
     Eşiyle ayrı yaşadığını, açtığı boşanma davasının sürdüğünü belirten Aslan, okula giden iki çocuğunun eğitim masraflarını karşılayamadığını, komşularının yardımıyla karınlarını doyurabildiklerini anlattı. 
     Vali Yardımcısı Zübeyir Kemelek'in, çocukların durumlarının araştırılacağını, uygun görülmesi halinde yuvaya alınacaklarını söylemesinin ardından salondan çıkan Yüksel Aslan, A.A muhabirininin sorularını yanıtladı. 
     
     18 günlük yavrumuzu sokağa terkettik 
     Yüksel Aslan, 10 yıl önce H. Aslan ile evlendiklerini, bu evlilikten 4 çocukları olduğunu ifade ederek, şunları söyledi 
     ''Ailemin geçimini, el arabasıyla seyyar satıcılık yaparak sağlıyordum. Ekonomik kriz herkes gibi beni de etkiledi. Mal alacak sermaye bulamadım. Çocuklarımdan Cemal 8, Ferdi 7, Yüksel 5, Gülçiçek de 1,5 yaşında. Cemal ve Ferdi büyük oldukları için okula gidiyorlardı. Bu sırada 5. çocuğumuz da dünyaya geldi. Sıkıntılar üst üste binince, vicdanımız sızlaya sızlaya, daha 18 günlük olan kızımız Bahar'ı, Fevziçakmak Mahallesi'ndeki bir apartmanın önüne terk ettik. 
     Çocuğumuz şu anda yuvada.'' Aslan, bir süre önce, başkalarıyla ilişkisi olduğunu öğrendiği eşine boşanma davası açtığını belirterek, ''Komşularım bana, eşimin kötü yola düştüğünü söylerlerdi. Buna önceleri aldırış etmedim ve dedikodudur diye düşündüm. Bir gün eve geldiğimde, eşimi başkasıyla yakaladım ve boşamak için dava açtım. Şu anda karım fuhuş batağına düştü'' dedi. 
     Çocuklarını yuvaya verdikten sonra iş bulup çalışacağını söyleyen Yüksel Aslan, ''Bana uygun bir kişiyle evlenip bir yuva kuracağım ve tüm çocuklarımı yanıma alıp, mutlu bir şekilde yaşayacağım'' diye konuştu. 
     






</TEXT>
</DOC>
