<DOC>
<DOCNO> 15943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur05.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemsiyeleri hazırlayın, yeni bir yağışlı hava geliyor 
</HEADLINE>
<TEXT>

     Türkiye'nin yarın yeni bir yağışlı havanın etkisine gireceği bildirildi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, yarın Marmara, Ege, Batı Karadeniz'in iç kesimleri, İç Anadolu'nun kuzeybatısı ile Göller Yöresi sağanak ve gök gürültülü sağanak yağışlı, diğer yerler parçalı bulutlu geçecek. 
     Yağışlar, Marmara'nın güneyi ve Ege'de etkili olacak. Sağanak yağışlar Cumartesi günü Marmara'nın batısı ve kıyı Ege dışında tüm yurtta yer yer devam edecek. Pazar günü de Doğu Karadeniz ve Doğu Anadolu'nun doğusu ile Marmara ve Ege'de sağanak yağış bekleniyor. 
     Hava sıcaklığı yarın artarken, Cumartesi günü yağışlarla birlikte batı ve orta kesimlerde azalacak. Rüzgar, Ege'de yağış anında güney yönlerden yer yer kuvvetli olarak esecek. Meteoroloji yetkilileri, Marmara'nın güneyi ve Ege Bölgesi'nde beklenen etkili yağış nedeniyle ilgilileri ve vatandaşları tedbirli olmaları konusunda uyardı. 
     




</TEXT>
</DOC>
