<DOC>
<DOCNO> 23204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo20.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da hedef Galatasaray'ı yenmek 
</HEADLINE>
<TEXT>

     Birinci Futbol Ligi'nde yarın Galatasaray ile önemli bir maç yapacak olan Trabzonspor, hazırlıklarını İstanbul'da yaptığı antrenmanla tamamladı. 
     Beşiktaş'ın Fulya Tesisleri'nde, teknik direktör Sadi Tekelioğlu yönetiminde yaklaşık 1 saat süren antrenmanda bordo-mavili futbolcular, koşu ve pas çalışması yaptı. Antrenmana, cezası nedeniyle yarınki maçta oynayamayacak olan Hami, sakatlıkları bulunan Sergen ve Osman ile grip olan Cem katılmazken, hafif sakatlığı bulunan Gökdeniz, takımdan ayrı çalıştı. 
     Cem ve Gökdeniz'in durumlarının ciddi olmadığı, Galatasaray maçında forma giyebilecekleri bildirildi. 
     Ali Sami Yen Stadı'nda yarın saat 19.00'da başlayacak Ali Aydın'ın yöneteceği karşılaşmaya, Trabzonspor'un Metin, Tamer, Nesim, Cem, Güngör, Erman, Erhan, Yanchev, Gökdeniz, Zafer, Oktay muhtemel 11'iyle çıkması bekleniyor. 
     Bu arada antrenmanı izleyen birkaç Trabzonspor taraftarı, teknik heyet ve futbolculara, çalışma sonunda tatlı sundu. 
     Trabzonspor'un, Galatasaray maçındaki hedefi, kazanarak ligi 3 puanla tamamlamak olarak belirledi. 
     Teknik direktör Sadi Tekelioğlu, ligi galibiyetle tamamlamak istediklerini belirterek, ''Geçmişten gelen bir büyüklüğümüz var. Galatasaray karşısında onurumuzla mücadele edeceğiz. Fenerbahçe ve Gaziantepspor maçlarında olduğu gibi, bu maçta da gücümüzü ortaya koyacağız. Maçı kazanarak ligi moralli bitirmek istiyoruz'' diye konuştu. 







</TEXT>
</DOC>
