<DOC>
<DOCNO> 17272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur07.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin elinde tam 229 bin 988 lojman var... 
</HEADLINE>
<TEXT>

     ''Devlette tasarruf'' tartışmalarının odağında yer alan lojmanların sayısının 229 bin 988 olduğu açıklandı. 
     Kamu, bu lojmanlara 2000 yılında 39 trilyon 650 milyar lira harcama yaptı. 
     Maliye Bakanı Sümer Oral, FP Nevşehir Milletvekili Mehmet Elkatmış'ın kamu konutları ve sosyal tesislere ilişkin soru önergesini yanıtladı. Genel ve katma bütçeli idarelerin kullanımında toplam 229 bin 988 kamu konutu bulunduğunu bildiren Bakan Oral, bunlardan 200 bin 229'unun genel bütçeli, 29 bin 759'unun da katma bütçeli idarelerde olduğunu kaydetti. 
     Buna göre, Milli Savunma Bakanlığı 56 bin 424 konutla en fazla lojmana sahip kamu kurumu olurken, bu kurumu 40 bin 938'le Milli Eğitim Bakanlığı, 38 bin 39'la da Emniyet Genel Müdürlüğü izliyor. Bu bakanlıkların ardından 19 bin 319'la Sağlık Bakanlığı, 13 bin 947 ile Jandarma Genel Komutanlığı, 8 bin 109'la Maliye Bakanlığı, 5 bin 709'la Adalet Bakanlığı, 5 bin 507 ile Tarım ve Köyişleri Bakanlığı, bin 755'le Bayındırlık ve İskan Bakanlığı, bin 658'le Gümrük Müsteşarlığı, bin 414'le İçişleri Bakanlığı, bin 28'le de Türkiye Büyük Millet Meclisi izliyor. 
     Lojmanların yanı sıra kamunun 2 bin 340 da sosyal tesise sahip olduğu ve bunlardan bin 500'ünün genel bütçeli idareler, 840'ının da katma bütçeli idarelerin kullanımında olduğu bildirildi. Milli Savunma Bakanlığı lojmanlarda olduğu burada da 258'le en fazla sosyal tesise sahip kamu kurumu olurken, bu bakanlığın ardından 122 tesisle Emniyet Genel Müdürlüğü, 816 ile de Milli Eğitim Bakanlığı sıralanıyor. 
     
     



</TEXT>
</DOC>
