<DOC>
<DOCNO> 12664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/spor/spo15.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Kulüplere para müjdesi      DAHA önceki naklen yayın ihalesini kazanan, ancak koşulları yerine getirmediği gerekçesiyle sözleşmesi iptal edilen Teleon'un, 23 milyon 200 bin dolarlık teminat mektubunun nakde çevrildiği ve federasyona aktarıldığı belirtildi. Bu paranın önümüzdeki hafta kulüplere dağıtılacağı öğrenildi. Öte yandan Kulüpler Birliği, naklen yayın ihalesini kazanan Digitürk'ün, "Doların Türk Lirası karşısında değerinin artması üzerine yeni bir ayarlama yapılması" isteğini görüştü, ancak bir karar alınamadı. Kulüpler Birliği Genel Sekreteri Ufuk Özertem, Digitürk'ün bu konudaki talebinin, bir sonraki toplantıda yeniden ele alınacağını ve ilgili yayın kuruluşuna cevap verileceğini bildirdi. 
     
Güreşten büyük atak      GÜREŞ Federasyonu Teknik Komitesi, 2004'te Yunanistan'ın başkenti Atina'daki Olimpiyat Oyunları'na dek tüm kategorilerdeki Avrupa ve Dünya Şampiyonası organizasyonlarına talip olunmasını kararlaştırdı. Mustafa Dağıstanlı başkanlığındaki teknik komite, İran ve Rusya'ya verilen organizasyonlardan birinin Türkiye'ye kaydırılması için FILA ile temasa geçecek. 
     
Doruk müjdesi      AYŞE YEŞİN 

     16 yaş erkeklerde katıldığı turnuvalardaki başarısıyla ümit vaad eden Doruk Bağlan, Uluslararası Tenis Federasyonu'nun sponsorluğunu kazanan ilk Türk sporcu unvanını aldı. Avrupa'daki başarılı tenisçileri çeşitli turnuvalara gönderen ve tüm masraflarını karşılayan Uluslararası Tenis Federasyonu, Doruk Bağlan'ın da 2001 içinde bu kontenjana dahil edileceğini bildirdi. 
     
Buzda gösteri      KANADA'nın Vancouver kentindeki Dünya Artistik Buz Pateni Şampiyonası'nda, bayanlarda Michelle Kwan ve Irina Slutskaya eleme gruplarını birinci sırada tamamladılar. Çiftlerde de serbest stilde Kanadalı Jamie Sale - David Pelletier ikilisi 2.5 fena puanla altın madalyanın sahibi oldular. 
     
Yeşil pasaport      OLİMPİYAT ve Dünya Şampiyonu sporcular ömür boyu yeşil pasaporta sahip olacak. TBMM İçişleri Komisyonu'nda Yüksek Spor Konseyi yasa taslağı ele alınırken, Olimpiyat ve Dünya şampiyonlarına ömür boyu yeşil pasaport verilmesini belirten 12. madde kabul edildi. 
     
Kocaeli'ye mark yağdı      KOCAELİSPORLU futbolcular, ikinci yarıda aldıkları başarılı sonuçlarla hem takımlarını düşme hattının üzerine çıkardılar, hem de prim zengini oldular. Körfez ekibi, bugüne kadar oyuncularına toplam 1 milyon 50 bin mark prim ödedi. 
     


 SPOR 

























</TEXT>
</DOC>
