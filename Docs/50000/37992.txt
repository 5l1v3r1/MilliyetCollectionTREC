<DOC>
<DOCNO> 37992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/guncel/gun04.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine aynı pist, yine yağış ve yine kaza... 
</HEADLINE>
<TEXT>
Faciaya ramak kaldı 
Hamburg - İstanbul seferini yapan Boeing 737, Atatürk Havalimanı’nda daha önce de birçok uçağın tehlike yaşadığı pistten çıkarak toprak zemine saplandı 
     İSTANBUL Milliyet 

     Hamburg International Havayolları'na ait Hamburg - İstanbul seferini yapan yolcu uçağı, Atatürk Havalimanı'na iniş yaptıktan kısa süre sonra pistten çıktı. 
     Uçağın gövdesinde hasarın meydana geldiği kazada, ölen ya da yaralanan olmadı. "06 - 24" olarak adlandırılan pistte, daha önce de birçok uçak, kazanın eşiğinden dönmüştü. 
     
     Frenleri tutmadı 
     Hamburg'dan 135 yolcu ve 6 mürettebatla yola çıkan Boeing 737- 700 tipi yolcu uçağı, saat 19.10 sıralarında Atatürk Havalimanı'nın ''06- 24'' pistine iniş yaptı. Yağmur nedeniyle kayganlaşan pistte bir süre ilerleyen uçak, frenlerinin tutmaması nedeniyle pist sonunda duramayarak toprak zemine saplandı. Yaklaşık 50 metre sürüklenen uçağın, sağ motor, iniş takımları ve gövdesinde hasar meydana geldi. 
     Olayın hemen ardından uçağa ulaşan itfaiye ekipleri ve Devlet Hava Meydanları İşletmesi DHMİ ile Çelebi Yer Hizmetleri Şirketi görevlileri yolcuları tahliye etti. 
     
     Pist kapandı 
     Uçağın kaptan pilotunun ifadesinde, piste normal iniş yaptığını anlattığı, bir süre sonra yağış nedeniyle kayganlaşan pistte uçağın frenlerinin tutmaması nedeniyle pist dışına çıktığını belirttiği öğrenildi. 
     06-24 pistinde meydana gelen kaza nedeniyle, Atatürk Havalimanı'na iniş yapacak olan diğer uçaklar, Sefaköy tarafındaki 18- 36 pistine yönlendirildi. 
     

</TEXT>
</DOC>
