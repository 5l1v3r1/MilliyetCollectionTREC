<DOC>
<DOCNO> 37195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/spor/ygokce.html </URL>
<DATE> 2001/08/15/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kaybolan takımlar 
</HEADLINE>
<TEXT>

     Söylemeye dilim varmıyor. Ama söylemeliyim Türk futbolu zamanında yapılamayan, gerçekleştirilemeyen ve ihmal edilen kadro yenilemeleri nedeniyle belki de ağır bedeller ödeyecek. Avrupa Şampiyonaları’nda final devamlılığı kazanan A Milli Takım, Şampiyonlar Ligi’nin abonesi Galatasaray, belki de eskiyen, yenilenmeyen kadroları yüzünden hedeflerine ulaşamayacak. 
     Galatasaray, son iki yılda Tugay, Hakan, Okan, Emre ve Fatih’i Avrupa’ya gönderdi. Fenerbahçe de Tayfun ve Alpay’ı gurbete yolladı. Elbette övünebiliriz. En iyi futbolcularımız lejyoner oldu. Avrupa’nın en hızlı, en heyecanlı liglerinde mücadele ediyorlar. Ancak Alpay dışındaki gurbetçilerimiz ne yazık ki, henüz forma devamlılığını kazanabilmiş değil. Formsuzluktan ya da sakatlıktan kurtulamıyorlar. Basketbol Milli Takımı’nın, İbrahim, Hidayet, Mirsad ve Hüseyin gibi lejyonerlerinden aldığı verimi, futboldaki dış temsilcilerimiz Milli Takım’a yansıtamıyorlar. 
     Galatasaray, gurbete gönderdiği beş futbolcudan ve geçen yıl pabucunu duvara asan Hagi’den sonra eski gücünü tekrarlamayı bırakın, eski kimliğini bile bulamıyor. Gaziantep’te oynadıkları ilk lig maçında sıcağın etkisinden çok bence gidenlerin yerini dolduramamaları puan kaybında önemli etken oldu. Jardel’le geçen yıl bir süre görünmeyen, üstü örtülen gerçekler, şimdi açığa çıktı. Galatasaray, para bunalımından dolayı istediği oyuncuları alamadı. Transfer borsasında çıtayı düşük tuttu. Ve Levski rövanşı şimdi kocaman bir kuşku 
     Türk Milli Takımı da doksanlı yıllarda parlayıp kariyerlerinin zirvesine çıkan yıldızlarını birer birer kaybetme sorunuyla karşı karşıya. Inter’de kredisi bitmiş Hakan için milli forma yeni bir motivasyon, kariyere U dönüşü sağlayabilir mi Türkiye, Dünya Kupası umutlarını gurbete gönderdiği kralının ayaklarına bağlayabilir mi Bunlar da kuşkulu. 
     Haydi, Galatasaray’da parasal sorunlar, kadro önceliklerinin üstüne çıkıyor, diyelim... Ama Milli Takım’ı yenilemek paraya değil, cesur kararlara bağlı. Hakan’ın alternatifini bulmak, Milli Takım’ın kapılarını yenilere açmak zorunda Şenol Güneş. Hem de Dünya Kupası elemelerindeki zora giren hedef mücadelesine rağmen... Bunları cesaretle, gecikmeden, kararlılıkla yapmalı. Yorgun, formsuz gurbetçilerle Serhat gibi genç ümitleri, Berkant gibi yurda dönmüş gurbetçileri buluşturmalı. Geleceği kazanmak için Türkiye bugünden cesur adımlar atmalı. Aksi halde hedef kaybetmekle kalmayız, geleceği de kaybederiz. Bu ise daha korkunç bir sonuç olur 
     
     



 SPOR 





















</TEXT>
</DOC>
