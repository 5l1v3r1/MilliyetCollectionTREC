<DOC>
<DOCNO> 27092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur15.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Ercan Vuralhan bizden değil" 
</HEADLINE>
<TEXT>

     Milli Savunma eski Bakanı Ercan Vuralhan'ın 1 Aralık 1992 tarihinde ANAP'tan istifa ettiği ve partiyle hiçbir bağının kalmadığı bildirildi. 
     ANAP Genel Merkezi'nden yapılan yazılı açıklamada Vuralhan'ın ''eski ANAP'lı'' gibi ibarelerle anılmasının ''Anavatan ailesini rencide ettiği'' ifade edildi. Açıklamada şöyle denildi 
     ''ANAP'ta barınamayanların, barındırılmayanların veya ANAP'ı hedefleri için uygun bir araç olarak görmeyenlerin, haklarında herhangi bir iddia gündeme geldiğinde ANAP unvanıyla birlikte anılması, partimiz açısından kabul edilemez bir çarpıklıktır. 
     Bu çerçevede Sayın Ercan Vuralhan'la ilgili son günlerde gündeme gelen iddia ve açıklamalarda da partimizin ismi sıkça gündeme getirilmekte ve eski ANAP'lı şeklinde ibarelere yer verilmektedir. Sayın Vuralhan, 1 Aralık 1992 tarihinde partimizden istifa etmiş ve partimizle hiçbir bağı kalmamıştır. 
     Bu açık gerçeklere rağmen, sanki ANAP'ın bir mensubuymuş gibi bazı isimlerin ısrarla gündeme getirilmesi, kamuoyuna bu şekilde takdim edilmesi ve kurumların, bazı isimlerin kişisel hatalarından dolayı töhmet altında bırakılması, vicdani, mantıklı ve objektif bir yaklaşım değildir.'' 







</TEXT>
</DOC>
