<DOC>
<DOCNO> 46423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/guncel/gun04.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik eskort üssü 
</HEADLINE>
<TEXT>

Afganistan’a insani yardım paketlerini atan kargo uçaklarını İncirlik’ten kalkan uçaklar koruyor 
     BARÇIN YİNANÇ Ankara 

     Türkiye’nin hava sahası ve üslerini, Afganistan’a insani yardım paketlerini atan kargo uçaklarına ve koruma görevi yapan savaş uçaklarına açtığı öğrenildi. Afganistan’a insani yardımların ulaştırılması için bir ucunda Türkiye, diğer ucunda Türkmenistan’ın bulunduğu bir de hava koridoru oluşturulduğu bildirildi. 
     Almanya’daki Ramstein ile İtalya’daki Sigorella hava üslerinden kalkan C - 17 kargo uçaklarının, İncirlik Üssü’ne uğradıktan sonra, Türkiye - Gürcistan - Azerbaycan - Hazar Denizi - Türkmenistan hava koridorunu kullanarak Afganistan’a ulaştığı belirtildi. 
     Kargo uçaklarına, olası bir saldırıya karşı, koruma görevi yapan savaş uçaklarının da eşlik ettiği kaydedildi. Türkiye’nin hava sahası ve üslerinin kullanımı için verdiği blok iznin nakliye uçakları için geçerli olduğunu hatırlatan yetkililer, ABD’nin kargo uçaklarına eşlik eden savaş uçakları için de özel izin talebinde bulunduğunu bildirdi. Bu çerçevede, özellikle refakatçi uçaklarının yakıt ikmali için İncirlik Üssü’ne indiği kaydedildi. 
     
7.5 saat sonra döndüler      BÜNYAMİN YIL 

     İncirlik Üssü’nde, uçaklar artık uzun gece sortilerine başladı. Üsse gece boyunca 51 uçak iniş - kalkış yaptı. Sadece Kuzey Irak’ta keşif ve güvenlik görevi yaptığı 11 Eylül’e kadar havada en çok 3 - 4 saat kalan ABD savaş uçakları, Afganistan’a yönelik görevlendirmenin ilk gecesinde 7.5 saat sonra üsse dönerken, önceki gece 8.5 saat havada kaldı. 
     



 GÜNCEL 





















</TEXT>
</DOC>
