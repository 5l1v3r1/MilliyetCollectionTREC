<DOC>
<DOCNO> 46712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur10.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Foça'daki orman yangını kontrol altına alındı 
</HEADLINE>
<TEXT>

     İzmir'in Foça ilçesinde Jandarma Okul Komutanlığı yakınlarındaki çam ormanında dün başlayan orman yangınının tamamen kontrol altına alındığı, soğutma ve söndürme çalışmalarına başlandığı bildirildi. Yangına müdahale eden askeri birlikten bir erin taşa takılarak düştüğü ve tedavi altına alındığı kaydedildi. 
     İzmir Orman Bölge Müdürlüğü yetkililerinden alınan bilgiye göre, Külahtepe mevkiinde başlayan ve nedeni henüz belirlenemeyen yangın, gece saatlerinde kontroldan çıktıktan sonra, rüzgarın da etkisiyle yaklaşık 25 hektarlık alana yayıldı. Yetkililer, sabahın erken saatlerinde yeniden başlanan söndürme çalışmalarına askeri birlikler, 2 söndürme helikopteri ve orman işçilerinin yanı sıra 50 arazöz ve iş 
     makinesinin katıldığını, 11.30 sıralarında yangının tamamen kontrol altına alındığını belirttiler. Foça Kaymakamı Ahmet Ertürk, yangın söndürme çalışmalarını yönlendirdiği sırada gazetecilere yaptığı açıklamada, yangına müdahale eden askeri birlikten bir erin ayağının taşa takılarak düşmesi sonucu hafif yaralandığını söyledi. Kaymakam Ertürk, yaralanan erin, Jandarma Okul Komutanlığı'ndaki revirde tedavi altına alındığını kaydetti. Yangının soğutma ve söndürme çalışmalarının sürdüğü, çıkış nedeninin belirlenmesi için soruşturma başlatıldığı belirtildi. 
     






</TEXT>
</DOC>
