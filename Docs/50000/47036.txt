<DOC>
<DOCNO> 47036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur11.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baro Başkanları da ABD'nin Afganistan operasyonuna karşı... 
</HEADLINE>
<TEXT>

     Ankara, İstanbul ve İzmir barolarının başkanları, ABD'nin Afganistan'a yönelik operasyonunu ve Türkiye'nin tavrını eleştirdiler. 
     Tünel'deki İstanbul Barosu Staj Eğitim Merkezi'nde düzenlenen basın toplantısına, İstanbul Barosu Başkanı Yücel Sayman, Ankara Barosu Başkanı Sadık Erdoğan ve İzmir Barosu Başkanı Noyan Özkan katıldı. 
     Ortak basın açıklamasını okuyan Noyan Özkan, Afganistan operasyonun Birleşmiş Milletler Sözleşmesi'nin 51. maddesindeki ''meşru müdafaa'' gerekçesine dayandırarak yapıldığını ifade ederek, ancak günlerdir Afganistan'ın her yanının bombalandığını, şimdiden 200 sivilin öldüğü operasyonun ''meşru müdafaayı aştığını'' savundu. 
     ABD'nin bu olayda Birleşmiş Milletler'i devreden çıkararak, adeta onun yerine bir ''savaş koalisyonu'' kurmaya başladığını öne süren Noyan, ''ABD, Birleşmiş Milletler Güvenlik Konseyi'ni, Pentagon'un 'savaş onay dairesi' haline dönüştürdü. Devletler arası dostlukların yerine düşmanlık tohumları atılıyor, halklar birbirine düşürülüyor'' görüşünü dile getirdi. 
     
     Asker gönderme yetkisi 
     Türkiye'nin bu operasyonla ilgili tavrını da eleştiren Noyan, ''Türk halkının büyük çoğunluğu bu savaşı haklı görmüyor, Türkiye'nin bu savaşa katılmasını onaylamıyor. Ama hükümet savaşın içinde olma kararı aldı'' dedi. 
     Yurtdışına asker gönderme konusunda hükümete yetki verildiğini anımsatan Noyan, ''TBMM ulusal egemenlik adına hükümete, Türkiye halkının benimsemediği, onaylamadığı bir savaşa sokma yetkisi verdi'' iddiasında bulundu. 
     Dünyada onbinlerce insanın ABD'ye yapılan saldırıda ölenlerin yasını tutmasına rağmen, yine de savaşa karşı barışı savunduğunu anlatan Noyan, sözlerini, ''Bizler Ankara, İstanbul ve İzmir barolarının başkanları, yönetim kurullarımızın kararlarıyla onbinleri kenetleyen bu ilkenin Cumhuriyet'in kuruluş felsefesi olduğunu hatırlatıyoruz Yurtta barış, dünyada barış... Ve hükümeti, TBMM'yi doğruya çağırıyoruz'' diye tamamladı. 
     İstanbul Barosu Başkanı Yücel Sayman da, TBMM'nin kararının Anayasanın 92. maddesinin ruhuna aykırı olduğunu öne sürdü ve bu kararın geri alınmasını istediklerini bildirdi. 
     






</TEXT>
</DOC>
