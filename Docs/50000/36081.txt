<DOC>
<DOCNO> 36081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sonspo02.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan finalde 8. oldu 
</HEADLINE>
<TEXT>

     Kanada'nın Edmonton kentinde süren 8. Dünya Atletizm Şampiyonası'nda, bayanlar 1500 metrede Türk atleti Süreyya Ayhan, 8. oldu. 
     Commonwealth Stadı'nda düzenlenen şampiyonanın 5. gününde, TSİ bu sabaha karşı yapılan bayanlar 1500 metre finalinde, Süreyya Ayhan, biraz da deneyimsizliği nedeniyle üst sıralarda yer alamadı. 
     Bugünkü yarışta da ilk turu önde geçmesine karşın güçlü rakiplerinin ataklarına son turda karşılık veremeyen Ayhan, yarışı 4.08.17'lik derecesiyle 8. sırada tamamladı. Ayhan, yarışta Rus, Jamaika, Kanada ve İspanyol rakiplerini geride bırakmayı başardı. Yarışta, 5 bin metrede 2 dünya şampiyonluğu bulunan Olimpiyat Şampiyonu ve salon dünya rekortmeni 26 yaşındaki Rumen atlet Gabriela Szabo, 4.00.57'lik derecesiyle altın madalyanın sahibi olurken, diğer Rumen atlet olimpiyat 2.si ve Grand Prix Şampiyonu Violeta Szekely, 4.01.70 ile gümüş, Rus Natalia Gorelova da 4.02.40 ile bronz madalya aldı. Yarışın favorilerinden 1995'in dünya şampiyonu Portekizli Carla Sacramento ise 4.03.96 ile 4. sırada yer alarak madalyanın uzağında kaldı. 







</TEXT>
</DOC>
