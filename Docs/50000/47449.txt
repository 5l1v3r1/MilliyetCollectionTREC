<DOC>
<DOCNO> 47449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/siyaset/siy08.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Tayyip, erken seçime karşı 
     ANKARA Milliyet 

     AKP Genel Başkanı Recep Tayyip Erdoğan, Cumhurbaşkanı’nın referandum kararını fırsat bilerek erken seçim istenmesini siyasi ahlak açısından uygun bulmadıklarını belirterek Meclis’in yeni bir değişiklikle hatasını düzeltmesini istedi. Meclis’in "hatasını düzeltme erdemliliğini" göstermesi gerektiğini anımsatan Erdoğan, "Referandum kararı hiçbir şekilde siyasi polemik konusu yapılmamalıdır" dedi. 
     
     Kutan, baskın seçim peşinde 
     ANKARA Milliyet 

     SP Genel Başkanı Recai Kutan, milletvekili maaşlarıyla ilgili Anayasa maddesi için referandum yapılmasını istemediklerini belirterek, "İlla referandum olacak ise referandumla genel seçimi bir arada yapalım" dedi. Gerekirse hükümeti baskın seçime zorlayacaklarını açıklayan Kutan, "Artık hükümet üyeleri halkın arasına çıkamıyorlar. Erken seçimin gerçekleşmesi için her türlü gayreti göstereceğiz" dedi. 
     
     Diyalog Grubu "görev"e çağırdı 
     SALİHA ÇOLAK Ankara 

     Diyalog Grubu, Dışişleri Komisyonu Başkanı Kamran İnan başkanlığında bugün toplanarak, İnan tarafından kaleme alınan bir bildiri taslağını ele alacak. Partilerin önde gelen isimlerinin yanı sıra muhalif bazı vekillerin de bulunduğu Diyalog Grubu'nda kesinleşecek olan "Türk Milleti'ne" başlıklı bildiride, "Türkiye'nin, tarihin en ağır ekonomik ve sosyal bunalımından geçtiği" vurgulandı. 
     
     Burhan Kara da DYP’ye geçti 
     ANKARA Milliyet 

     ANAP’tan istifa eden Giresun Milletvekili Burhan Kara, dün DYP’ye katıldı. Böylece DYP’nin sandalye sayısı 82’ye çıkarak, 81’de kalan ANAP’ın önüne geçti. Beş dönemdir milletvekili olan Kara, "18.5 yıldır milletvekilliği yaptığım ANAP’tan ayrılarak demokratların merkezi DYP’ye katılmaya karar verdim" dedi. Kara’ya parti rozetini DYP lideri Tansu Çiller taktı. 
     
     Sezer Vekillerin itibarını korudum 
     HELİN ÖZMEN Ankara 

     CHP Genel Başkanı Deniz Baykal, partisinin Merkez Yönetim Kurulu’nun dünkü toplantısında önceki gün Cumhurbaşkanı Sezer'le gerçekleştirdiği görüşme hakkında bilgi verdi. Alınan bilgiye göre, Sezer, Baykal'a şunları söyledi "Ben siyasetçi değil, hukuk adamıyım. Milletvekillerinin itibarlarını korumak için böyle bir karar verdim. Ülke yararı neyse ona göre karar veriyorum." 
     



 SİYASET 















</TEXT>
</DOC>
