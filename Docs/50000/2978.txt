<DOC>
<DOCNO> 2978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sonspo04.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Takım içinde problem yok, sadece rekabet var" 
</HEADLINE>
<TEXT>

     Galatasaray Teknik Direktörü Mirceu Lucescu, takımıyla ilgili basında çıkan sorun haberlerinin gerçek olmadığını belirterek, ''Takım içinde problem yok, sadece rekabet var'' dedi. 
     Bugünkü antreman sonrası basın mensuplarıyla konuşan Lucescu, gazetecilerin, ''Antremanlarda neden sadece 15 dakika çalışmamıza izin veriliyor'' sorusuna, ''Basının kameralarla ve fotoğraf makinalarıyla antreman boyunca futbolcuların peşinde olması, futbolcularda gerilim ve baskıya neden oluyor. Yasak konusundaki karar yönetimindir'' karşılığını verdi. 
     Lucescu, takım içinde büyük rekabet bulunduğuna, bu rekabetin futbolcular arasında antremanlarda sert tartışmalara neden olduğuna dikkat çekerek, şunları söyledi 
     'Rekabet sonrası sert tartışmalar olabiliyor. Ancak basın bunu çok abartıyor. Basının antremanı baştan sona izlemesi yarar sağlamaz.Taktik çalışması yapıyoruz. Bazen gerçekle ilgisi olmayan şeyler yazılıyor. İspanya'da Vedat ile Hasan Saş saha içinde tartıştılar, ama iki dakika sonra sarmaş dolaştı. Basın her iki olayı görüntülediği halde bazı televizyonlar sadece kavgayı yayınladılar. Bizim içimizde sorun yok, sadece rekabet var. En ufak şeyler bile üçüncü şahıslar tarafından büyütülüyor.'' 
     Lucescu, gazetecilerin, ''Fenerbahçe'nin 0-0 berabere kaldığı Pogon'u yedeklerle farklı yendiniz. Buna ne diyorsunuz'' sorusuna da şu yanıtı verdi 
     'Pogon maçına iyi hazırlandık. Statta atmosfer çok iyiydi. Bu da bizi olumlu etkiledi. Sizin yedek dediğiniz, ama bana göre sonradan giren oyuncularım Glasgow Rangers, Monaco, Strum Graz maçlarında çok başarılı oldular. Benim takımımımda yedek oyuncu yok. Benim için bütün futbolcular aynıdır.'' 
     Lucescu, antremanlarda konulan yasakla ilgili basın mensuplarıyla tekrar biraraya gelerek orta yolun bulunabileceğini sözlerine ekledi. 
     Bu arada, Belek'te kamp çalışmalarını sürdüren Galatasaray, bu sabah 45 dakikalık bir çalışma yaptı. Sakat olan Hagi takımdan ayrı düz koşu, diğer futbolcular ise ısınma hareketlerinin ardından tek pas çalışma gerçekleştirdiler. Galatasaray, akşam üstü basına kapalı bir çalışma daha yapacak. 
     



</TEXT>
</DOC>
