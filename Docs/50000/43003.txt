<DOC>
<DOCNO> 43003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun27.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD operasyonda Alman özel komandolarını kullanacak iddiası 
</HEADLINE>
<TEXT>

     Almanya'da yayınlanan ''Frankfurter Allgemeine'' gazetesi, ABD'nin New York Ve Washington'daki saldırılara cevaben Afganistan'a düzenleyebileceği olası askeri operasyonda, Alman ordusunun özel komando birliğinden askerleri kullanıp kullanamayacağı konusunda Almanya ile görüştüğünü öne sürdü. 
     Gazeteye açıklama yapan ve kimliği belirtilmeyen bir kaynak, Alman özel komando birliği KSK'dan yaklaşık 300 askerin, Taliban'ın tutukladığı Batılı yardım görevlilerinin kurtarılması görevinde kullanılabileceğini söyledi. 
     Haberde, Taliban'ın elindeki Batılı yardım görevlilerinden 4'ünün Alman olması nedeniyle Berlin hükümetinin, parlamentonun onayı olmaksızın Alman askerlerinin Amerikalı, İngiliz ve Fransız askerlerinin yanında yer almasını onaylayacağı öne sürüldü. 
     Gazete, Alman anayasasına göre hükümetin, Alman vatandaşları için açık ve mevcut bir tehlike varsa silahlı kuvvetleri konuşlandırma konusunda yetkisini kullanma hakkına sahip olduğunu belirtti. 
     Almanya Savunma Bakanlığı, haberle ilgili henüz bir yorumda bulunmadı. 
     Merkezi Almanya'da bulunan yardım kuruluşu Shelter Now International'ın SNI 4 Alman, 2 Avustralyalı, 2 Amerikalı ve 16 Afgan çalışanı Hıristiyanlık propagandası yaptıkları suçlamasıyla Ağustos ayı başında Afganistan'da tutuklanmıştı. 







</TEXT>
</DOC>
