<DOC>
<DOCNO> 24599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/siyaset/siy04.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlere vaat var maaş yok 
</HEADLINE>
<TEXT>

Başbakan Ecevit öğretim üyelerinin maaşlarının yetki yasasını bekleyeceğini açıkladı 
     ANKARA Milliyet 

     Başbakan Bülent Ecevit, öğretim üyelerinin maaşlarının iyileştirilmesi konusunun, "memurların özlük haklarına ilişkin yetki yasası bağlamında" sonuçlandırılacağını belirtti. 
     Rektörlerin zam taleplerine dün bir yazılı açıklamayla yanıt veren Ecevit, rektörlerin 12 Ocak ve 6 Şubat’ta kendisine sundukları raporları değerlendirdiğini vurguladı. Ecevit, raporlar ışığında Başbakanlık ve ilgili bakanlar tarafından yürütülen çalışmaları şöyle özetledi 
     Üniversite öğretim üyelerinin maaşlarının olanaklar ölçüsünde iyileştirilmesine yönelik çalışmalar memurların özlük haklarına ilişkin yetki yasası bağlamında sürdürülmektedir. Konuyla ilgili kararname yetki süresi içinde çıkarılacaktır. 
     Araştırma görevlisi kadroların artırılması önerisi çok yerindedir. Bu konuda Maliye Bakanlığı’nca gerekli çalışmalar hızlandırılacaktır. 
     Yabancı öğrencilerden alınan öğrenim ücretlerini belirleme yetkisinin üniversite yönetim kurullarına verilmesi önerisi yerindedir. Bunun yanında kendi öğrencilerimizle ilgili katkı payları için üniversitelere tanınan yetki yasa değişikliği de genişletilecektir. 
     Üniversitelerin döner sermaye işletmelerinde gelirlerinin artırılması yerinde olacaktır. 



 SİYASET 
















</TEXT>
</DOC>
