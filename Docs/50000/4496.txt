<DOC>
<DOCNO> 4496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko08.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Asıl tehlike AB'ye üyelik sürecinin gereklerini yerine getirmekte gecikmektir" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye için asıl tehlikenin Avrupa Birliği'ne üyelik değil, bu sürecin gereklerini yerine getirmekte gecikmek olduğunu vurgulayarak, ''Kaybedilen zamanın Türkiye'ye faturası her geçen gün biraz daha ağırlaşmaktadır'' dedi. 
     Yılmaz, ''Dünya Gümrük Günü'' nedeniyle Gümrük Müsteşarlığı tarafından İstanbul'da düzenlenen ''Gümrük Birliği ve Tam Üyeliğe Hazırlık Sürecinin Değerlendirilmesi'' konulu panele katıldı. 
     Türkiye'nin Batı ile birlik olma ve bütünleşme arayışına girdiği dönemden itibaren bu politikanın içte ve dışta pekçok engelleyicisi olduğunu vurgulayan Yılmaz, şunları söyledi 
     'Aslında, farklı saiklerle hareket eden bu çevreler bizi Batı'dan koparamamış. Ama ne yazıktır ki Türkiye'nin Avrupa ile bütünleşmesini geciktirmişlerdir. Tüm engelleme gayretlerine rağmen 1996 yılında girdiğimiz Gümrük Birliği ve 1999 yılında tescillenen aday üyelik statümüz Avrupa ile bütünleşme yolunda son dönemde attığımız önemli adımlar olmuştur. 
     Helsinki Zirvesi ile birlikte Tükkiye'ye Avrupa'nın kapısı aralanmış, ama hemen akabinde yeni zorluklar, engellemeler ortaya konulmakta gecikilmemiştir. Bilhassa, Avrupa'daki tüm etkin çevreler Helsinki zirvesinde Tükkiye'nin genişleme sürecine dahil edilmesinden duydukları hoşnutsuzluğu açıkça dile getirmişlerdir. Bu çevreler, Türkiye'nin üyeliğini belirsiz bir tarihe erteleme stratejisini uygulamaya koymuşlardır ve maalesef kısmen de başarılı olmaktadırlar.'' 
     Yılmaz, bugünkü Türkiye'nin bu tür zorlama politikaları bozabilecek birikime ve güce sahip olduğunu vurgulayarak, ''Ancak Türkiye'nin dış çevrelerin oyunlarını bozabilmesi için öncelikle kendi içinde güçlü bir konsensus oluşturması ve kararlı bir duruş sergilemesi gerekmektedir'' dedi. 
     Yılmaz, bu süreçte Türkiye'ye yapılacak en büyük kötülüğün onun yeniden içe kapanmış, çağdaş dünya ile uyumsuz bir yapı içine hapsetmek olduğunu söyledi. 




</TEXT>
</DOC>
