<DOC>
<DOCNO> 41190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/guncel/gun01.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih cinayetiyle gündeme gelen masonlukla ilgili bilinmeyenleri mason Yusuf Estroti anlattı 
</HEADLINE>
<TEXT>
14 bin masonumuz var 
Türkiye'de birbirini üvey kabul eden iki ayrı locada toplanan masonların içinde asker de, CHP'li de, MHP'li de bulunuyor 
     EYLEM TÜRK, SONGÜL HATISARU 

     Alarko Holding Yönetim Kurulu Başkanı İshak Alaton'un, 50 yıllık ortağı Üzeyir Garih'in "mason" olduğunu açıklaması, akıllara masonluk nedir sorusunu getirdi. 
     Masonluk hakkında pek çok kitap ve dergi karıştırdık ama yine de sürekli konuşulan ancak çok da fazla tanınmayan masonluğu bir "mason"a sormaya karar verdik. 
     Türkiye'de "Özgür Masonlar Büyük Locası"na bağlı üst derece mason olan Yusuf Estroti, Türkiye'de iki büyük mason locasının bulunduğunu söylüyor. 
     Türkiye'deki 14 bin masondan üç bininin Özgür Masonlar Büyük Locası'na bağlı olduğunu açıklayan Estroti, 11 binin de Hür ve Kabul Edilmiş Masonlar Türkiye Büyük Locası'na bağlı olduğunu belirtiyor. 
     İki locadan biri olan Özgür Masonlar, masonluğun sekiz kaidesinin bir bölümünü kabul etmediklerinden Hür ve Kabul Edilmiş Masonlar Türkiye Büyük Locası tarafından gayrimuntazam masonlar olarak kabul ediliyor. 
     
     DAYANIŞMA AZALDI 
     Siyasetten spora, ticaretten sağlığa pekçok alanda çalışan ünlü mason bulunduğunu belirten Estroti, "Masonlar arasında askerler de var. CHP'li de var MHP'li de" diyor. 
     Estroti, masonların hakkında son dönemde yaşanan ilginç bir noktaya da değiniyor. "Aslında masonlar son beş altı yıldır dayanışmıyorlar. Ekonomik olarak insanlar çok zor dönemlerden geçiyorlar. Bizim aramızda emekli öğretmen kardeşlerimiz var. Bir çok kardeşimiz krizde işsiz de kaldılar. Herkes kendini kurtarmaya çalışırken birbirini düşünmüyor. Aramızda mason olup mason gibi yaşayamayan insanlar var. Masonluğun gereklerinden bir tanesi de yardımlaşmadır." Üzeyir Garih'in masonluğa en çok yaklaşan üstün niteliklere sahip bir insan olduğunu söyleyen fakat derecesi hakkında bilgi vermeyen Estroti "Derece vermek yasaktır. Ancak o gönüllerde en büyük payeyi almış örnek ve masonluğuyla gurur duyan bir insandı" dedi. Masonluğun gizliliği çerçevesinde kendi derecesini söylemekten kaçınan ve fotoğraf vermek istemeyen Estroti, sorularımızı yanıtladı 
     
     İshak Alaton'un Üzeyir Garih'in mason olduğunu açıklamasıyla birkez daha gündeme geldiniz. Merhum Garih nasıl bir masondu 
     Mason olmak çok zordur. Masonluk bir yetkinleşme, mükemmelleşme sanatıdır. Mükümmel insanlığa gidiştir. O masonluğa en çok yaklaşan, muhteşem bir insandı. Çok sevilen bir kardeşti. Mason oluşunun açıklanmasından gurur duyduk. Masonluğun şahsında vücut bulduğu örnek bir masondu. Üzeyir Bey mason olduğunu saklamadı, ama kimsede ona bunu sormadı. Bu nedenle bugüne kadar açıklamamış olabilir. Biz onun masonlukla gurur duyduğuna inanıyoruz. Masonluk gurur duyulacak birşeydir çünkü. 
     
     15 GÜNDE BİR TOPLANTI 
     Masonluk nedir, mason kimdir peki 
     İnsanda yetkinleşme sanatıdır. Kardeşlik üzerine üçlememiz ise umutla başlayıp şefkatle süren toleranstır. Bu bir dünya görüşüdür. Bu dünya görüşlerinde kendine düşünce yollarını aşan kendinle uğraşan, kendindeki eksiklikleri gidiren ve bunun için de bir sürü mesaj veren kişidir mason. 
     
     Ekonomik dayanışma esasınız nedir 
     Aslında masonlar son beş altı yıldır dayanışmıyorlar. Ekonomik olarak insanlar çok zor dönemlerden geçiyorlar. Bizim aramızda emekli öğretmen kardeşlerimiz var. Bir çok kardeşimiz krizde işsiz de kaldılar. Herkes kendini kurtarmaya çalışırken birbirini düşünmüyor. Bizim aidatlarımız da oldukça düşük. Yıllık 120 milyon lira. 
     
     Türkiye'de Hür ve Kabul Edilmiş Masonlar ile Özgür Masonlar adı altında iki farklı grup var. Neden ayrıldınız 
     Bu iki grup muhalif değil. Amaçları aynıdır. Ufak farklılıkları vardır. Masonların tek amacı sadece bize değil tüm dünyaya barış ve mutluluk getirecek bir ülkü mabedi yapımına kendimizi hazırlamaktır. Bizim amacımız mükemmelleşmektir. Ama biz onların toplantılarına katılamayız. Onlar bizi üvey kardeş kabul ediyor. 
     
     İYİLİK İŞLERİ KESESİ 
     Herhangi bir nedenle karar aşamasındaki mason, yine bir masonu mu tercih eder 
     Locada 19 tane diş doktoru varsa, kardeşler bir tanesine gider. Bu nasıl dayanışma Tanıyorum, güveniyorum, onun için ona gidiyorum anlamındadır. Güvenmediğiniz zaman iş yapmayabilirsiniz. Bu bir kontak sadece, bu kadar basit. Bence eşit şartlar altında kardeşini tercih edeceksin. 
     
     Dul kadın kesesi nedir 
     Dul kesesi iyilik işleri kesesidir. Masonlar yardımlarını gizli yaparlar. Locanın içinde bir torba dolaştırılır. İyilik işleri kesesidir o torbanın adı. Bilinir ki onun içindeki para hayır işlerinde kullanılacak. Hepimiz oraya karınca kararınca bir katkıda bulunuyoruz. 
     
     Neden gizlilik içinde kaldınız 
     Biz öğretilerimizi sadece üyelerimize veren bir kuruluşuz. İçe kapalıyız. Biz gizli değiliz. Ama ikinci derecede bir kardeş, birinci derecede bir kardeşe bile derece hakkında bilgi veremez. Hiyerarşi, kademeler var. 
     
     Peki Türkiye'de masonluk hala neden olumsuz biraz siyonizm bağlantılı algılanıyor 
     Bu durum Abdülhamit'e kadar dayanıyor. Abdülhamit'in rakibi 5. Murat bir mason. Abdülhamit bu nedenle, o masondur diye karalamış. Yaklaşık üç yüzyıllık bir müessese bu, bugün icat edilmedi ki. Mason olmanın ne olduğunu bilmiyor bizim halkımız. Mesela siyonizmle de karıştırılıyor. Bununla hiçbir alakası yoktur masonluğun. 
     
     Türkiye'de kaç mason var 
     Türkiye'de 14 bine yakın mason var. Bizim locaya bağlı olan da üç bin civarında. 500 - 600 tane de kadın mason var. Kadınlar büyük loca kurdular. Masonlar arasında asker de var. Paşalar da var. CHP'li, ANAP'lı, DYP'li , bunun yanında çok sayıda MHP'li de var. 
     
Hiram Usta ve Dul Kadının Çocukları      Kudüs'teki Süleyman Mabedi'nin başmimarı iken öldürülen Hiram Abif'in hikayesi Tevrat'ın 1. Krallar bölümünün 7. babında şöyle anlatılıyor "Yahudi olan Hiram, dul bir kadının oğludur. Çalıştırdığı işçileri çırak, kalfa ve usta olarak üçe ayırmış ve onlara bilgisinden öğretmiştir. Hikayeye göre, çıraklar ücretlerini B, kalfalar J isimli sütunlardan, ustalar ise orta hücreden alırlarmış. Üç kalfa ustalık sırlarını vermeyince Hiram'ı öldürürler, cesedini dağa gömüp, mezarın üzerine akasya dalları dikerler." 
     
     "Hiram Efsanesi" 
     Tevrat kaynaklı Hiram Efsanesi'nde adı geçen işaretler, isimler ve kelimeler mason sembolizminde önemli rol oynuyor. Bunun da ötesinde, masonluğun kuruluşu şu efsaneye dayanıyor 
     "MÖ 900 yılı dolaylarında inşa edilen Süleyman Mabedi ve buna ilişkin olarak Hiram Efsanesi, spekülatif masonluğun en önemli sembollerindendir." 
     Yine, Mason Sözlüğü'nde onun için, "Hiram Abif gerçek mason niteliklerinin tümünü kişiliğinde toplamış olan yetkin insanı temsil eder" denilmektedir. Dünya masonlarının birbirlerini "dul kadının çocukları" nitelemelerinin kökeni de bu efsaneye dayanır. Bu konudaki düşünceleri şöyle 
     "Hiram Abif bir dul kadının oğlu olarak tanındığından, dünyadaki tüm masonlar birbirlerinin kardeşleri sayıldıklarından, hepsine simgesel olarak dul kadının çocuğu denilmesi geleneksel uygulama olagelmiştir." 
     
     Jakin- Boaz Sütunları 
     Tevrat'ın 1. Krallar, 7. babında geçen sütunlar da şöyle anlatılır "İki tunç direği yaptı. Ve direkleri mabedin eyvanına dikti ve onun adını Jakin koydu ve sol direği dikti ve adını Boaz koydu." Bütün localarda bulunan iki sütun, Hiram'ın Süleyman Mabedi'nin giriş kapısına koyduğu sütunlardan başkası değildir. 
     
     Altı Köşeli Yıldız 
     Tarihe Mühr - ü Süleyman olarak geçen Altı Köşeli Yıldız, Siyonizm'in simgesi olarak bilinir. Aynı sembol masonlarca da yüzyıllardır kullanılır. Masonlukta altı köşeli yıldız locada görevlilerin dizilişini simgeler. 
     
     Yedi Kollu Şamdan 
     Üzerinde yanyana ve aynı düzeyde olmak üzere yedi mumluk bulunan şamdan masonların simgelerinden biridir. Ve geleneksel olarak altından yapılan bir şamdandır. Yedi Kollu Şamdan, mason mabedindeki kutsal ateşi sembolize eder. Masonluktaki önemi kendi kaynaklarında şöyle anlatılır "Mabed, sembolik olarak alevlerle aydınlatılmalıdır. Usta derecesinde yedi kollu şamdan bulunması şarttır." Yedi kollu şamdan, aynı zamanda, 1948'de kurulan İsrail'in devlet amblemidir. 
     



 GÜNCEL 

























</TEXT>
</DOC>
