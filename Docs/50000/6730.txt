<DOC>
<DOCNO> 6730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sonspo10.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Sorumlu aranıyorsa benim" 
</HEADLINE>
<TEXT>

     Beşiktaş Kulübü Başkanı Serdar Bilgili, alınan kötü sonuçlara rağmen, kendisi ve yönetim kurulunun teknik kadro ile futbolcuların sonuna kadar arkasında olduğunu söyledi. 
     Bilgili, futbol şubesi sorumlusu Yıldırım Demirören ve futbol şubesi basın sözcüsü Mete Düren ile birlikte Akaretler'deki kulüp binasında düzenlediği basın toplantısında, Beşiktaş'ın Türkiye Kupası ve dün de Çaykur Rizespor karşısında aldığı kötü sonuçların camiayı olduğu gibi, kendilerini de üzdüğünü ifade etti. 
     Beşiktaş'ın şu an yaşadığı büyük değişimin, son dönemdeki sancılara neden olduğunu belirten Bilgili, ''Sorumlu aranıyorsa, bu ben ve yönetim kurulu arkadaşlarımdır. Biz yapılan tüm eleştirileri açık yüreklilikle dinliyoruz ve bunlardan gereken dersi alıyoruz'' diye konuştu. 
     Bilgili, bugünlerin Beşiktaş camiası için kenetlenme günü olduğunu, başarının istikrarla geleceğini dile getirerek, ''Biz kötü günde dağılacak bir caima değiliz. Şampiyonluk şansımız hala sürüyor. Önümüzdeki 3-4 maçı kayıpsız atlatırsak, yine şampiyonluğun en büyük adayı biz oluruz'' şeklinde konuştu. 
     Serdar Bilgili, herşeye rağmen kendisi ve yönetim kurulunun teknik kadro ile futbolcuların sonuna kadar arkasında olduklarını kaydetti. Beşiktaş'ı şampiyonluğa taşıyacak kadronun yine ellerindeki kadro olduğunu ifade eden Bilgili, ''Bizim futbolculara ve teknik kadroya güvenimiz devam ediyor. Sonuna kadar onların arkasındayız'' dedi. 
     Bilgili, Pascal Nouma ile ilgili sorulan bir soruya ise şöyle cevap vredi 
     ''Nouma bizim için çok önemli bir futbolcu. Yaptığı hatalar sonucu ceza yönetmeliğimizi harfiyen uyguluyoruz. Fransa dönüşünde de bu futbolcumuzla, futbol komitemiz karşılıklı görüşecek.'' 
     
     
     



</TEXT>
</DOC>
