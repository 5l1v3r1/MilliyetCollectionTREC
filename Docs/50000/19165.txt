<DOC>
<DOCNO> 19165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko01.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş New York'ta açıkladı "Telekom'un yüzde 99'u özelleştirilecek" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, New York'taki Plaza otelde düzenlenen yemekli toplantıda yaptığı konuşmada, New York finans çevrelerine önemli mesajlar verdi. 
     Devlet Bakanı Derviş, American-Turkish Association ATS , Merril Lynch finans kuruluşu ve Dış Politika Enstitüsü'nün ortaklaşa düzenlediği yemekte yaptığı konuşmada, ''Türkiye'nin, 1990'lardaki kronik enflasyon dönemine yeniden dönmesinin artık söz konusu olmadığını'' bildirdi. 
     Gelecek 2-3 ayın çok zor geçeceğini belirten Derviş, ''ancak halk, hükümetin yolsuzlukla mücadele ettiğini görürse bu programı destekler'' dedi. 
     Bakan Derviş konuşmasına, ''hazırladıkları programın 2 ayağı bulunduğunu, bunlardan birinin güçlü vergi politikası, diğerinin ise kalkınma hızının arttırılması olduğunu'' kaydederek başladı. ''IMF ve Dünya Bankası, programda belirttiğimiz hedeflere ulaşacağımıza inanıyor'' diyen Derviş, ''2001 bütçesinde, 2000 bütçesine oranla artış değil tersine yüzde 9 oranında kesinti bulunduğunu ve kesintilerin üçte ikisinin harcama kalemlerinde olacağını'' açıkladı. 
     
     '2-3 ay çok zor geçecek' 
     ''Vergi kayıplarını önlemenin, hedefleri arasında yer aldığını'' vurgulayan Bakan Derviş, sosyal politikalara da değindi. ''Ekonomik durgunluk, işsizlik, aylık yüzde 10'u bulan enflasyon ve gerçek ücretlerde meydana gelen aşınma nedeniyle gelecek 2-3 ayın çok zor geçeceğini'' belirten Kemal Derviş, ''ancak halk, hükümetin yolsuzlukla mücadele ettiğini görürse bu programı destekler'' diye konuştu. 
     Derviş, ''hazırladıkları programın halktan yüzde 60-65 oranında destek alacağına inandığını'' da sözlerine ekledi. Kemal Derviş, ''bu nedenlerden ötürü programı çok çabuk uygulama alanına koymak zorundayız'' diye konuştu. 
     
     'Alınanlar bağış değil kredi' 
     ''Türkiye'nin uluslararası finans kuruluşlarından sağladığı paranın bağış değil, kredi olduğuna'' işaret eden Bakan Derviş, ''bunların 3-5 yıl içinde geri ödenmesi gerekeceğini, yine de piyasa faizinin altında bir faizle temin edilen paranın kendilerine reform yapma imkanı vereceğine'' dikkat çekti. 
     
     'Türk telekom'un yüzde 99'u özelleştirilecek' 
     Konuşmasında tüm eski hükümetlerin, bankacılık sektörünün yüzde 40'ını oluşturan devlet bankalarını kullandıklarını ifade eden Kemal Derviş, çıkarılan yasayla Ziraat Bankası'nın önümüzdeki yıllarda özelleştirme açısından çok cazip hale geleceğini sabaha karşı saat 3'te geçen Merkez Bankası yasasının ise, hükümetin enflasyonla mücadele kararlılığını gösterdiğini söyledi. 
     Derviş, ''Türk Telekom'un yüzde 99'unun özelleştirileceğini'' de New York'ta açıkladı. 
     ''Türkiye'nin hakettiği doğrudan yabancı yatırım sermayesini çekmeye kararlıyız'' diyen Derviş, ''döviz kuru nedeniyle Türkiye'nin bugün büyük rekabet gücüne sahip olduğunu, özellikle turizm sektöründe patlama beklediklerini'' kaydetti. Bakan, ''Türk turizm sektörünün gelecek on yıllık dönemde, yılda yüzde 15-20 oranında büyüme şansına sahip olduğunu'' da sözlerine ekledi. 
     
     'Analaşma internetten yayımlanacak" 
     ''Türkiye'nin gelecek 10 yıllık dönemde, yılda yüzde 7'lik kalkınma hızına erişebileceğini'' kaydeden Derviş, ''IMF ile yapılacak anlaşmanın hiçbir gizli saklı yanı bulunmayacağını, anlaşma mektubunu internette yayınlayacaklarını, böylece herkesin anlaşma koşullarını açıkça görüp okuyabileceğini'' sözlerine ekledi. 






</TEXT>
</DOC>
