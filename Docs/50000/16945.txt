<DOC>
<DOCNO> 16945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/ekonomi/eko02.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’e bağımsızlık golü 
</HEADLINE>
<TEXT>

Hiçbir makam ve mercinin Merkez Bankası’na talimat veremeyeceği’ hükmü tasarıdan çıkarıldı 
     ANKARA Milliyet 

     Devlet Bakanı Kemal Derviş dün Plan ve Bütçe Komisyonu’nda Merkez Bankası Kanunu’nda değişiklik tasarısının görüşmesine katılarak ilk komisyon deneyimini kazandı. Komisyonda tasarıdaki tam bağımsızlık cümlesi çıkarılırken, bankanın para politikasını hükümetle birlikte belirlemesine yönelik değişiklik yapıldı. Komisyonda, "hiçbir makam ve merci Merkez Bankası’na talimat veremez" tümcesi tartışmalara neden oldu. 
     
     Serdengeçti Ama bu AB’de var 
     Merkez Bankası Başkanı Süreyya Serdengeçti, tümcenin, AB Merkez Bankası Yasası’nda olduğu için tasarıya konulduğunu söyledi. FP’li Sait Açba ve Zeki Ergezen tümcenin çıkarılması için önerge verdi. Komisyon Başkanı Metin Şahin’in görüş istemesi üzerine Bakan Derviş, çerçeve düzenlemede Merkez Bankası’nın bağımsız olduğunun yer aldığını, bunun yeterli olduğunu ifade etti. "Banka bu kanun ile kendisine verilen görev ve yetkileri kendi sorumluluğu altında bağımsız olarak yerine getirir ve kullanır" hükmünün devamı olan "hiç bir makam ve merci bankaya talimat veremez" tümcesi oy birliği ile tasarıdan çıkarıldı. 
     İktidar partisine mensup komisyon üyelerinin verdiği önerge ile "Banka para politikası stratejisi çerçevesinde hükümetle birlikte enflasyon hedefini belirler" diyen fıkra, "Banka, hükümetle enflasyon hedefini ve bununla uyumlu olarak para politikasını kendi belirler" biçiminde değiştirildi. Birinci maddede yapılan değişiklikle de, bankanın hükümetle ilişkisini, sadece doğrudan başbakan aracılığı ile değil, başbakanın görevlendireceği bir bakan aracılığıyla yürütülmesine de olanak sağlandı. 
     
     İktidar vekilleri bile karşı 
     Görüşmeler sırasında komisyon üyelerinden DSP Sakarya Milletvekili Ramis Savaş, "Bu tasarıyı hazırlayan Merkez Bankası yetkilileri kendilerini yasama ve yürütmenin üzerinde bir güç olarak mı görmektedir Dördüncü kuvvet olmaya göz dikmiş bir Merkez Bankası yaratmanın önüne geçmeliyiz" diye çıkıştı. 
     DSP’li Masum Türker "Merkez Bankası fiyat istikrarını sağlayacak diyerek kuruluş amacından uzaklaştırılacak" derken, ANAP’lı Nesrin Nas da Merkez Bankası’nın yüzde 51’i Hazine’deyken bağımsızlığının sağlanamayacağını savundu. Nas, bankanın denetiminin bağımsız denetim kurumlarına verilmesine karşı çıktı. 
     
     Tasarı komisyondan geçti 
     Tasarı görüşmelerin ardından kabul edildi. Tasarıda yapılan değişikliklerle, bankanın, Başbakan’ın yanı sıra Plan Bütçe Komisyonu’na yılda iki kez faaliyetlerine ilişkin bilgi verme zorunluluğu getirildi. Tasarıya eklenen geçici maddeyle, Hazine’nin Merkez Bankası’ndaki avans hesabını kapatması ve kamu bankalarının gecelik borçlanma piyasasından çekilmesi için yapılan operasyon için altı ay süre verildi. 
     


 EKONOMİ 



















</TEXT>
</DOC>
