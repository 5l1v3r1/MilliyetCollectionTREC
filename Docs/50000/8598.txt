<DOC>
<DOCNO> 8598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/sontur07.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilik yaşında kaos doğdu 
</HEADLINE>
<TEXT>

     Sosyal Güvenlik Yasası'nın emeklilik yaşında kademeli geçişle ilgili maddesinin Anayasa Mahkemesi tarafından iptali, belirsizliğe yol açtı. Verilen altı aylık sürede yeni bir düzenleme yapılmazsa Yasa çıkmadan önce sigortalı olanların hangi yaş kriterine göre emekli olabileceği konusunda kaos yaşanacak. 
     8 Eylül 1999'da yürürlüğe giren Sosyal Güvenlik Yasası, yayımı tarihinden sonra ilk kez sigortalı olacakların kadınsa 58, erkekse 60 yaşında emekli olabileceği hükmünü getirirken, mevcut sigortalılar için de kademeli bir geçiş öngörmüştü. Buna göre mevcut sigortalılar için öngörülen emeklilik yaşı, sigortalılık süresi ve ödediği prim gün sayısıyla ters orantılı olarak azalan bir skala oluşturuyordu. 
     Anayasa Mahkemesi, yeni sigortalılar için öngörülen 58-60 yaş koşuluna dokunmazken, yasanın eski sigortalılar için kademeli geçiş öngören geçici maddesini iptal etti. Böylece, yeni yasa çıkmadan önce sigortalı olanların tabi olacağı emeklilik yaşı kriteri konusunda yasal bir boşluk oluştu. Çalışma ve Sosyal Güvenlik Bakanı Yaşar Okuyan, sosyal güvenlik uzmanları ve işçi-memur kuruluşlarının aksine, iptal kararıyla oluşan durumu, "Tüm sigortalıların 58-60 yaş koşuluna tabi olması" biçiminde yorumladı. Yüksek Mahkeme'nin kararı Resmi Gazete'de yayımlandıktan sonra 6 ay sonra yürürlüğe girecek. 
     Bu sürede hükümetin iptal edilen kademeli geçiş maddesi ile oluşan boşluğu doldurmak için yeni yasal düzenleme yapması gerekiyor. Ancak, hükümetin bu düzenlemeyi yapmaması durumunda asıl koaos ortaya çıkacak. 




</TEXT>
</DOC>
