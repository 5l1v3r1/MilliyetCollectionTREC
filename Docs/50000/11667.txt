<DOC>
<DOCNO> 11667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sondun16.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta ölen işçinin köyünde yas 
</HEADLINE>
<TEXT>

     Kaçırılan Rus yolcu uçağında operasyon sonucu ölen Ordulu inşaat işçisi Gürsel Kambal'ın köyünde ağıtlar yakılıyor. 
     Rusya'ya bir inşaat firması kanalıyla işçi olarak giderken, hava korsanlarının kaçırdığı Rus uçağında bulunan Gürsel Kambal 27 adlı gencin, Suudi Arabistan güvenlik güçlerince yapılan operasyonda ölmesi, Ordu'nun Akkuş İlçesi Akpınar Köyü'nü yasa boğdu. 
     Genç işçinin 5 aylık hamile ve 3 yaşında bir çocuk annesi olan 20 yaşındaki eşi Güldenur, olayı TV'lerden öğrendikten sonra fenalık geçirdi. Genç kadın, sağlık görevlileri tarafından kontrol altında tutulurken, ölen işçinin annesi 45 yaşındaki Hacer Kambal, ''Bu acıya yürek dayanır mı '' diyerek gözyaşı döktü. Çocuğunu kaybetmenin acısını, gelini ve öteki çocuklarıyla paylaşan genç anne, 7 yıl önce de eşini kaybettiğini anlatarak, ''Kader bu. Oğlumun cenazesini bekliyoruz. İnanmak içimden gelmiyor. Acımız büyük'' dedi. 
     Bu arada, bir inşaat şirketinin Akpınar Köyü'nden Gürsel Kambal ile beraber 15 işçiyi Rusya'ya götürdüğü anlaşıldı. Öteki işçilerin aileleri de, Gürsel Kambal'ın evinde toplanırken, eş ve çocuklarından haber alamamanın endişesini taşıdıklarını söylediler. Yetkililerden bilgi alamamaktan yakınan işçi yakınları, olayı TV haberlerinden öğrenmeye çalıştıklarını kaydettiler. 




</TEXT>
</DOC>
