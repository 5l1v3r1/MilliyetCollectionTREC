<DOC>
<DOCNO> 3709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun15.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da aşırı soğuklarda yapılan elektrik kesintileri halkı sokağa döktü 
</HEADLINE>
<TEXT>

     Rusya'nın uzak doğusundaki Primorie bölgesinde soğuk hava dalgası etkili olmaya devam ederken, elektrikli ısıtma cihazlarının yol açtığı yangınlarda 6 kişi, yiyecek bulamayan sokak köpeklerin saldırıları sonucunda da 2 kişi öldü. 
     İtfaiye yetkilileri, merkezi ısıtma sistemindeki kesintiler nedeniyle bölge halkının elektrikli ve el yapımı sobaları kullandıklarını, bunun sonucu olarak da son 24 saatte çıkan yangınlarda 6 kişinin öldüğünü bildirdi. 
     Yetkililer, olağanüstü hal ilan edilen Primorie bölgesindeki birçok yerleşim yerinde, 20 bin kişinin aşırı soğuklara karşın, ısıtılmayan evlerde oturduğunu belirtti. 
     Hava sıcaklıklarının sıfırın altında 25 dolayında seyrettiği bölgede, evlerin içindeki sıcaklığın sıfırın altına düşmesi nedeniyle su borularının donduğu, bu evlerde yaşayanların karları eriterek su ihtiyacını karşıladığı kaydedildi. 
     Yetkililer ayrıca, beş günde içinde, açlıktan saldırganlaşan başıboş köpeklerin, 8 yaşında bir çocuğu ve 63 yaşında evsiz bir kadını parçalayarak öldürdüklerini bildirdi. 
     Bu arada, aşırı soğukların vurduğu Rusya'nın uzakdoğusunda, enerji sıkıntısını protesto eden yüzlerce kişi demiryolu hattını kapatmaya çalıştı. 
     Ülkenin, sıcaklığın sıfırın altında 40 dereceye kadar düştüğü uzak doğusunda, liman kenti Vladivostok da dahil olmak üzere pek çok yerde saatlerce uygulanan elektrik kesintisini protesto eden kişilere polis müdahale etti. 
     Her türlü enerji kaynağı kesik olan, Vladivostok'un 50 kilometre uzağındaki Razdolnoe köyü sakinleri, Trans-Sibirya demiryolunu kapatma girişiminde bulunurken, polisin engellemesiyle karşılaştı. Bölgedeki bazı köy ve kasabalarda, günde 16 saate varan elektrik kesintisi uygulanıyor. Vladivostok'ta da enerji krizi yüzünden geçen hafta protesto gösterileri düzenlenmişti. 




</TEXT>
</DOC>
