<DOC>
<DOCNO> 39981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sondun06.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de şap hastalığına karşı askerden yardım istendi 
</HEADLINE>
<TEXT>

     İngiltere'de ilkbahar ayları boyunca etkin olan ve milyonlarca hayvanın itlafına yol açan şap virüsünün Northumberland bölgesinde yeniden görülmesi üzerine, askeri birliklerden itlaf ve ilaçlama çalışmaları konusunda yardım istendiği açıklandı. 
     Bölgede Perşembe günü tespit edilen ilk vakanın ardından, Northumberland'da görülen şap vakası sayısının 16'ya yükseldiği, dün itibariyle bu vakalara 3 yeni vakanın daha eklendiği belirtildi. Çiftçiler Birliği, Allendale Vadisi'ni kapsayan ve ''mavi bölge'' adı verilen önlem bölgesinin dışına da taşması ihtimali ortaya çıkan şap salgınının mutlaka durdurulabilmesi için askeri birliklerden yardım istendiğine işaret ederken, salgının yeniden süratlenmesi ihtimaline karşı üzerlerine düşeni yapacaklarını kaydetti. Bu arada, çevre, beslenme, besin ve tarım bakanlıkları adına koordinasyonu sağlayan kurulun sözcülüğü tarafından yapılan açıklamada da, bugün bölgede hayvan itlafı ve dezenfekte çalışmalarında kullanılmak üzere 25 kişilik bir askeri birliğin göreve başlayacağı belirtildi. 
     Komşu bölgelerden yeni itlaf ekiplerinin göreve çağrıldığını da bildiren sözcü, hastalık tespit edilen hayvanların 24 saat içinde itlaf edilmesi ve 48 saat içinde de gömülme ya da yakılma yoluyla doğal ortamdan uzaklaştırılmalarına çalışıldığını kaydetti. Sözcü, Pazartesi gününden itibaren bölgede görev yapacak asker sayısının 100'ü aşacağını bildirdi. 







</TEXT>
</DOC>
