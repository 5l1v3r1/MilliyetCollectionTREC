<DOC>
<DOCNO> 32259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/spor/spo05.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
Yeni Sultan FATİH 
Yıllarca Osmanlılar ile iç içe olan Mallorca, G.Saray’dan transfer ettiği Fatih Akyel’e hemen ısındı, sevgiyle karşıladı 
     MEHMET ÇİFTÇİ - MALLORCA 

     Başkan umutlu 
     TARİHTE Osmanlı egemenliğini yaşayan Mallorca Adası, yeni Fatih’ini bağrına bastı. Milli futbolcumuz Fatih Akyel’in adaya gelişine en çok sevinen ise kulübün Osmanlı kökenli basın sözcüsü Joan Frontera Mayol oldu. Fatih’e sahip çıkacaklarını ve yabancılık çekmemesi için ellerinden geleni yapacaklarını söyleyen Mayol’un sözlerine, başkan Alemany de katılıyor. Alemany, Fatih’ten çok umutlu. Öyle ki, daha şimdiden kendisine 20 milyon dolarlık bonservis bedeli belirlemiş bile. 
     
     Boğaz’ın incisi 
     İSPANYOL basını ise Fatih’e, "Boğaz’ın incisi" benzetmesi yaparken, "Biraz çekingen ve utangaç. Ama sempatik olduğu kesin. İspanya’da çok iş yapar" yorumunu getirdi. İmza sonrası ilk röportajını, sezon boyu kendisine tahsis edilen yatta MİLLİYET’e veren Fatih, "İspanya’ya kalıcı olmaya geldim. Galatasaray’ın transferimden para alamamasına gerçekten üzüldüm. Çünkü formasını yıllarca gururla taşıdığım kulübüme borcum var. Sevenlerim dualarını esirgemesin" diye konuştu. 
     
     Başarılı olacağım’ 
     MALLORCA’nın İspanya liginin en genç ve koşan takımı olduğunu da vurgulayan Fatih Akyel, "Bu sene Şampiyonlar Ligi’nde başarı kazanacağımıza eminim. Benim de Avrupa kupalarında belli bir tecrübem var. Yararlı olacağıma inanıyorum. Mallorca patlamaya hazır bir bomba gibi. Büyük bir çıkış yaparsak kimse şaşırmasın" ifadelerini kullandı. Mallorca’dan sonra daha büyük bir takıma gitme hayalini gizlemeyen Fatih, "İlk önce Mallorca’da kendimi kanıtlayacağım. Zaten gerisi kendiliğinden gelir" dedi. 
     



 SPOR 
























</TEXT>
</DOC>
