<DOC>
<DOCNO> 45231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun14.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Türkiye, anayasal reformlarla AB üyeliği sürecini kısalttı" 
</HEADLINE>
<TEXT>

     Almanya'da yayımlanan Rhein-Zeitung adlı yerel gazete, Türkiye'nin anayasal reformlarla Avrupa Birliği'ne AB üyelik sürecini büyük ölçüde kısalttığını yazdı. 
     TBMM'de kabul edilen anayasa değişiklikleriyle ilgili olarak Dietmar Brück imzasıyla yayımlanan yorumda, ''AB bugüne kadar, Türkiye'nin 'üyelik olgunluğuna' erişebilmesi için onlarca yılın geçmesi gerektiğine inandığından cömert teklifler getirmişti. Ancak, yaptığı reformlarla Türkiye, diğer AB adayı ülkelerle arasında olan farkı büyük ölçüde kapattı'' görüşüne yer verildi. 
     Türkiye'de yapılan reformların ''tümüyle tatmin edici olmadığı'' belirtilen yorumda, bunun başlıca nedeninin ise, Türk hükümet yetkililerinin, AB'nin Türkiye'yi tam üye olarak kabul edeceği konusunda şüphe duymaları olduğu savunuldu. 
     Yorumda, AB'nin, nüfusunun çok büyük bir bölümünü Müslümanların oluşturduğu bir ülkeyi, Polonya ya da Slovakya gibi kolayca üye olarak kabul etmeye hazır olup olmadığı şeklindeki tartışmaların henüz sona ermediği kaydedildi. Yorumda, ''Avrupa hükümetleri, şimdi Türkiye'nin üyeliği konusunda ne yapmaları gerektiğini düşünmek zorundalar. Ya İslam dünyasını dışlayacaklar ya da Ankara bir tarihte AB üyesi olarak Doğu'ya siyasi ve kültürel bir köprü oluşturacak. Türkiye bir dahaki sefere Avrupa evinin kapısını çaldığında haklı olarak açık bir cevap talep edecek'' denildi. 
     






</TEXT>
</DOC>
