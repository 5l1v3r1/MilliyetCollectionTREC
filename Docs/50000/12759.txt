<DOC>
<DOCNO> 12759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur10.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp'in sözlerine ANAP'tan tepki 
</HEADLINE>
<TEXT>

     Partiye gelişi sırasında gazetecilerin sorularını yanıtlayan Başbakan Yılmaz, Tarım ve Köyişleri Bakanı Hüsnü Yusuf Gökalp'in bugün bir gazetede ANAP'a ilişkin sözlerinin hatırlatılması üzerine, ''Aramızda konuşuruz, hallederiz'' dedi. 
     Yılmaz, Tarım Bakanı Gökalp'in sözlerine ilişkin Gökalp ile görüşüp görüşmeyeceği sorusuna ise ''Ortaklarımızla bunları basın aracılığı ile konuşmayız. Onu söylüyorum'' dedi. 
     ANAP yetkilileri ise Tarım Bakanı Gökalp'in açıklamalarına ilişkin gazetecilerin sorularını şöyle yanıtladılar 
     ANAP Grup Başkanvekili Beyhan Aslan, Gökalp'in sözlerinin koalisyon adabına uygun olmadığını belirterek, ''Eğer gerçekse yaptığı büyük densizlik. Devlet adamına yakışmayacak sözler'' dedi. Çağdışı suçlamalar ile uğraşmanın bir anlamı olmadığını kaydeden ANAP Genel Başkan Yardımcısı Işın Çelebi, ''Ben de MIR'ın düşüşünü soracaksınız zannettim. Bu dünyada bir başka teknoloji konuşuluyor. Biz hala 19. yüzyılın suçlamalarıyla uğraşmayalım'' yanıtını verdi. 
     ANAP Genel Başkan Yardımcısı Ersin Taranoğlu, ''İddiasını ispat etmeyen namerttir'' diye konuşarak, Türk siyasetinin böylelerini çok gördüğünü söyledi. 
     ANAP Genel Sekreteri Abdülkadir Baş ise iddiaların son derece asılsız ve çirkin olduğunu belirterek, ''Öyle zannediyorum bugün Başkanlık Divanı'nda değerlendirilir ve bir açıklama yaparız'' karşılığını verdi. 




</TEXT>
</DOC>
