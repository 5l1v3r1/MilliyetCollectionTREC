<DOC>
<DOCNO> 18708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/ekonomi/aeko.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Derviş’le destek turuna çıkacak 
</HEADLINE>
<TEXT>

Washington’daki resmi kurumlardan sağlanan kredinin ardından, artık özel kaynaklardan sağlanacak destek için G - 7 ülkelerine gidecek olan Kemal Derviş’e IMF de eşlik edecek 
     YASEMİN ÇONGAR Washington 

     Türkiye’nin IMF ve Dünya Bankası kaynaklarından 10 milyar dolar krediyi garantilemesinin ardından, Devlet Bakanı Kemal Derviş ve ekonomi bürokratlarının çabası, bu finansman desteğinin "özel kaynaklarla" pekiştirilmesine yöneliyor. 
     
     Teşvik edin’ 
     Derviş, son iki gündür Washington’da ABD, İngiltere, İtalya, Almanya, Japonya ve Fransa’nın hazine - maliye bakanlarıyla görüşmelerinde, "Türkiye’ye yatırımı teşvik edin" mesajı verirken, sanayileşmiş yedi ülkenin G - 7 temsilcilerinden de bu yönde olumlu sinyaller alındı. Derviş, G - 7 ülkelerine yapacağı ziyarette IMF’nin ekiple beraber olacağını söyledi 
     ABD, Almanya, İngiltere, Japonya, Kanada, Fransa ve İtalya’dan oluşan G - 7 ülkelerinin maliye bakanları önceki gün yaptıkları toplantının ardından yayımladıkları ortak açıklamada, Türkiye’ye de yer verdiler. G - 7 açıklamasında, "Türkiye’nin IMF ile anlaşmasına temel oluşturan güçlü ekonomik reform programını memnuniyetle karşılıyoruz. Bu program, uluslararası topluluğun kamu ve özel sektörlerinin desteğini bundan sonra da devam edecek şekilde almayı hak etmiştir" denildi. 
     Türk bürokratları, G - 7 açıklamasındaki bu "özel sektör" vurgusunun önemine dikkat çekerken, birçok Batılı başkentin de kendi yatırımcıları ve bankalarına yönelik olarak, "Türkiye’nin programına güveniyoruz" mesajı vermeye hazırlandığını kaydettiler. 
     
     Yarın New York’ta 
     Derviş, yarın New York’ta yatırım ve banka çevreleriyle bir araya gelerek, programı anlatacak. Daha sonra da, IMF yetkililerinin de katılımıyla Avrupa başkentlerinde benzer bir destek turuna çıkacak. Bu turlarda, G - 7 ülkelerinde hedef özel sektör olacak. 
     Öte yandan, G - 7 açıklamasında Ankara’ya da "uyarı" mesajı gönderilerek, "Türkiye’nin bu programda dile getirilen bütün önlemleri sıkı şekilde uygulamasını bekliyoruz" denildi. 
     
G - 7 Türkiye’ye yatırım yapın      Gelişmiş yedi ülkenin ekonomi bakanları önceki gün Washington’da bir araya gelerek dünya ekonomisinin içinde bulunduğu krizi değerlendirdiler. Japonya, Türkiye ve Asya’nın da mercek altına alındığı toplantıda bakanlar IMF ve Dünya Bankası’nın programı onayladığını belirttiler.Türkiye’nin önüne koyduğu hedeflerin tüm olumsuz koşullara rağmen gerçekçi olduğunu söyleyen bakanlar, programın sıkı bir şekilde uygulanmasını istediler. Ayrıca G - 7’deki bakanlar özel finans şirketlerine de Türkiye’ye yardım çağrısında bulundular 
     Bakanlar, Japonya’da başbakan koltuğuna yeni oturan Juniçiro Koizumi’ye ve ekonomi programına da bir şans tanıyacakları açıklaması yaptılar. 
     
     



 EKONOMİ 


















</TEXT>
</DOC>
