<DOC>
<DOCNO> 40774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/yazar/zbirand.html </URL>
<DATE> 2001/09/06/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
MHP, medya ile neden kavga ediyor 
</HEADLINE>
<TEXT>

     Türkiye, yavaş olsa dahi değişiyor. 
     Yeni bir sistem işlemeye başlıyor. 
     Özellikle yolsuzluk söz konusu olduğunda, medya büyük duyarlılık gösteriyor. Geçmiş yıllarda "Ben verdim, size ne " diyen başbakanlar görmüş olan toplum, artık farklı davranıyor. Hem sesini yükseltiyor, hem de hesap soruyor. 
     Politikacıya etik nedir, nasıl davranılmalı, temiz politika nasıl yapılmalıdır gibi temel kurallar dayatılıyor. 
     Bu yeni yaklaşım da, medya tarafından yansıtılıyor. 
     Koray Aydın konuşurken çok gergindi. 
     Kızgındı ve üzgündü. 
     Medyayı suçladı. Ortada hiçbir şey yokken medyanın yargısız infazda bulunduğunu söyledi. 
     İnsaf. 
     Hele "En küçük menfaat uğruna kalemler satılıyor" suçlaması hiç yakışmadı. 
     Koray Aydın’ın istifasını istiyen kalemlere bakarsanız, bunlardan hiçbirinin "menfaat uğruna" yazı yazacak insanlar olmadıklarını görürsünüz. 
     Bir de "MHP’ye yönelik tarihi kinlerini kustular" nitelemesi vardı ki, bu iddia da tutmuyor. Zira aklı başında hiçbir yazar MHP’ye tarihi kin sürdürmez. MHP’nin siyaset yelpazesindeki yeri çok önemlidir. Bu partiyi yıpratmaya çalışmak, siyasi yapıyı yıpratmakla eş değerdedir. 
     
MHP’liler çok kızgın, ancak...      MHP’liler ateş püskürüyorlar. 
     Türk demokrasisinin medyanın vesayeti altında olduğuna inanıyorlar. 
     Oysa unuttukları bir nokta var. 
     ANAP’ın Enerji Bakanı Cumhur Ersümer’in istifasında da, yine bugün MHP’liler tarafından suçlanan medya başrolü oynamıştı. Mesut Yılmaz medyadan şikayet etmişti. 
     Menfaat uğruna yazı yazan gazetecileri veya akçalı işlerinden dolayı diğer yolsuzlukların üstünü örten grupların kimler olduğunu bulmak çok kolay. 
     Bu suçlamaları yapanlar, açıklasınlar. 
     Yazarların adlarını ve "güç odağı" diye niteledikleri grupların çıkar ilişkilerini ortaya koysunlar. 
     Koray Aydın doğru bir hareket yaptı, ancak aynı zamanda da büyük hata etti. Gereksiz şekilde bir savaş ilanında bulundu. 
     Medya, bu tip suçlamalara alışkındır. 
     Bugün MHP, yarın DYP, öbür gün ANAP’tan aynı suçlamalar gelecektir. 
     Kamuoyunu dinlediğiniz taktirde ise, kimin doğruyu yaptığı, kimin güdümlü hareket ettiği daha iyi anlaşılır. 
     Ortada bir gerçek vardır. 
     Artık, eski alışkanlıklarla hareket etme dönemi kapanmıştır. Artık, devlet nimetelerinden yararlanmaya dayalı politika bitmiştir. Artık, başkalarını suçlayarak sorumluluktan kurtulmak imkansızdır. 
     MHP, "güç odakları" diye nitelediği medya gruplarıyla ve de "Menfaat karşılığı yazı yazıyorlar" dediği yazarlarla uğraşmak yerine, ilkelerini yeniden saptamalıdır. Etik değerlere daha fazla duyarlılık göstermelidir. Diğer partilere bu şekilde örnek olmalıdır. 
     Koray Aydın, Bayındırlık Bakanı olarak kişisel yolsuzluğa katılmamış olsa dahi, ticaret yapan şirketinden uzaklaşmayarak etik bir suç işlemiştir. 
     Önemli olan, olayın diğer bakanlara örnek teşkil etmesidir. Türk siyasetinde yerleşmeye başlayan yeni sistemin yaygınlaşmasıdır. 
     Kan davası gütmek yerine, ilkeler üzerinden politika yapma dönemi başlamıştır. Eskiyi bırakıp, yeniye yönelme zamanıdır. 
     Zoru başarmak uzun vadede çok daha önemlidir. 
     
     







Yoksullara yardım nerede 


Yeni umut BCH 


Karar Bahçeli'nin 


Madımak’ın siyah gölgesi Sivas’ta 


1 milyon kaçak işçinin 3.5 milyar doları... 


Doların nuru, TL'nin onuru 


Üniversitelinin sorunu yurt 


Bu rapordan ne çıkar 


Samimiyet... 


Yener Yermez'in, Cengiz Uçak olarak yolculuğu 


Koray Aydın'ın gidişi 


Kara Elmas Tıp Fakültesi'nden SSK'ya çağrı 


İdare mahkemesine başvuracaksınız 


"Pump priming" tulumbaya can suyu 


Uzun ince bir yol’ meğer Sivas’mış 


</TEXT>
</DOC>
