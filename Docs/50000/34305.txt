<DOC>
<DOCNO> 34305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko10.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Gerektiğinde kura müdahale olabilmesini istedik" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, dalgalı kurun aslında bu programın, yani rezervleri çok yüksek olmayan bir ekonominin supabı olduğunu belirterek, ''Bu konuda özel sektörün herhangi bir tereddütü yok. Ancak Merkez Bankası'nın çok anormal hareketler görüldüğünde buna müdahale edebilmesi için elinin serbest bırakılması yönünde bizim sözlerimiz oldu'' dedi. 
     IMF Birinci Başkan Yardımcısı Stanley Fischer ve ekonomiden sorumlu Devlet Bakanı Kemal Derviş, Çırağan Sarayı'nda reel sektörün önde gelen temsilcileriyle 2 saati aşkın bir görüşme yaptı. 
     Muharrem Kayhan, basına kapalı gerçekleştirilen görüşmenin ardından yaptığı açıklamada, gerekli kanun çalışmalarının örnek gösterilebilecek bir hızla tamamlanmasının programın başarılması için çok önemli olduğunu vurguladı ve bunların yerine getirildiğini Fischer'in teyid ettiğini söyledi. 
     Kayhan, görüşme sırasında özel sektörün sıkıntlarının gündeme getirildiğini belirterek, şunları kaydetti. 
     ''Türkiye ekonomisinin büyümeye geçmesi lazım. İstihdam kayıplarının önlenmesi lazım. Bununla ilgili, programla ilgili şu anda yapılabilecek çok şeyin yapıldığını, şu andaki bir güven krizinin bir an önce aşılması gerektiği katılımcılar tarafından da herkes tarafından da dile getirildi. Bu programın başarısına biz ne kadar güvenirsek, o kadar çabuk tesirlerini göreceğimiz vurgulandı.'' 
     Bir gazetecinin ''Buradaki güven bunalımı nedir '' şeklindeki sorusu üzerine Kayhan, siyasetçilerin söz konusu olmadığını belirterek, ''Bu programın başarısına Türk insanının da inanması gerektiğidir. Hazine'nin borçlanmasıyla ilgili Türk insanının bugün gayet yüksek olan reel faizin getirilerine iltifat etmesinin şu anda şart olduğu, Türk Lirası'na iltifatın sağlanmasıdır'' diye konuştu. 
     
     Dalgalı kur 
     Muharrem Kayhan, dalgalı kur ile ilgili bir soru üzerine, şunları söyledi 
     ''Dalgalı kur aslında bu programın, yani rezervleri çok yüksek olmayan bir ekonominin supabıdır. Bu konuda özel sektörün herhangi birtereddütü yok. Ancak Merkez Bankası'nın çok anormal hareketler görüldüğünde buna müdahale edebilmesi için elinin serbest bırakılması yönünde bizim sözlerimiz oldu. Kendileri de bu konuları zaten Sayın Derviş ve yardımcılarıyla beraber değerlendirdiklerini söylediler.'' 
     
     Özilhan... 
     TÜSİAD Yönetim Kurulu Başkanı Tuncay Özilhan da açıklamasında TÜSİAD'ın gerek IMF, gerekse Ankara ile olan ilişkilerinde böyle bir diyalog kurma ihtiyacı içinde olduğunu belirterek, bu açıdan Fischer'in Türkiye'ye gelmesini bir fırsat olarak değerledirdiklerini söyledi. 
     Görüşmede reel sektörün, mali sektörün bir takım sıkıntılarının yanı sıra dalgalı kur ile ilgili tartışmaların da gündeme geldiğini kaydeden Özilhan, ''Bunlarn da gerek Fischer, gerekse Kemal Derviş tarafından bir tartışma ortamında görüş alışverişende bulunuldu'' dedi. 
     Tuncay Özilhan, şöyle devam etti. 
     ''Şu mesajları aldık. Esasında son 2 ayda hükümetin ve Meclis'in yoğun bir tempo içinde çalışarak programın yapısal reformlarla ilgili kanunların Meclis'ten geçtiğini, uygulanabilir hale geldiğini, esasında bir koalisyon ortamı olduğu için de bir takım tartışmaların olmasının doğal olduğunu ama neticede bunların geçmiş olduğundan çok mutlu memnun olduklarını ve bundan sonraki aşamada da yine bir takım kanunlar çıkacağını ve bu kanunların çıkmasıyla birlikte de programın altyapısının oluşmuş olacağını söylediler. 
     Ayrıca uluslararası mali çevrelerin Türkiye'ye olan desteğinin ve ilgisinin devam ettiğini ve devam edeceğini söylediler.'' 
     Fischer'in Başbakan ve başbakan yardımcılarıyla dün yaptığı toplantının çok faydalı olduğunu ve 3 parti liderinin de programın arkasında olduklarını kendisine ilettiklerini aktaran Özilhan, bundan da çok memnun olduğunu belirtti. 
     Bir gazetecinin ''güvensizlik gündeme geldi mi '' şeklindeki sorusu üzerine Özilhan ve Kayhan aynı anda ''hayır'' yanıtını verdi. 






</TEXT>
</DOC>
