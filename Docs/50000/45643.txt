<DOC>
<DOCNO> 45643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/ekonomi/eko03a.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7’den destek niyeti’ çıktı 
</HEADLINE>
<TEXT>

     YASEMİN ÇONGAR Wasihgton 

     Türkiye’nin, 11 Eylül saldırıları sonrasında, IMF ile fiilen işlemez hale gelen programını yeniden rayına oturtabilmesi için gerekli görülen, 2002’ye dönük ek finansman arayışı, Yediler Grubu’nda G - 7 ele alındı. 
     Savaş öncesi son üst düzey toplantı Cumartesi günü Washington’da toplanan ABD, Japonya, Almanya, İngiltere, Fransa, İtalya ve Kanada’nın maliye bakanları, 11 Eylül’ün dünya ekonomisine ve gelişmekte olan piyasalara etkisini tartıştılar. Bu kapsamda, IMF ve Dünya Bankası gibi uluslararası finans kuruluşlarının oynayabileceği rol üzerinde duruldu ve Türkiye’ye desteğin de IMF üzerinden sağlanması yönünde bir tercih belirtildi. 
     ABD Hazine Bakanı Paul O’Neill, G - 7 toplantısı ardından basına bilgi verirken, bir soru üzerine, toplantıda "durumu görüşülen ülkeler arasında Türkiye’nin de bulunduğunu söyledi. O’Neill’ın, "ülkelere mali destek sağlanmasında, bizim tercih ettiğimiz araç, uluslararası finans kuruluşlarıdır" demesi de, Türkiye için de yine bir önceki pakette olduğu gibi, hükümetler düzeyinde ikili kredilerden ziyade, IMF’nin denetimine ve koşullarına bağlı bir paket üzerinde durulacağı beklentisi doğurdu. Amerikan kaynaklarına göre, G - 7’de Türkiye’ye sağlanabilecek mali desteğin ayrıntıları tam netleştirilmedi, ancak ilgili ülkelerin önümüzdeki günlerde, Ankara ve IMF ile temas halinde, bu konuda çalışmaları kararlaştırıldı. 
     
     Dünya ekonomisi güçlü’ 
     G - 7 toplantısının gündemindeki asıl konusu, 11 Eylül saldırılarının ABD ekonomisini resesyona itmesi ve dünya ekonomisindeki küçülme trendiydi. Ancak yedi sanayileşmiş ülke, toplantının sonuç bildirgesinde resesyon olasılığından sözetmemeyi yeğleyerek, piyasalara ve tüketicilere "dünya ekonomisinin temelleri güçlü" mesajını verdiler. Bildirgede, "İktisadi büyümenin hızlandırılması ve mali piyasalarımızın sağlığının korunması için gerekli önlemleri almaya kararlıyız" denildi. Bu kapsamda 11 Eylül sonrasında bütün G - 7 ülkelerinin yaptığı faiz indirme operasyonlarının yinelenebileceğinin de işaret verildi. Almanya Merkez Bankası’nın Bundesbank Başkanı Ernst Welteke de, "Dünyada, euro bölgesinde ve Almanya’da teknik olarak ya da genel anlamda bir resesyon görmüyorum" diyerek umut verdi. 
     



 EKONOMİ 




















</TEXT>
</DOC>
