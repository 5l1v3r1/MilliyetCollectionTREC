<DOC>
<DOCNO> 43064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur04.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan, hac parası için Diyanet'e dava... 
</HEADLINE>
<TEXT>

     Kızılay, geçen yıl kutsal topraklarda hacı adaylarına verdiği sağlık hizmetinin parasını alabilmek için Diyanet işleri Başkanlığı'na dava açacak. 
     Kızılay Genel Başkanı Ertan Gönen, Kızılay'ın 1952 yılından bu yana hacda dünya Müslümanlarına ve Türk hacı adaylarına karşılıksız sağlık hizmeti ve ücretsiz ilaç verdiğini belirterek, Bakanlıklararası Hac Komisyonu'nda alınan karar gereğince, bu görevlerine son verildiğini hatırlattı. 
     Gönen, Dışişleri Bakanlığı'na bir yazı gönderdiklerini, ''Kızılay'ın mutlaka kutsal topraklarda sağlık hizmeti vermesi ve kaybolan hacı adaylarına yardımcı olması gerektiğini belirttiklerini, bunun parasının Diyanet İşleri Başkanlığı'nca ödenmesini istediklerini'' anımsattı. 
     Bakanlıktan aldıkları olumlu görüş üzerine geçen yıl hacı adaylarına kutsal topraklarda verdikleri 300 milyar liralık hizmetin bedelini Diyanet'ten yasal yollarla alacaklarını söyleyen Gönen, bu yıl da şartlara göre haca gideceklerini kaydetti. 
     Gönen, ''Hizmeti biz veriyoruz, parayı onlar alıyor. Yasal yollardan hakkımızı arayacağız ve Diyanet'e haksız iktisattan dava açacağız. Ayrıca 'haca gitme deme' yetkisi de Diyanet'te değildir'' diye konuştu. Diyanet'in, 1980'li yıllarda hacda sağlık hizmeti vermeye başladığını ifade eden Gönen, şunları söyledi ''O zamana kadar bu görevi Kızılay yaparken görev sahibiydi, iyiydi de şimdi ne oldu Kızılay, Suudi Arabistan'da dünya hacılarına hizmet veren laik Türkiye Cumhuriyeti'ni temsil eden bir kuruluştur. O bakımdan, Kızılay'ın bu görevi yapmasının sakıncaları kimlere... Temsil hakkımızı almak istemeleri bana göre yanlış.'' 
     Diyanet'in daha geniş sağlık ekipleri ile daha büyük masraf yaptığını öne süren Ertan Gönen, şöyle devam etti ''Diyanet, her hacıdan sağlık hizmeti için muayyen bir para alırken ve Kızılay'a da hisse verirken, birden bire bu paraları kesme yoluna gitmiştir. Oysa Diyanet, kendi kanalıyla giden hacılara hizmet veriyor. Kızılay ise seyahat acentaleri ile dünya hacılarına hizmet veriyor. Türkiye ve Kızılay'ın tanıtımına, vesile oluyor. Dil, din, ırk gözetmeden bütün hacı adaylarına hizmet veriyoruz.'' Marmara Depremi'nde Kızılay'a yapılan saldırılardan Diyanet'in büyük ölçüde yararlandığını iddia eden Ertan Gönen, ''Bizim hemşire olarak kabul etmediğimiz, iş akdini feshettiğimiz ve belli amaca yönelik hizmet veren sağlık ekipleri, Diyanet ile haca gidiyor'' dedi. 
     Bakanlıklararası Hac Komisyonu, ''Kızılay'ın geçen yıl hacda sağlık hizmeti vermemesi'' yönünde karar almıştı. Ancak Kızılay, her yıl olduğu gibi ''uluslararası bir görev yaptığı'' gerekçesiyle sağlık ekiplerini kutsal topraklara göndermişti. Gönen'in verdiği bilgiye göre, 2000-2001 hac döneminde Kızılay, kutsal topraklara 1 mobil klinik, 10 ambulans olmak üzere değişik amaçlı toplam 23 araç ve ekipte 26 doktor, 23 hemşire, 1 eczacı ile ilk yardım kursu görmüş çok sayıda deneyimli sağlık personelinden oluşan toplam 106 kişilik sağlık ekibini göndermişti. Hac, Kızılay'a yaklaşık 400 milyar liraya malolmuştu. 







</TEXT>
</DOC>
