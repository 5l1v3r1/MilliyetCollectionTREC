<DOC>
<DOCNO> 25957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur04.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankalarındaki fazla personel kamu kurumlarına nakledilecek 
</HEADLINE>
<TEXT>

     Kamu bankalarının görev zararlarının tasfiye edilmesini öngören yasa tasarısı TBMM Başkanlığı'na sunuldu. 
     Tasarıya göre, bankalar, yıllık faaliyetleri ile ilgili olarak 2000 yılı faaliyeti dahil genel kurullarına sunacakları yıllık bilançoları ile kar ve zarar cetvellerini, 4389 sayılı Bankalar Kanunu'nda belirtilen bağımsız denetim kuruluşlarına onaylatmak zorunda olacaklar. 
     Bankaların bu yasa yürürlüğe girdiği tarihten önce çeşitli yasa ve kararnamelerle verilmiş görevler nedeniyle doğan ve bütçe ödenekleri ile karşılanamayan yıllara ilişkin olarak oluşmuş görev zararı alacakları, yeniden yapılandırılmaları kapsamında belirlenen usul ve esaslar çerçevesinde tasfiye edilecek. Bankalara bedeli önceden ödenmeyen görev verilemeyecek. 
     Fazla personel 
     Yeniden yapılanma sürecinde bankalardaki istihdam fazlası olarak tespit edilen personel, diğer kamu kurum ve kuruluşlarına nakledilecek. 
     Emeklilik süresini dolduran banka personeli Yasa'nın yürürlüğe girmesinden sonra iki ay içerisinde emeklilik başvurusunda bulunurlarsa emeklilik ikramiyeleri yüzde 25 fazlasıyla ödenecek. Bu madde kapsamında emekli olan personel, emekli oldukları tarihten itibaren üç yıl içinde bu bankalarda yeniden istihdam edilemeyecek. 
     Emlak Bankası Mensupları Emekli ve Yardım Sandığı Vakfı üyesi personele emekli olduklarında, kıdem tazminatı tavanını aşmamak üzere her hizmet yılı için toplam brüt ücreti tutarında kıdem tazminatı ödenecek. 
     Emlakbank'ın tasfiyesi 
     Ziraat Bankası ve Halk Bankası tarafından devir alınacak taahhütler ile aktifler arasındaki menfi fark devir alan bankaya Hazine Müsteşarlığı'nca sermaye olarak ödenecek. 
     Devir işlemlerinin tamamlanmasını takiben Emlak Bankası'nın bankacılık işlemleri yapma ve mevduat kabul etme yetkisi sona ererek tasfiye haline girecek. Bankanın tasfiyesi banka genel kurulunca belirlenecek üç kişilik Tasfiye Kurulu tarafından genel hükümlere göre yürütülecek. 
     Bankalardaki kamu payı yüzde 50'nin altına düşünceye kadar bankaların her türlü alacaklarının takip ve tahsilinde Amme Alacaklarının Tahsili Usulü Hakkındaki Kanun uygulanacak. Yeniden yapılandırma sürecinde, bankalara borcu olanların iflası halinde İcra ve İflas Kanunu hükümleri uyarınca işlem yapılacak. Bakanlar Kurulu, Vakıflar Genel Müdürlüğü'ne ait A ve B grubu hisselerin satışı konusunda yetkili olacak. 
     Tasarı, Ziraat Bankası ile Tarım Kredi Kooperatiflerine görev vermek suretiyle mali bünyelerini olumsuz yönde etkileyen görev zararlarının doğmasına neden olan yasaları da yürürlükten kaldırıyor. 
     Bazı fonların tasfiyesi 
     Tasarıyla Sivil Savunma Fonu, Afetler Fonu, Toplu Konut Fonu, Elektrik Enerjisi Fonu, Serbest Bölgeleri Tesis ve Geliştirme Fonu, Çıraklık Mesleki ve Teknik Eğitim Geliştirme ve Yaygınlaştırma Fonu, Küçük ve Orta Ölçekli Sanayi Geliştirme ve Destekleme Fonu, Mera Fonu, Özel Çevre Koruma Fonu da tasfiye ediliyor. 







</TEXT>
</DOC>
