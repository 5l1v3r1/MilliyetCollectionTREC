<DOC>
<DOCNO> 15864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/yasam/yas02.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hain saldırı DHKP-C işi 
</HEADLINE>
<TEXT>

Balistik incelemelere göre, Üsküdar'da polise sıkılan, can alan mermiler, tanıdık’ 
     GÜNTAN MAVİGÖZLÜ, ÖMER ERDEM İstanbul 

     İstanbul Emniyet Müdürü Kazım Abanoz, önceki gün Üsküdar'da, iki polis memurunun yaralandığı, bir öğretmenin öldürüldüğü saldırıyı yasadışı DHKP - C örgütünün gerçekleştirdiğini açıkladı. 
     
     Hasta anasına gidiyordu 
     Bulunan boş kovanların balistik incelemesinin tamamlandığını belirten Abanoz, "Kalaşnikof marka uzun namlulu silahın bir süre önce polis panzerine yönelik saldırıda kullanıldığı ortaya çıktı. Failler kesinlikle yakalanacak" dedi. 
     Bu saldırı, terörün her an aramızdan birinin başına gelebileceğini de tekrar kanıtladı.Vahşetin kurbanlarından biri, Örnek Mahallesi'ndeki İhsan Kurşunoğlu İlköğretim Okulu Müdür Yardımcısı Ahmet Öztürk'tü. İki ay önce mide kanaması geçirmiş, "Ölürsem, oğluma ne olacak " diye hayıflanmıştı... 
     Korkusu, hiç ummadığı bir anda ne yazık ki gerçek oldu. Öztürk, önceki akşam, kardeşlerinin yanında kalan yatalak annesine yemek götürürken, teröristler, kaçmak için tesadüfen onun aracını seçti. Direnince de kurşun yağmuruna tutuldu. Devrilen aracında başından vuruldu, hastanede can verdi. Dehşeti yaşayan, bir de ana oğul vardı. 
     Öztürk'ün aracı devrilince, teröristler, bu kez de oradan geçen Şeyma Güldemir ve oğlu Kaan’ın bulunduğu araca yöneldi. 
     
     'Annemi kurtardım' 
     Başlarına geleni, "Olanları hayatım boyunca unutmayacağım" diyen 11 yaşındaki Kaan şöyle anlattı 
     "Silahlarıyla insanları öldüren maskeli 3 kişi, üzerimize yöneldi. Annemin elinden anahtarı çekerek otomobilimize bindiler. Biri silahını bize doğrultmak üzereyken annemi elinden tutup çektim. Bahçe duvarının arkasına gizlendik. Öldürecekler diye çok korktum." 
     
     
     


 YAŞAM 
















</TEXT>
</DOC>
