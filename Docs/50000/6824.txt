<DOC>
<DOCNO> 6824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/spor/yuru.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’taki gerçekler 
</HEADLINE>
<TEXT>

     ÖMER ÜRÜNDÜL 

     Ligin ilk yarısının son haftalarında arka arkaya puanlar kaybeden Beşiktaş, geçtiğimiz hafta da kupada evinde elenmenin ardından, Rize’de hezimete uğradı. Bu olumsuz tablonun sonucu, eleştiri okları yönetim ile birlikte Scala’ya çevrildi. 
     Yönetimin geçen sene iş başına geldikten sonra hem medyanın etkisinde kalarak, hem de takımın başına isim getirip gövde gösterisi yapalım diye Briegel’in görevine son vermesi büyük yanlıştı. Halbuki Alman hoca, Süleyman Seba ve kendisine yapılan ağır eleştirilere ve de çok yetersiz kadroya rağmen başarılı bir grafik çizmişti. Kondisyon, oyun disiplini ve motivasyon sayesinde ligde 11 maç üst üste kazanılarak rekora imza atılmıştı. Eğer son dakikalarda Fevzi, talihsiz hatayı yapmayıp Beşiktaş, Galatasaray’ı yenseydi, belki şampiyonluk şansı da doğacaktı. Zor şartlarda bu olumlu tablonun altında yatan gerçek, Briegel’in teknik yönden başarısı kadar, futbolcularıyla kurduğu karşılıklı sevgi - saygı ilişkisiydi. 
     Bu sezon, yönetimin bazı önemli yanlışları oldu. En büyük yanlış da zamansız, gereksiz "neşter vurma" girişimiydi. Ama kötü gidişatta doğal olarak birinci sorumlu, teknik patron Scala’dır. Takımın saha içi düzeni bir türlü oturmadı. Kadro istikrarı sağlanamadı. Kolay gol yemeye çözüm bulunamadı. En önemlisi de başta Nouma olmak üzere takımın genelinde yeterli disiplin oluşmadı. 
     Ayrıca, medyada yer alan kadronun çok yetersiz olduğu eleştirilerine katılmıyoruz. Beşiktaş, Ruslar’ın deneyimli ve güçlü temsilcisi Lokomotiv Moskova’yı içeride - dışarıda, Barcelona, Fenerbahçe ve de Galatasaray’ı iki defa üst üste farklı yendi. Çekirge iki, üç defa sıçrar, ama altı defa sıçramaz. 
     Geçen sene Briegel’in elinde Karhan, Ümit, Erman, İbrahim yoktu. En önemlisi de Nouma yoktu. İleride Ahmet Dursun’un partnerliğini, fizik gücünü yitirerek özelliklerini kaybetmiş Ertuğrul ile, çoğu kimsenin "Bunu da nereden buldunuz " dediği Ersan Martin yapıyordu. Briegel’in gönderilmesine sebep, Ahmet Akçan gösterildi. Galatasaraylı diye camiada ve medyada tepkiler vardı. Bir emekçi profesyonel için Galatasaraylı olmak ne fark eder ki Bu operasyondan sonra takımın başına kariyeri belli, Parma mucizesinin yaratıcısı Scala getirildi. Yardımcılığına Beşiktaş’ta başarılı futbol oynamış, teknik adamlıkta da olumlu mesafeler almış Ziya Doğan. Son olarak da yine camia içinden Sinan Ergin menajer oldu. Ama kötü gidişatın önüne geçilemedi. 
     İşte bütün bu gerçeklerin ışığında yönetimin ciddi öz eleştiri yaparak, artık akılcı çözüm üretmesi gerekiyor. Her şey bitmiş değil. Daha ligde çok maç ve dengelerin değişebileceği derbiler var. 

 SPOR 






























</TEXT>
</DOC>
