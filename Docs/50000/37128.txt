<DOC>
<DOCNO> 37128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur21.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul olası bir depreme kısmen hazır... 
</HEADLINE>
<TEXT>

     İstanbul Valiliği Afet Yönetim Merkezi'nden sorumlu Vali Yardımcısı Ali Cafer Akyüz, 17 Ağustos Marmara Depremi'nden sonra ilde meydana gelen hasarları gidermek ve olası büyük depreme hazırlanmak amacıyla, bugüne kadar 100 trilyon liranın üzerinde para harcandığını bildirdi. Akyüz, ''İdare olarak olası bir İstanbul depremine kısmen hazırız'' dedi. 
     Akyüz, 17 Ağustos 1999'da gerçekleşen Marmara Depremi'nde, 527'si il dışından gelen yaralılar arasından olmak üzere toplam 981 kişinin İstanbul'da hayatını kaybettiğini, 10 bin 523 kişinin de çeşitli hastanelerde tedavi gördüğünü hatırlattı. 
     Akyüz, yine depremde kentte hafif, orta ve ağır derece hasar gören konut ve işyeri sayısının 41 bin 180, kamu binası sayısının 2 bin 50, öğretim kurumu sayısının da 820 olduğunu bildirdi. İlde 81 binanın enkaz haline geldiğini, 18 bin 162 ailenin geçici barındırıldığını anlatan Akyüz, depremden etkilenen vatandaşlara bugüne kadar toplam 25 trilyon liralık yardımda bulunulduğunu söyledi. 
     Akyüz, Afet İşleri Genel Müdürlüğü tarafından Emlak Konut'tan satın alınan 559 evin hak sahiplerine dağıtıldığını, İkitelli'de yaptırılan 650 kalıcı konutun ise Eylül sonu itibariyle kuralarının çekileceğini ifade ederek, halen 160 kalıcı konutun inşaatının devam ettiğini kaydetti. 
     Bayındırlık ve İskan Bakanlığı tarafından bugüne kadar kalıcı konutların yapımı için 17.2 trilyon lira harcandığını belirten Akyüz, modern arama-kurtarma araçları için valilik kaynaklarından 202 milyar lira, uluslararası yardım kuruluşları ile işbirliği çerçevesinde 496 milyon 200 Euro tutarında destek sağlandığını dile getirdi. 
     
     Bizdeki araç-gereç ABD'de yok 
     Vali Yardımcısı Akyüz, depremden sonra 250 olan sivil savunma ekibi sayısını 7 bin 241'e çıkardıklarını da anlatarak, bu sayının olası bir İstanbul depremi için yeterli olacağını söyledi. 
     Ekiplerin donanımları hakkında da bilgi veren Akyüz, ''İstanbul'daki sivil savunmada bulunan araç-gereçler, kalite ve sayısal bakımdan ABD'de, hatta Japonya'da bile yok'' dedi. ''Afetin hasarlarını gidermek, olası bir İstanbul depremine hazırlanmak için bugüne kadar 100 trilyon lirayı aşan para harcandı'' diyen Akyüz, okul, hastane ve kamu binalarının gözden geçirilerek güçlen dirilmesine yönelik çalışmaların ise hala devam ettiğini bildirdi. 
     
     Kısmen hazırız 
     Akyüz, Valilik olarak eğitim çalışmalarına büyük önem verdiklerini, bu amaçla çok sayıda broşür hazırlayarak öğrencilere dağıttıklarını ve ilin güncelleştirilmiş afet planını hazırladıklarını anlattı. 
     ''Anlattığınız çalışmalar kapsamında, idare olarak olası bir depreme hazır mısınız '' sorusu üzerine de Akyüz, şöyle konuştu ''İdare olarak olası bir İstanbul depremine kısmen hazırız. İlin olası bir depreme hazır olabilmesi için, vatandaşların da kendi üzerlerine düşen görevleri yapmaları gerekir. Toplum olarak bir afet olduğu zaman üzerine gidiyoruz, ancak belli bir süre geçtikten sonra da unutuyoruz.''İstanbul'da 1 milyon 700 bin civarında konutun bulunduğunu vurgulayan Akyüz, ''6 büyüklüğündeki bir depremde bunlardan kaçının yıkılacağı bizce biliniyor'' dedi. Akyüz, vatandaşların oturdukları binaları sorgulamasını da isteyerek, depreme karşı dayanıksız olanların mutlaka güçlendirilmesi gerektiğini sözlerine ekledi. 
     
     Eğitim boyutu 
     İstanbul İl Milli Eğitim Müdürü Ömer Balıbey de, 17 Ağustos'ta meydana gelen depremden ildeki 820 okulun çeşitli derecelerde hasar gördüğünü hatırlattı. 
     Balıbey, şunları söyledi 
     ''Bunlardan 689'u hafif, 131 tanesi de ağır hasarlıydı. Hafif olanların tamamı onarıldı. Ağır hasarlı olanlardan 69'u tamamen, 62'si de kısmen yıkılmıştı. 131 okuldan, takviye onarımı yeniden yapılarak eğitime açılanının sayısı 85'tir. Takviyesi devam eden ve bu yıl açılacak olan okul sayısı ise 31. 15 okulun proje ve keşif çalışmaları devam ediyor.'' İstanbul'daki okullarda gerçekleştirilen deprem çalışmalarının ''olağanüstü bir durumda yapıldığını'' söyleyen Balıbey, ''Tüm deprem bölgesindeki okul sayısı kadar İstanbul'da yıkılan eğitim yuvası var. Okulların kısa sürede onarılıp eğitime açılması bir mucizedir'' dedi. 







</TEXT>
</DOC>
