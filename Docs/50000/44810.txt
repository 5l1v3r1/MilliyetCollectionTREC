<DOC>
<DOCNO> 44810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/spor/spo01.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeken bilir 
</HEADLINE>
<TEXT>

Almanya’da kokain kullandığı için dışlanan Christoph Daum, Ali Eren’in affedilmesi için yönetime baskı yaptı. Alman hoca, "Özür dileyenlere bir hak daha verilmelidir" dedi 
     BİLAL MEŞE 

     Şans tanınmalı’ 
     BEŞİKTAŞ Teknik Direktörü Christoph Daum’un duygusal konuşması sonucunda Yönetim Kurulu’nun Ali Eren’i affettiği öğrenildi. Bilgili başkanlığında yapılan toplantıya giren Alman hoca, futbolcusuna bir şans daha verilmesini istedi ve "Hatasını anlayan ve özür dileyen insanlara yaşamda bir kez daha şans verilir. Ali Eren’e bu şansı tanıyalım" diye konuştu. 
     
     1.5 ay gerek 
     YÖNETİCİLERLE yarım saate yakın konuşan Daum, Ali Eren’in çok eksiği olduğunu ve kadroya girmesinin en az 1.5 ay süre alacağını da kaydetti. Alman hoca, "Bu süreden önce 18’e ya da 11’e girme şansı yok. Kaldı ki takım içinde otokontrol sistemi oluşturduk. Tüm futbolcular sorumluluklarını biliyorlar. Hiç kimsenin bu disiplini bozmasına da izin vermezler" ifadesini kullandı. 
     
ALİ EREN İki hafta yeter      YÖNETİM tarafından affedilen Ali Eren, iki hafta içinde hazır olacağını söyledi. Bir daha hata yapmayacağını söyleyen Siyah - Beyazlı futbolcu, "İki kilo verirsem ideal formumu bulurum. Zaten idmanlarımı da aksatmıyordum" dedi. Bu arada 1 trilyon 750 milyar ile satış listesine konan ve satıştan kalan Ali Eren’in sezon sonunda serbest kalmaması için yönetimin ek sözleşme yapmayı planladığı belirtildi. 
     
İntiharı düşündüm’      TEKNİK Direktör Daum, uyuşturucu kullandığının ortaya çıkmasından sonra intiharı bile düşündüğünü itiraf etti. Alman Bild gazetesine konuşan Daum, "Çok kötü günler yaşadım, çıkmazdaydım. Kendimi çok yalnız hissediyordum. Ne yapacağımı bilemiyordum. Bu olaylarda, dostların ne kadar önemli olduğunu anladım" dedi. Koblenz’de yargılanacak olan Daum’un Uyuşturucu Madde Yasası’nı 63 kez ihlalden para cezasına ya da beş yıla kadar hapis cezasına çarptırılması bekleniyor. 
     
     Fatih için yeşil ışık 
     BEŞİKTAŞ’IN transfer listesinde ilk sırayı alan Gaziantepspor’un forvet oyuncularından Fatih Tekke konusunda girişimler sürüyor. Gaziantepspor teknik direktörlüğüne gelmesi beklenen Samet Aybaba’nın da bu transfere sıcak bakması Siyah - Beyazlı yönetimi umutlandırdı. 
     TEKNİK Direktör Daum’un Manchester United takımında top koşturan eski Beşiktaşlı Ronnie Johnsen’e de transfer teklifi götürdüğü ancak "hayır" yanıtı aldığı öğrenildi. Menajer Sinan Engin’in de transfer çalışmaları yapmak üzere Moldova’ya gideceği ileri sürüldü. 
     



 SPOR 


























</TEXT>
</DOC>
