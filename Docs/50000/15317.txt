<DOC>
<DOCNO> 15317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/magazin/amag.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Feleği çarka oturtan adam 
</HEADLINE>
<TEXT>

Başarılı bir yönetmendi... Bir gün, tüm dünyada izlenen yarışma eline düştü. Önceleri eleştirildi. Ancak Abdullah Oğuz, Türk usulü Çarkıfelek’le tarih yazdı 
     BULUŞMALAR AHMET TULGAR 

     Amerika’da, 80’li yıllarda başladığı televizyonculuk kariyerini 90’larda Türk televizyonlarındaki programcılık geleneğini dönüştürerek sürdürdü. Batı televizyonlarının en sevilen yarışma programları, şovları onun filtresinden geçerek Türkiye’ye adapte oldu. Amerikan televizyonlarının yıllanmış Çarkıfelek’inde yaptığı, değişikliklere ilk başta burun kıvrıldı... Ancak artık Batı’daki pek çok ülke tarafından taklit ediliyor. Abdullah Oğuz şimdi de beyazperdeye yöneliyor. 
     
     Biz çok çabuk tüketiyoruz’ 
Siz modern yarışma programlarını Türkiye’ye taşıyan insan oldunuz. Türk televizyonlarına adapte ederken bu programlarda neleri değiştiriyorsunuz 
     Ben her zaman çalışanlarıma "Amerika’yı yeniden keşfetmeyin" derim. Biz de Türk halkında bir şey vardır, "Burası Türkiye" derler ya... Bu genelde böyle olmuyor, Amerika’da tutmuşsa bir şey, burada da tutuyor. Ben de Amerika’yı örnek alıyorum bu programları üretirken. Ama Türkiye’nin başka bir problemi var. Biz çok çabuk tüketiyoruz programları. Orada 18 - 20 sene giden bir Çarkıfelek, bizde 2 sene gidiyor, ondan sonra ara vermek zorunda kalıyorsunuz. Bir de biz bu sırada cılkını çıkartıyoruz programların. Adamlar mesela bu işi 25 dakika ve haber öncesi yapıyor, biz prime time yapıyoruz. Tam bir reyting savaşına dönüştürüyoruz, 1.5-2 saat Allah ne verdiyse uzatıyoruz programı... 
     
Siz Çarkıfelek’in orijinal formatında çok önemli değişikler yaptınız. 
     Bu Çarkıfelek’ için ödül aldık ya, bir seminer oluyor 3 gün yurtdışında bu yarışmalarla ilgili. 25 ülkeden falan geliyorlar. Bu arada da 25 ülkenin yapımcıları oylamayla 5 dalda ödül veriyorlar. Biz 3 kategoride girdik ve 3 ödül aldık. Geçen sene 2, evvelki sene de 3 ödül almıştık. Almanlar bu sene hatta "Her sene Türkler’e ödül veriyorsunuz" diye espri yaptılar. Format sahibi firma başta nefret ediyordu bizden. Bu programda dansöz, şarkıcı, türkücü görmekten rahatsız oluyorlardı. Bu sene baktık, ilk defa tüm ülkeler işi bizimkine çevirmeye başlamış. 
     
Sunucu olarak Mehmet Ali Erbil fikri nasıl oluştu 
     Mehmet Ali’yi sunucu yapmak Faruk Bayhan’ın dahiyane fikriydi. Mehmet Ali, 17 yıldır vardı ama taşlar Çarkıfelek’te oturdu. Ama Mehmet Ali çok spontane davrandığı için Çarkıfelek yavaş yavaş Mehmet Ali Show olmaya başladı. Bir baktık ki biz de kaptırmış gidiyoruz ve ona destek olmak için bazı fikirler üretmeye başladık bu sefer. 
     
Mehmet Ali Erbil bıraksa da, Çarkıfelek sürer mi 
     Bence sürer ama bu kadar reyting almaz, prime time program olmaz. Amerika’da olduğu gibi haber önünde ama bence 10 sene daha gider. 
     
Krize rağmen yeni projeler söz konusu mu 
     Enteresan. Asıl krizden dolayı stüdyo programları daha çok gündeme gelebilir. Çünkü stüdyo projeleri drama projelerine göre daha ucuzdur. Şimdi mesela yarışma değil ama böyle bir stüdyo programı hazırlıyoruz Deniz Akkaya ile bir televizyon kanalına. 
     
Dekolte’ sizin programınız. Bu programda Demet Şener ve Ebru Şallı neden bu kadar rüküş giyiniyorlar 
     Biz orada şovun genelinde 70’leri yapmak istedik. Dekorda, giysi de. 70’lerin kıyafetleri stilistler tarafından özel olarak çizildi. İnsanlar demode geldi ama konuşuldu yine de. Bu da işimize geldi. 
     
Televizyonda bir şeyin konuşulması için bu tür şeyler yapılır mı sık sık 
     Tabii. Mesela ben Çarkıfelek seminerinde yabancılara "Bizde Çarkıfelek içinde bir de pembe dizimiz oldu" dedim. Özlem Yıldız ile Mehmet Ali Erbil ile arasında olanlar bizim işimize geliyor. Mesela Özlem ayrılmıştı, biz bilinçli olarak tekrar Özlem’i istedik. Çünkü o aralarındaki çekişmeyi biz istiyoruz. Belki birçok insan "Sonu ne olacak" diye bunu izliyor. 
     
     Film gibi klipler... 
Klip çekmiyorsunuz artık ama galiba... 
     4 senedir çekmiyorum. Bir tek Güher - Süher Pekinel için çektim. Benim kliplerimde içinde sinema yapma isteği olan ama bir türlü yapma fırsatı olmayan bir insanın özlemi hissedilir. 
     
Duyduğumuz kadarıyla bir sinema filmi geliyor. 
     Bilmiyorum neden ama insanlar benden hayatımda hiç sinema filmi çekmediğim halde büyük bir film bekliyor. Herhalde güzel klipler, reklam filmleri yaptığım içindir. Şimdi Hülya Avşar ve Sinan Çetin’in oynayacağı bir film üzerinde çalışıyorum. 
     
Filminiz başarılı olursa, diğer işlerinizden uzaklaşır mısınız 
     Hayır. Sadece sinema işini büyütürüm. ANS yılda üç dört sinema filmi üretir. Doğru projeler olur, yapımcılık yaparım üçünde, birini de kendim çekerim. Ama ben yurtdışında rekabet içine girmek istiyorum, oralarda başarılı olmak istiyorum. Burada nasıl olsa yapabiliyorsun. 
     
Rakip tanımıyor musunuz 
     Rakip tabii ki tanıyorum, iyi işler yapılıyor. 
     
Zaten rakiplerinizden birini, Sinan Çetin’i oyuncu yapmayı planlıyorsunuz... 
     Evet. Ama ben buradaki bir rakip yerine yurtdışında bir rakiple yarışmak isterim. Oraya daha yakınım. Orası artık benim arka mahallem gibi. New York’ta bir projeyi çok rahat çekebiliyorum. Siz bana şimdi "Ekvator’da bir prodüksiyon yap" deyin, 48 saat içinde yaparım. 
     


 MAGAZİN 











</TEXT>
</DOC>
