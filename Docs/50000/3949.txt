<DOC>
<DOCNO> 3949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/dunya/dun01.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev’le Koçaryan’ın soykırım’ polemiği 
</HEADLINE>
<TEXT>

Strasbourg’daki ortak basın toplantısında Aliyev, Fransız Meclisi’nin çıkardığı soykırım yasası’na yüklenince Koçaryan’la tartışma yaşandı 
     Azerbaycan Cumhurbaşkanı Haydar Aliyev, Ermeni Soykırımı iddiaları konusunda yasa çıkaran Fransa’yı açık bir dille eleştirdi. 
     Azerbaycan ve Ermenistan’ın Avrupa Konseyi’ne 42’inci ve 43’üncü tam üye olarak kabul edilmesinden sonra düzenlenen ortak basın toplantısında söz alan Aliyev, Fransa Meclisi’nin aldığı kararla ilgili olarak duyduğu rahatsızlığı dile getirdi, "Bu konu, Fransa Meclisi’nin meselesi değil, parlamentoların görevi tarihte diğer ülkelerde olup bitenlerle ilgili yasa yapmak değildir" dedi. 
     Aliyev’in bu sözlerine Ermenistan Devlet Başkanı Robert Koçaryan "İnsan hakları ile ilgili konular diğer ülkeleri de ilgilendirir. Fransa Meclisi’nin kararını olumlu karşılıyorum" diyerek itiraz etti. Basın toplantısında Aliyev ile Koçaryan arasında Ermeni soykırımı iddiaları nedeniyle çıkan söz düellosu daha sonra şöyle devam etti 
     Koçaryan’dan sonra bir kez daha söz alan Aliyev, "Şu anda modern Avrupa’nın kurallarını konuşuyoruz, o dönemde hangi ülkede demokrasi ve insan hakları vardı ki" diyerek, Türkiye’yi kınamaya kimsenin hakkı olmadığını ifade etti. 
     
Toprak ve tazminat      Koçaryan ise, Ermenistan’ın ileride Türkiye’den toprak ve tazminat talebinde bulunup bulunmayacağı yolunda bir soru üzerine, Ermenistan’ın Türkiye’den bu tür bir talepte bulunmayacağını söyledi. Koçaryan, "Geçmişte yaşanan trajik olayların mağdurları kendileri istiyorlarsa tazminat talebinde bulunabilirler, ancak biz buna karışamayız" dedi. 
     
Türkiye idamda yine yalnız      Azerbaycan ve Ermenistan’ın Avrupa Konseyi’ne üye olma konusunda 1996’da yaptıkları başvuru çerçevesinde bu iki ülke dün resmen 42’inci ve 43’üncü üye olarak bayraklarını göndere çektiler. Azerbaycan Devlet Başkanı Haydar Aliyev ve Ermenistan Devlet Başkanı Robert Koçaryan’ın katıldıkları üyelik töreninde iki ülke Avrupa İnsan Hakları Sözleşmesi’ne de imza attılar. Halen ölüm cezasının yürürlükte olduğu bu iki ülkenin katılımı da bu konuda Türkiye’nin yalnızlığını gidermeye yetmedi. Azerbaycan ve Ermenistan ölüm cezasını yasaklayan protokole de imza attı. 
     


 DÜNYA 












</TEXT>
</DOC>
