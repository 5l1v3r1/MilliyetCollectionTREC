<DOC>
<DOCNO> 21577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/soneko21.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO'dan Kemal Derviş'e mektup 
</HEADLINE>
<TEXT>

     İstanbul Ticaret Odası İTO , kamu bankalarının, ihracatçı firmaların vadesinde ödedikleri kredi hesaplarını devam ettirmeyerek durdurmalarının ihracata darbe vuracağını bildirdi. 
     İTO, Devlet Bakanı Kemal Derviş, Merkez Bankası, Bankalar Birliği ve Kamu Bankaları Ortak Yönetim Kurulu Başkanlığı'na konuyla ilgili birer mektup gönderdi. 
     Gönderilen mektuba ilişkin olarak İTO'dan yapılan açıklamada, esasen süratle ağırlaşan maliyet baskısı altında kalan firmaların üretim ve ihracata devam edebilmesi için dış kaynak ihtiyaçlarının giderek arttığı vurgulandı. Mektupta, ''Kendilerine bu bakımdan yardımcı olunmazken halen kullandıkları kaynakların dahi beklenmedik şekilde devreden çıkarılması mevcut sıkıntıları dayanılmaz boyutlara çıkarabilecektir'' denildi. 
     İstanbul Ticaret Odası ayrıca piyasada güven ve istikrar beklentisi devam ederken ihracatçıların bu şekilde kaynak yetersizliği içinde bırakılmalarının kimseye yarar sağlamayacağını savundu. 
     Mektupta, şu ifadelere yer verildi 
     ''Ekonomik istikrarın ve öngörülebilirliğin güçlendirilmesine çalışıldığı bir dönemde banka kredilerinin makul bir gerekçe olmaksızın yeniden kullandırılmaması gibi ekonomiyi olumsuz etkileyebilecek bir uygulamadan kamu bankalarının kaçınmasının sağlanması önemli bir gerek haline gelmiştir.'' 






</TEXT>
</DOC>
