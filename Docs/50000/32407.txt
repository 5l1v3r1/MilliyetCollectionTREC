<DOC>
<DOCNO> 32407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/guncel/gun02.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis müdürlerinin lojman saltanatı 
</HEADLINE>
<TEXT>

İki emniyet müdürü, polis lojmanlarını usulsüz bir şekilde ailelerine verdikleri gerekçesiyle suçlanıyor 
     TOLGA ŞARDAN Ankara 

     İçişleri Bakanı Rüştü Kazım Yücelen, eski Emniyet Genel Müdürü Turan Genç ile trafikten sorumlu Emniyet Genel Müdür Yardımcısı Nihat Kurtiç hakkında, "lojman soruşturması" başlattı. Genç'in, genel müdür lojmanının bulunduğu binada, oğluna ayrı lojman tahsis ettiği iddiasıyla soruşturma kapsamına alındığı öğrenildi. 
     Yücelen'in Teftiş Kurulu Başkanlığı'na talimat vermesinin ardından, Mülkiye Başmüfettişi Erdal Nal, iddiaları araştırmakla görevlendirildi. Daire başkanıyken, genel müdür yardımcılığına terfi eden ve trafik canavarıyla mücadelede başarılı olan Kurtiç'in, daha önce Saraçoğlu Mahallesi'nde Emniyet Genel Müdürlüğü'ne ait lojmanda oturan ailesini, aralıkta İstanbul Nişantaşı'ndaki Emniyet'e ait lojmana "sürekli kullanım amacıyla" yerleştirdiği ortaya çıktı. 
     Kurtiç, ailesine verdirdiği lojmandan sonra bu kez Ankara'da, Emniyet Genel Müdürlüğü üst düzey yöneticilerinin "görev tahsisli kullandığı" dayalı döşeli lojmandan bir daireyi kendisine tahsis ettirdi. Böylece Kurtiç, Devlet Lojman Yönetmeliği'ne aykırı olarak iki ayrı kentte, iki ayrı lojmanı kullanmaya başladı. Hafta içinde Ankara'da çalışan Kurtiç, hafta sonlarını da İstanbul'daki ailesinin yanında geçirdi. 
     
     Abanoz direndi 
     Kurtiç'in bu uygulamasına dönemin İstanbul Emniyet Müdürü Kazım Abanoz'un direndiği, ancak Sadettin Tantan'ın araya girmesiyle onay verdiği öğrenildi. Genç ise, Çankaya Pilot sokaktaki üç katlı genel müdür lojmanının alt katındaki daireyi oğluna tahsis ettiği gerekçesiyle soruşturma kapsamına alındı. Geçen hafta evlenen İhsan Genç'in, bir süre alt kattaki ayrı dairede tek başına oturduğu öne sürüldü. 
     Kamu Konutları Yönetmeliği'ne göre, devlet memurlarına sadece görev yaptıkları yerde lojman tahsis ediliyor. Ancak, OHAL bölgesinde görev yapan üst düzey emniyet müdürlerine, batı bölgelerinde ailerinin barınmasını sağlamak amacıyla ayrı lojman tahsis edilebiliyor. 
     



 GÜNCEL 
























</TEXT>
</DOC>
