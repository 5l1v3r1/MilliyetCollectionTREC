<DOC>
<DOCNO> 37232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun12.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ile Türkiye arasında gizli anlaşma iddiası... 
</HEADLINE>
<TEXT>

     İsrail ile Türkiye arasında ortak güvenlik projeleri konusunda dışarıya bilgi sızdırılmamasını öngören gizli bir işbirliği anlaşması olduğu belirtildi. 
     Ha'aretz gazetesinin savunma ve diplomasi kaynaklarına dayandırarak verdiği habere göre İsrail, Türkiye'nin yanı sıra 39 ülkeyle çeşitli zamanlarda aynı anlaşmayı imzaladı. 
     İsrail'in bu anlaşmayı teknolojik bilgi verdiği, güvenlik malzemesi sattığı ve ortak üretim projelerine girdiği ülkelerle imzaladığı belirtilen haberde, bu ülkeler Hindistan, Çin, Türkiye, Singapur, Doğu ve Batı Avrupa ülkeleri, Avustralya ve Güney Amerika ülkeleri olarak sıralandı. Belçika'nın ise ''Ortadoğu'daki hassas durum nedeniyle'' bu anlaşmanın imzalanmasını askıya aldığı belirtildi. 
     Habere göre, anlaşma uyarınca ortak güvenlik projeleri konusunda bilgi sızması ve hassas bilgilerin üçüncü bir tarafa bir casus tarafından transferi halinde iki ülke de olayı birlikte soruşturmakla yükümlü. Bilginin sızdığı ülke, soruşturmada elde edilen bilgileri ve açıklamaları içeren bir dosyayı diğer ülkeye vermek ve bu ülke yetkililerinin olayı kendi topraklarında soruşturmasına rıza göstermek zorunda. 
     Haberde İsrail'in bu hakkını, 1983'de Güney Afrikalı donanma subayı Dieter Gerhardt ve eşinin, Sovyetler Birliği hesabına casusluk yaptıkları suçlamasıyla tutuklandığı zaman kullandığı belirtildi. Sorgulama sırasında Gerhardt, İsrail ile Güney Afrika Cumhuriyeti'nin nükleer işbirliği ve diğer ortak silah projeleri konusunda bilgi verdiğini itiraf etti. Anlaşma uyarınca Gerhardt, İsrail tarafından da sızdırdığı bilgilerin ayrıntıları konusunda sorgulandı. Ha'aretz gazetesi, bir süre önce İsrail Genelkurmay Başkanı Şaul Mofaz'ın Türkiye ziyareti sırasında yaptığı görüşmelere yayın yasağı getirildiğini duyurmuştu. 







</TEXT>
</DOC>
