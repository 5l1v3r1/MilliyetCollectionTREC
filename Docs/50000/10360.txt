<DOC>
<DOCNO> 10360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/son/sonspo09.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Kadıköy'deki galibiyetler serisi sürecek" 
</HEADLINE>
<TEXT>

     Fenerbahçe Teknik Direktörü Mustafa Denizli, ligin sonuna doğru yaklaşırken, yakaladıkları küçük avantajı büyüğe çevirmek istediklerini söyledi. 
     Denizli, Samandıra Tesisleri'nde düzenlediği basın toplantısında, bu sezon Kadıköy'deki seri galibiyetleri, Antalyaspor maçında da sürdürmeyi amaçladıklarını vurgulayarak, ''İyi yoldayız. Artık bir ekip olduk'' dedi. 
     Yimpaş Yozgatspor maçında elde ettikleri galibiyetin, bazı kesimlerce çok çarpıtıldığını ve sanki buraya kadar şans ve Allah'ın yardımıyla geldiklerinin yansıtılmak istendiğini kaydeden Denizli, ''Bu kadar abartılmasın. Buraya kadar şansımızla geldik havası yaratılmak isteniyor. Böyle birşey yok. Bulunduğumuz yere hakkımızla geldik'' diye konuştu. 
     Mustafa Denizli, Galatasaray'a, Avrupa Şampiyonlar Ligi'nde bu akşam oynayacağı AC Milan maçı için başarılar dilerken, ''Dualarım Galatasaray'ın çeyrek finale kalması için. Ancak bu düşüncem Türkiye Ligi için geçerli değil'' dedi. 
     Denizli ayrıca, bir soru üzarine de Beşiktaş ile yeniden anlaşan Alman teknik adam Christoph Daum'un, artık içimizden birisi olduğunu vurgulayarak, ''Şark hizmetine gitmişti, geri döndü'' diye konuştu. 




</TEXT>
</DOC>
