<DOC>
<DOCNO> 45324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/ekonomi/aeko.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Destek geliyor 
</HEADLINE>
<TEXT>

Derviş’in ABD’deki temaslarında, 2002 için yüksek miktarda finansman sağlanması benimsendi. Bu finansmanın miktarı ve şekli bugün G-7 toplantısında görüşülecek 
     YASEMİN ÇONGAR Washington 

     Türkiye’nin ekonomik programında ve Uluslararası Para Fonu’ndan IMF sağlanan 10 milyar dolarlık finansmanın işleyişinde yeni bir dönüm noktasına gelindi. 
     11 Eylül saldırılarının Türk ekonomisinde yarattığı negatif sonuçların giderilebilmesi için devreye giren ABD yönetiminin de etkisiyle, Türkiye’ye 2002 yılı için "yüksek miktarda resmi finansman" sağlanmasında görüş birliği sağlandı. Bu finansmanın miktarı ve biçiminin, bugün Washington’da yapılacak Yediler Grubu G - 7 toplantısında belirlenmesi bekleniyor. Bir haftadır Washington’da temaslarını sürdüren Devlet Bakanı Kemal Derviş, dünkü basın toplantısında, görüşmelerini "olumlu" diye nitelendirdi ve "Daha yüksek bir resmi finansman gereği üzerinde herkes anlaşıyor. Ama bunun miktarı ve şekli konusunda ayrıntıya giremem. İş son safhasına gelmeden rakam telaffuz etmek hatalı olur" dedi. Derviş, bu finansmanın miktar ve şeklinin büyük olasılıkla, G - 7 ekonomi ve hazine bakanlarının bugünkü toplantısında belirleneceğini, kararın önümüzdeki hafta içinde verilebileceğini belirtti. 
     
     Dar gelirliye destek 
     Görüşmelerde 2002’de geri ödenmesi gereken 5 milyar dolarlık borcun ertelenmesinde ise pürüz yaşanmayacağı da ortaya çıktı. Derviş, bu esnek düzenlemenin "borç ertelemesi" olarak algılanmaması gerektiğini vurguladı. Derviş ayrıca, 2001 yılı için reel sektörün ve dar gelirlilerin desteklenmesine yönelik bir dizi önlem üzerinde durduklarını da açıkladı. Bu önlemlerin, "işsizler dahil" Türkiye’nin iktisadi sıkıntısından en fazla zarar gören kesimleri rahatlatma amacı taşıyacağını belirten Derviş, hükümetin konuyu gelecek hafta görüşeceğini söyledi. 
     
     Devlet küçültülecek 
     IMF’nin Türkiye’ye son dönemde artırdığı "devleti küçültün" baskısı, yeni finansman arayışının da önemli koşullarından biri oldu. Derviş, "Önemli olan devletin fedak rlık yapması, devlet harcamalarında değişiklik yapılması. Hızla devletin küçülmesi gerekiyor" dedi. Daha önce bakan sayısının azaltılması, bakanlık teşkilatlarının birleştirilmesi gereği üzerinde duran Derviş, dün de "kadro daraltma" mesajı verdi. Derviş, "Kadrolar yer yer çok şişkin. Emekli olup emekliliğe sevk edilmemiş olanlar açısından yapılacak düzenlemeler olabilir" dedi. 
     
     Beyaz Saray devrede 
     Bir haftadır Washington’da bulunan Devlet Bakanı Kemal Derviş’in, Amerikan Hazinesi, IMF ve Dünya Bankası ile yaptığı temaslar, Türkiye’nin istediği yeni finansmanın şekil ve miktarının netleştirilmesine yetmedi. Derviş bunun üzerine Amerika’nın "en yüksek düzeyde siyasi irade göstererek devreye girebilmesi için" Başkan Yardımcısı Dick Cheney’den randevu aldı. Derviş bu görüşmede, Cheney’den Türkiye’ye taze finansman sağlanması için destek istedi. Cheney’nin görüşmede, "Zorluklarınızı anlıyoruz ve Türkiye’nin yanında olacağız" diye güvence verdiği, ancak mali desteğin hangi kanallardan ve ne ölçüde sağlanabileceği konusunda bir anlaşmanın henüz sağlanamadığı öğrenildi. Bush yönetimi, Almanya başta olmak üzere G - 7 bünyesindeki diğer ülkelerle işbirliği halinde bir formül aranacağı sözünü Cheney aracılığıyla Derviş’e vermiş oldu. Ancak bu aşamada Washington’un önerdiği finansman yollarının bazıları Türkiye’nin tercihlerine tam uymuyor. Türk yetkililerin umudu, bugünkü G - 7 toplantısından, Türk ekonomisinin uygun koşullu krediyle desteklenmesi için net bir karar çıkması. 
     



 EKONOMİ 



























</TEXT>
</DOC>
