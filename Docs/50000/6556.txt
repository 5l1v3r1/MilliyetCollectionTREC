<DOC>
<DOCNO> 6556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/yazar/civaoglu.html </URL>
<DATE> 2001/02/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yurttaş Nazım 
</HEADLINE>
<TEXT>

     Çalışma odamda, sol omuzuna dökülmüş uzun sarı saçlarını yıkayan çıplak bir kadın heykeli... 
     Bu yapıt, Nazım Hikmet'in Novadeviçye'deki mezar taşını yapan Vladimir Lemport ve Nikolay Silis'in imzalarını taşıyor. 
     Nazım'ın "Rüzgara Karşı Yürüyen Adam" şiirinden esinlenerek görüntüsünün işlendiği mezar taşında "Uluslararası Barış Ödülü Sahibi Türk Şairi Nazım Hikmet" yazar. 
     Türk şairi ama, hala Türk vatandaşı değil. 
     
Nazım'a suikast girişimleri      Koray Düzgören ve bir grup arkadaşla Şair için hazırladığımız TV belgeselinden bazı bölümler yansıtayım. 
     Eşi Vera anlatıyor 
     "Nazım'ı Bulgaristan'da zehirlemeye kalkışmışlar. 
     Bir davette, Nazım'ın yanında çok güzel bir Bulgar kadın şair oturuyormuş. 
     Önce Nazım'a yemek servisi yapılmış. 
     Nazım, kibar bir adam olduğu için servis yapılan tabağı kadına ikram etmiş... 
     20 dakika sonra kadın, ağır bir zehirlenme geçirmiş. 
     Ambülansla hastaneye götürülmüş. 2 ay hastanede kalmış. 
     Kadın gençti, dayandı... Ama, ya Nazım yeseydi o yemeği..." 
     Ünlü Rus şair Yevtuşenko da anlatıyor 
     "Nazım'ın evinde oturuyorduk. 
     Ansızın içeriye bir adam girdi. Nazım'ın önünde diz çöktü. 
     Özür diliyordu. 
     Onu, KGB Şefi Beria'nın yardımcısı çağırtmış ve 'bir otomobil kazası düzenleyerek Nazım'ı öldüreceksin' demiş. 
     Adam bir süre savsaklamış. 
     Sonra Stalin öldü. Beria da tutuklandı. 
     Adam da Nazım'dan özür dilemeye gelmiş. 
     Nazım, diz çöken adamı kaldırdı... Kucaklayıp öptü. 
     'İçelim birlikte, ruhun temiz senin' dedi." 
     
Stalin putları      Nazım'a kızıyorlardı, çünkü... Yevtuşenko'ya göre "Nazım idealistti." 
     Kaçıp Moskova'ya geldiği günlerde, Nazım'ın Yazarlar Birliği'nde yaptığı konuşmayı, gene Yevtuşenko anlatıyor 
     "Nazım, şöyle demişti 
     'Her sahnede, yoldaş Stalin pohpohlanıyor. 
     Görüşmemizde ona açık yüreklilikle söyleyeceğim ki, kendisinin tanrılaştırılmasına karşı çıkmalıdır. Çünkü nereye gidersem gideyim, her yerde onun çok zevksiz büstlerini ve portrelerini gördüm. 
     Bunlar, taşralı küçük burjuva zevkiyle yapılmışlar.' 
     Daha konuşmanın bu cümlelerinde, 440 sanatçının doldurduğu salon boşalmıştı... 
     Çünkü... O devirde Stalin'e, dolaylı bir eleştiri bile, hapsi boylamayı ya da Sibirya'ya sürülmeyi gerektiriyordu. 
     Nazım'a dokunamadılar. 
     Ama... Stalin'le randevusu iptal edildi." 
     
İvanoviç yaşadı mı      Dahası... 
     Nazım, "İvanoviç Yaşadı mı " adlı eseriyle şimşekleri iyice üstüne çekti. 
     Rejimi acımasızca eleştiriyordu. 
     Kremlin, oyunu gösterimden kaldırdı. 
     Kitaplarını az basıyorlardı. Satış geliri de az oluyordu. 
     Geçim sıkıntısı çekiyordu. 
     Oysa... Hem yeni evlendiği genç ve güzel sanatçı Vera'ya, hem de eski eşi Münevver Hanım ve oğlu Mehmet'e bakmak zorundaydı. 
     Türkçe yayın yapan "Bizim Radyo"da konuşması istendi. 
     "Böylece maddi sıkıntılarının azalabileceği" söylendi. 
     Ama... O, ülkesine ve ülkesinin insanlarına karşı tek kelime bile etmedi. 
     Söylemleri TCK'dan çıkarılan 142. maddenin "arkaik suç" kavramına ancak giriyordu. 
     Ve... "Mutlu Ol Nazım" oyunundan bir bölüm 
     "Ülkeme dönmek için ölmek zorundayım. Biliyorum bunu... Bizim barışmamız ölümümden sonra olacak. Gün gelecek, belli çevrelerin nefreti, politikacıların budalalığı, hatta kimi yazarların kıskançlığı geçecek, anlamsızlaşacaktır..." 
     
     





"Sonra yol olur" 


KİT'ler ve fonlar 


Sen bizi anlayamazsın 


Ortadoğu’da barış daha çok uzak ama... 


Yurttaş Nazım 


"Sir" oynadı, ama "nasıl " 


15 bin kitapçı iflasın eşiğinde 


Şanzelize bir örnek 


Türk "Kelekom" 


Çocukluğun öğrettikleri 


"İtina ile aslan terbiye edilir .." 


Nazım Yılı 


Acılı 10'uncu madde 


Bizim borsa daha ne kadar düşer 


Bırakın, "Şu CHP"yi 


"Hiç"in "Azab - ı Mukaddes"i Neyzen Tevfik 


</TEXT>
</DOC>
