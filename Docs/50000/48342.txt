<DOC>
<DOCNO> 48342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/yazar/akyol.html </URL>
<DATE> 2001/10/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kemalizm tartışması 
</HEADLINE>
<TEXT>

     TÜRKİYE bazı konuları eskisinden daha yoğun bir biçimde tartışıyor. Dün "İslam tartışması"nı yazmıştım... Böyle tartışılan bir konu da Kemalizm... 
     İslam hakkında da, Kemalizm hakkında da eskisinden farklı olarak, yeni kavramlarla yeni bakış açılarıyla yoğun tartışmalar yapılıyor. 
     Yeni bakış açısının özelliği, "birey" kavramına, bireysel haklara, bireysel kanaatlere öncelik verilmesi, böylece görüşlerin çeşitlenmesidir. Liberal değerlerin artan etkisi, tarihten gelen kavramları yeniden tartışma alanına çekiyor. 
     İsmet Paşa'nın oğlu Erdal İnönü'nün, yeni partisini kurarken Mümtaz Soysal ve Sina Akşin gibi 'ortodoks' yani Kemalizm kitabına sıkı sıkıya bağlı isimlerle anlaşamamış olması ilginç değil mi 
     Erdal İnönü'nün partisinde 6 Ok'a kavram olarak da, ilkeler bütünü halinde de, simge olarak da yer verilmeyecekmiş. 
     
     HALBUKİ 1930'larda 6 Ok Anayasa'ya konulurken bunun "Türkün kitab - ı mukaddesi" kutsal kitabı olduğu ilan edilmişti 
     Meclis'te Halil Menteşe sormuştu Biri çıkar da ben liberalim derse ne olacak 
     Meclis'ten yükselen sesler şuydu 
     - Öyle diyene öbür dünyaya git deriz 
     Tabii muhafazakar, sosyal demokrat, sosyalist olduğunu söylemek de mümkün değildi. 
     1946'da demokrasiye geçilince fikir ve siyaset hayatımızdaki yavanlıkta, Tek Parti devrinde fikirlerin yasaklanmış olmasının rolü büyüktür. 
     Zaten 6 Ok da uzun boylu araştırmaların, uzun tartışmaların eseri değildi. Serbest Fırka'nın halk tarafından gördüğü desteğe karşılık bir 'fikir' ortaya koymak için trenle Sivas'a giderken düzenlenmişti. 
     Dönemin atmosferinde, dönemin ihtiyaç ve bilgileriyle tabii... 
     
     ERDAL İnönü ile parti kurma çalışmalarını yürüten Tarhan Erdem'e sordum. Şu cevabı verdi 
     - Evet 6 Ok'tan bahsetmiyoruz. Daha doğrusu bu açıdan bakmıyoruz. Cumhuriyet'in mirasına elbette sahip çıkıyoruz ama 6 Ok'un bazı ilkeleri var ki artık çağımıza hitap etmiyor. Devletçilik gibi... Üstelik hepsini de yeniden yorumlamak lazım... 
     İşte, tarihten gelen değerler konusunda günümüzün yaygın formülasyonu, bu "yeniden yorumlamak" kavramıdır 
     Ben tarihi okurken kendimi Terakkiperver Fırka'ya, ardından Serbest Fırka'ya, sonra Demokrat Parti'ye daha yakın hissettim. Onların programlarının günümüze Halk Fırkası'ndan daha fazla hitap ettiğini de düşünüyorum. 
     Ama bir Atatürk konusunda herkesin duyarlı olması lazımdır. Milli liderler, devlet kurucuları saygıyla anılmalı ve benimsenmelidir. Bu "millet" olmanın bir kültürel gereğidir. 
     Bunun için de Atatürk konusunda, eleştirirken bile saygılı bir dil kullanmak lazımdır. Aynı zamanda, Atatürk'ü eskimiş Kemalizmin kalkanı ve darbelerin gerekçesi yapmaktan ve istismar etmekten de vazgeçmek gerekir. 
     6 Ok da artık okul kitaplarında siyasi amentü gibi ezberletilmemelidir. Yaşayan ve yaşayacak olan Atatürk, iki üstün değerin saygın bir simgesidir Vatanseverlik ve muasır medeniyet... 
     
     







Kemalizm tartışması 


Bu da terör... 


Alınması gereken ders 


Siyasal çıkmazda sihirli formül 


Bumerang sözcükler 


Muazzez Ersoy'un banyosu 


Batman kabuk değiştiriyor 


Herkes teröre karşı ama... 


Tarihi bir değişikliğe tanık olacağız 


Çözüm önerileri... 


Susurluğun silahçısı diyor ki 


Şanghay nire Brüksel nire 


Yıllanmış markaların kriz atağı 


Yağ karaborsasında Ecevit’in suçu yok 


Tantan 11 Eylül ve dini eğitimi yorumladı 


</TEXT>
</DOC>
