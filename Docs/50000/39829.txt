<DOC>
<DOCNO> 39829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/soneko11.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı Köhler "Şubat krizinden sonra beni Fischer sakinleştirmişti" 
</HEADLINE>
<TEXT>

     IMF Başkanı Horst Köhler, Eylül 1994'de Fon'daki görevine başlayan Fischer'in, görevinden ayrılması nedeniyle düzenlenen veda yemeğinde yaptığı konuşmada, Fischer'in çok başarılı bir kişi olduğunu söyledi. Köhler, Fischer'in, olaylar karşısındaki soğukkanlı ve mantıklı davranışını vurgulayarak, bu tavrını, verdiği şu örnekle anlattı 
     ''Türkiye'de 'Şubat Krizi' çıktığında, kriz yönetimi ve IMF'nin tepkisi için, Stanley Fischer'i aradım ve Afrika turunu yarıda bırakarak Washington'a dönmek istediğimi bildirdim. 
     Fischer, beni devamlı bilgilendireceklerini belirterek, benim Afrika turuna devam etmemi söyledi. Fischer'in teskin edici sözleri beni panik olmaktan kurtardı.'' 
     
     Fischer... 
     Stanley Fischer ise Fon'da görev yaptığı süre içinde, çok sayıda deneyim kazandığını ve bir çok anısının bulunduğunu söyledi. 
     Fischer, Fon'un, borç isteyen ülkelere karşı yumuşak davranmakla eleştirildiğini hatırlatarak, Fon'un, üye ülkelere yardım yapmasının en doğal görevi olduğunu söyledi. 
     Fischer, eski ABD başkanı Ronald Reagan'ın, ''güven ama doğruluğunu kontrol et'' sözünü ilke olarak aldıklarını ve bu çerçevede, yardım yapılacak ülkelere, belirli şartlar altında kredi verdiklerini ifade etti. 
     Fon'un, ABD yönetimi tarafından da eleştirilere maruz kaldığını hatırlatan Fischer, ''ABD'nin IMF'ye eleştirileri, bu kuruluşun tarihi kadar eskidir ''dedi. 
     Fischer, ünlü İngiliz iktisatçısı Keynes'in de, IMF'nin, uluslararası bir kuruluş olarak, ABD baskısından uzak olduğunu gösterebilmesi açısından, merkezinin, ABD'nin başkenti Washinton'da değil de New York'ta olmasını istediğini hatırlatarak, sonuçta, merkezin Washington'a yapıldığını bildirdi. 
     Fischer, Latin Amerika, Asya ve Rusya kriziyle ilgili bir çok anısının oludğunu belirterek, bunlardan Arjantin ile ilgili anısını şöyle anlattı 
     ''Nisan 1995'te, Meksika'da başlayan 'Tekila Krizi', Arjantini de tehdit etmeye başlamıştı. Arjantin, bankaların likidite ihtiyaçlarını derhal karşıladı ve vergi oranlarını, seçimlere bir kaç ay kalmasına rağmen hemen yükseltti. 
     Biz, Arjantin'e acilen kredi sağladık, bu önlemler sonucu ekonomik istikrar sağlandı, Devlet Başkanı Menem, vergileri arttırmasına rağmenyeniden Devlet Başkanı seçildi.'' 
     IMF Yönetim Kurulu da, Fischer'e hizmetleri ve başarılarından dolayı takdirlerini bildiren bir açıklama yaptı. 
     Eylül ayından itibaren, IMF Birinci Başkan yardımcılığını, Stanford Üniversitesi ekonomi Profesörü olan Anne O.Krueger devralacak. 
     Yedi yıl önce Türkiye'ye gelerek, Gümrük Birliği'nin Türkiye ekonomisine etkileri konusunda bir çalışma yapan Krueger, Türkiye ekonomisini yakından tanıyor. 






</TEXT>
</DOC>
