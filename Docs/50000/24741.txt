<DOC>
<DOCNO> 24741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/guncel/gun04.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay’dan dolar milyoneri çıktı 
</HEADLINE>
<TEXT>

Yönetim kurulu eski üyesinin banka kasasında kaynağı belli olmayan 1 milyon dolar emanete alındı. Altı kişi gözaltında 
     ANKARA Milliyet 

     Kızılay’da birbiri ardına patlayan yolsuzluk bombalarından sonra önceki gün yeni bir operasyon başladı. Ankara Cumhuriyet Başsavcısı Melih Tarı’nın koordinesinde yürütülen operasyonda Yönetim Kurulu eski Üyesi Tahsin Kaplan gözaltına alındı. Kaplan’la birlikte akrabası ve hemşehrisi olan beş kişinin de gözaltına alındığı operasyonda ele geçirilen ve kaynağı belli olmayan yaklaşık bir milyon dolar emanete alındı. 
     Daha önce Kızılay’la ilgili yürütülen davadan beraat eden, halen başka davadan da yargılaması süren Kaplan’ı takibe alan polis, Kaplan’ın bir yakını aracılığıyla para gizlediğini saptadı. Polis, oluşturduğu dosyaya Tarı’nın onay vermesiyle operasyona başladı. 
     Takipteki Kaplan’ı, aynı zamanda Kızılay’da görev yapan yakın tanıdığı Halil Altınkalem’in bir bankanın gizli kasasından para alacağını belirleyen polis şubede pusu kurdu. Polis, Kaplan’ı içinde 535 bin doların bulunduğu iki ayrı çantayla bankadan çıkarken gözaltına aldı. Kaplan’ın verdiği bilgi doğrultusunda iki ayrı adreste daha arama yapan polis, bankadaki parayla birlikte toplam bir milyon doları ele geçirdi. 
     
Kaynağı araştırılıyor      Kaplan’ın, Kemal Demir’in görevden ayrılmasından sonra Kızılay’la bağlantılarını kestiği öğrenilirken, polis paranın kaynağını araştırmaya başladı. Emanete alınan paranın eski yönetim döneminde kurumun açtığı değişik ihalelerden elde edilen haksız kazanç olduğu öne sürüldü. Yetkililer, operasyonun Kızılay’dan bağımsız olarak doğrudan Kaplan’a yönelik yürütüldüğünü belirtti. 
     Kaplan’ın yüklü bir mal varlığının bulunduğu öğrenilirken, Kızılay Başkanı Ertan Gönen, operasyonun kendileriyle ilgisinin bulunmadığını ifade etti. 
     



 GÜNCEL 














</TEXT>
</DOC>
