<DOC>
<DOCNO> 29886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/yasam/yas01.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren şut 
</HEADLINE>
<TEXT>

Bir ay sonra evlenecek olan genç futbolcunun başına halı saha maçında top isabet etti. Beyin kanaması geçiren genç hastane yolunda can verdi 
     MUSTAFA ÖZDEMİR DHA 

     Bir futbol tutkunuydu 23 yaşındaki Yıldıray Değirmenci. Zonguldak ikinci amatör kümede mücadele eden Maliyespor'un da kalecisiydi. 
     Değirmenci, lig maçlarının ve antrenmanların dışında her hafta sonu Kozlu beldesindeki halı sahada arkadaşlarıyla maç yapardı. 
     Önceki akşam yine arkadaşlarıyla buluşup halı sahaya gitti. Maç iyi gidiyordu ve devre olmuştu. Ancak ikinci yarının başlamasından kısa bir süre sonra Değirmenci'nin başına sert bir top isabet etti. Anında yere yığılan genç futbolcu, titremeye başladı. 
     
     Arkadaşları ifade verdi 
     Arkadaşlarının ve saha görevlilerinin ilk müdahalesinin ardından çağrılan ambulansla Zonguldak Devlet Hastanesi'ne kaldırılan Yıldıray Değirmenci, yolda yapılan tüm müdahalelere rağmen kurtarılamadı. Bir ay sonra evlenecek olan Değirmenci'nin cesedi Zonguldak Devlet Hastanesi morguna kaldırıldı. 
     Acı haberi duyar duymaz hastaneye gelen Değirmenci'nin anne ve babası sinir krizi geçirirken, polis halı sahada Değirmenci ile birlikte top oynayan 13 kişiyi Kozlu Karakolu'na götürerek ifadelerini aldı. 
     



 YAŞAM 





















</TEXT>
</DOC>
