<DOC>
<DOCNO> 9640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/spor/spo04.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekelioğlu formülü buldu 
</HEADLINE>
<TEXT>

Trabzonspor’un hocası futbolcuları yakın markaja aldı, psikolojik tedavi başlattı 
     Tek tek görüştü 
     TRABZONSPOR Teknik Direktör Sadi Tekelioğlu, üst üste alınan başarısız sonuçların ardından futbolcuları yakın markaja aldı. Tecrübeli hoca, İstanbulspor maçının ardından futbolcularla hem tesislerdeki odasında, hem de evlerinde tek tek görüşüp, moral vermeye çalıştı. Aynı uygulamayı Ankara’daki kampta da sürdüren Tekelioğlu, oyuncularına psikolojik tedavi başlattı. 
     
     Güvenleri azaldı’ 
     TEKELİOĞLU, futbolcuların tek tek kazanılması gerektiğini vurgulayıp, en büyük sıkıntılarının güven bunalımı olduğunu söyledi. Tekelioğlu, "Kötü sonuçlar oyuncuların kendilerine olan güvenlerini azalttı" dedi. G.Birliği maçına da değinen Tekelioğlu, "Bu bizim dönüm sınavımız" yorumunu yaptı. Bu arada yönetim eski başkan Mehmet Ali Yılmaz için suç duyurusunda bulunmaya karar verdi. 
     
     Hami seferberliği 
     TRABZONSPOR’da kaptan Hami’nin bugünkü Gençlerbirliği maçına yetiştirilmesi için yoğun çaba harcanıyor. Tekelioğlu’nun riske etmek istemediği Hami, "İyi olursam, oynamak istiyorum. Takımın bana ihtiyacı var" dedi. Bu arada Başkan Özkan Sümer, Divic’i izlemek için Yugoslavya’ya gidecek. Gana’nın Hearts Of Quick takımında forma giyen Kuffour da takibe alındı. 
     
Türk’e ziyaret      Ankara’da bugün Gençlerbirliği ile karşı karşıya gelecek olan Trabzonspor’un Başkanı Özkan Sümer, yönetim kurulu üyeleri, teknik direktör Sadi Tekelioğlu ve futbolcularla Adalet Bakanı Hikmet Sami Türk’ü ziyaret etti. Bakan Türk, Trabzonspor’un Türk futbolunun Anadolu’dan yükselen bayrağı olduğunu belirterek, "Trabzonspor, son yıllarda bu mücadelede istenileni henüz gerçekleştiremedi. Bazı sorunlar var. Ancak bunları aşacak kapasiteye sahip" şeklinde konuştu. 
     


 SPOR 





































</TEXT>
</DOC>
