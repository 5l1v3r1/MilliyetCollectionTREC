<DOC>
<DOCNO> 27634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/yasam/yas01.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayasofya bir deprem daha kaldıramaz 
</HEADLINE>
<TEXT>

İki profesörden ürküten rapor Tarih boyu birçok kez sarsılan Ayasofya, beklenen İstanbul depreminde yerlebir olacak... 
     ÖNAY YILMAZ İstanbul 

     Tam 1500 yıllık tarihiyle dünyanın en eski yapıları arasında bulunan ve 800 yıl süreyle dünyanın en büyük binası olan Ayasofya'yı büyük tehlike bekliyor. 
     Türkiye Kültür Bakanlığı ve Amerikan Ulusal Bilim Vakfı'nın finanse ettiği bir proje kapsamında, ABD'nin Princeton Üniversitesi'nden Prof. Dr. Ahmet Çakmak ve Boğaziçi Üniversitesi'nden Prof. Mustafa Erdik, Ayasofya ile ilgili araştırmalarını tamamladı. 
     Bu araştırmada, binanın dinamik özellikleri ve olası büyük bir İstanbul depreminden Ayasofya'nın ne oranda hasar göreceği bilgisayar aracılığıyla son teknolojiler de kullanılarak ortaya çıkarıldı. Ve, önlem alınmazsa, Ayasofya'yı bir felaketin beklediği anlaşıldı. 
     
     Önce kubbeler çökecek 
     Sonuçlara göre, tarih boyu 30 - 40 deprem yaşayan ve bunlardan üçünde ciddi hasar gören Ayasofya, özellikle kubbeleri yüzünden büyük tehlike altında. 
     Prof. Dr. Çakmak ve Prof. Erdik, Ayasofya'nın en riskli bölümünü doğu ve batı yarı kubbeleri olarak gösteriyor. İkinci derecede risk altındaki bölümlerin de kemerler ve ana kubbe olduğuna dikkat çeken iki uzman, araştırmalarında şu noktalara dikkat çekiyor 
     "Hesaplarımıza göre beklenen büyük İstanbul depreminde Ayasofya'nın önce batı ve doğudaki yarı kubbeleri çökecek. Bunların çökmesiyle zayıf kemerler ana kemerden ayrılacak ve ana kubbe çökecek. Yani, depremlerde çökme tehlikesi olan bir yapı. Ayasofya, ilerleyen yaşına karşın, gerekli takviyeler yapılırsa yeni bir depreme daha dayanabilecek güçte görünüyor.." 
     
     Fatih Camii de riskli 
     Prof. Dr. Çakmak ve Prof. Erdik, aynı proje kapsamında, Aya İrini Kilisesi ve Süleymaniye Camii'nin durumlarını da araştırmış. 
     İki uzmana göre, sağlam görünen bu yapıların temellerinde sorunlara rastlandı. Bu arada çökmesi olası en tehlikeli tarihi eserler arasında Fatih Camii ve Edirnekapı Mihrimah Sultan Camii ilk sıralarda yer aldı. 
     



 YAŞAM 



























</TEXT>
</DOC>
