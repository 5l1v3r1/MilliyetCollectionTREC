<DOC>
<DOCNO> 35385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/spo05.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CEZA 100 MİLYAR 
</HEADLINE>
<TEXT>

Futbol Federasyonu, saha olaylarındaki 2.5 milyarlık para cezasını astronomik rakama çekmek için Bakanlar Kurulu’na teklif götürecek 
     CEMAL ERSEN 

     FUTBOL liglerinde, saha olaylarına verilen 2.5 milyar liralık para cezasının 100 milyara çıkması gündeme geldi. Futbol Federasyonu Başkanı Haluk Ulusoy, hiçbir yaptırımı bulunmayan mevcut para cezalarının caydırıcı hale getirilmesi için Bakanlar Kurulu’na öneri götüreceklerini belirtti. Ulusoy, "Söz konusu rakamın, suçun ağırlığına göre 100 milyara kadar çıkarılmasını talep edeceğiz. Yasaya göre bu cezayı bizim tek başımıza arttırmaya yetkimiz yok" dedi. 
     ULUSOY, konunun Bakanlar Kurulu’ndan çıkacak bir kararname ile sonuca bağlanacağını hatırlattı. Başkan "Sanıyorum kapatma ve hükmen yenilgi cezalarından sonra para cezasının arttırılması da saha olaylarının önlenmesi açısından caydırıcı bir nitelik kazanacak" diye konuştu. Bu arada Bakanlar Kurulu’nda kabul edildiği takdirde, Disiplin Talimatı gereği men cezası alan futbolcuya 10 milyar liraya kadar para cezası da verilebilecek. 
     SAHA olayları nedeniyle kulüplere verilecek hükmen yenilgi ve saha kapatma cezaları ile ilgili talimat değişikliği dünkü Resmi Gazete’de yayınlandı. Futbol Müsabaka ve Disiplin Talimatı’ndaki değişikliklere göre, hakemin seyircinin taşkınlığı nedeniyle tatil ettiği maçlarda kulübe hükmen yenilgi, sahaya atılan yabancı maddeler ve kötü tezahürat nedeniyle anons yaptırılan müsabakalarda ise saha kapatma cezası resmiyet kazanmış oldu. 
     



 SPOR 























</TEXT>
</DOC>
