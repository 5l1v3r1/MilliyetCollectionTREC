<DOC>
<DOCNO> 47812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/siyaset/siy01.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü seçimlere yetişecek 
</HEADLINE>
<TEXT>

Bursa’da panelde konuşan İnönü, "Yeni parti kuracağız ama henüz kurucular ortada yok" dedi 
     TUNA ÇAM Bursa DHA 

     Solda yeni parti kurma hazırlıklarını sürdüren Erdal İnönü, "İnsanlar yeni isimler, önceden kızmadıkları isimleri istiyor. Ben yeni değilim ama vatandaşların önceden çok kızmadıkları bir isimim" dedi. Makine Mühendisleri Odası Bursa Şubesi’nce Almira Otel’de düzenlenen "Nasıl Bir Türkiye, Nasıl Bir Siyaset " konulu panelde konuşan İnönü, kuracağı partinin seçimlere yetişeceğini söyledi. Kendisine sürekli yeniden siyasete girmesi için teklifler yapıldığını kaydeden İnönü, "Artık siyasette yeni bir oluşum kaçınılmaz olmuştur. Mevcut iktidarların durumu ortada" dedi. İnönü, izleyicilerin "Yeni partiyi ne zaman kuracaksınız " sorusuna da "Yeni parti kurulacak ama henüz kurucular ortada yok. Siz merak etmeyin yeni parti kurulur seçimlere de yetişir" karşılığını verdi. 
     Türkiye’de yaşanan ekonomik krizin sadece Cumhurbaşkanı ile Başbakan’ın tartışmasıyla başlamadığını belirten İnönü, dünyadaki ekonomik yarışın gerisinde kalmanın, nüfusun hızla artmasının ve ülkede yaşanan güvensizlik ortamının krizin en büyük nedenleri olduğunu savundu. 
     



 SİYASET 













</TEXT>
</DOC>
