<DOC>
<DOCNO> 40475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sonspo16.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Bizim için tek ihtimalli bir maç.." 
</HEADLINE>
<TEXT>

     Milli Takımlar Teknik Direktörü Şenol Güneş, Dünya Kupası 4. Eleme Grubu maçında yarın karşılaşacakları İsveç'i yenerek, grup lideri olarak finallere gitmeyi hedeflediklerini söyledi. 
     Şenol Güneş, Polat Renaissance Otel'de düzenlediği basın toplantısında, İsveç ile önemli bir maça çıkacaklarını belirterek, ''2002 Dünya Kupası finalleri, tüm takımların hedefi. Grubumuzda finallere gitmek için İsveç ve Türkiye iddialı takımlar olarak kaldı. İsveç'in 2 puan önde olma avantajı var. Bizim de kendi sahamızda, taraftarlarımızın önünde avantajlarımız var. En önemlisi de İsveç'ten iyi olduğumuzu göstermek için yarınki maçı kazanmalıyız'' diye konuştu. 
     İsveç'in de puan için oynayacağını kaydeden Güneş, ''Rakibimiz bizden daha tecrübeli. Bizden daha fazla Dünya Kupası finallerine katıldığı için, hem de uzun zamandır finallerde oynayamadığımız için galibiyeti en çok isteyen taraf biziz'' dedi. 
     Teknik direktör Güneş, futbolun bir oyun olduğunu belirterek, ''Aynı zamanda ticari olarak da kullanılabilir. Sportif yarış için kullanılan futbolu, bizler dostluk ve barış için kullanıyoruz. Yarınki maçla İsveç ile dostluğumuzu bir kez daha pekiştirmiş olacağız'' diye konuştu. 
     İsveç hakkında da görüşlerini anlatan Güneş, şöyle konuştu 
     ''İsveç iyi takım. Aldığı sonuçlardan da bu belli oluyor. Takım oyununu disiplinli bir şekilde sahaya yansıtıyor. Grubun en az gol yiyen takımı durumunda. Grupta en fazla gol atan takım da İsveç. Onlardan daha iyi olduğumuzu göstermek için yenmeliyiz. Sakat futbolcularının olduğunu da biliyoruz. Ancak İsveç'in futbol anlayışı belli zaten.'' 
     Güneş, İsveç karşısında tek olasılığı düşündüklerini ve bunun da galibiyet olduğunu söyledi. 
     Güneş, İsveç'in 2 sonuçla Dünya Kupası finallerine katılma güvencesi elde edeceğine dikkati çekerek, şöyle konuştu 
     ''Bizim için maç 3 ihtimalli olmayacak. Biz sadece kazanırsak hedefimize ulaşırız. İsveç ise beraberlikte veya galibiyette finallere katıbilecek. Kazanmak istiyoruz. Takımım da bu maça hazır. Maç sırasında sabırlı olmamız gerekir. Kazanmak için saldıracağız. Ancak gerektiğinde savunma da yapacağız. Takımda da sadece Ogün cezası nedeniyle oynamayacak.'' 
     Güneş, Emre konusundaki soruları da, ''Emre iyi bir futbolcu. Her yönüyle kaliteli bir oyuncu olduğu ortada. Ancak kendisini oynatıp oynatmayacağım belli değil'' diye yanıt verdi. 
     
     Basketbolculara başarı dileği 
     Teknik direktör Güneş, her iki takım oyuncularına da başarılar dilerken, ''Ayrıca yarın Hırvatistan ile karşılaşacak Basketbol Milli Takım oyuncularına da başarılar diliyorum'' diyerek sözlerini tamamladı. 
     Bu arada yabancı basın mensupları da Şenol Güneş'in basın toplantısına büyük ilgi gösterdi. 
     İsveçli gazetecilerin yanı sıra, Abu Dabi Sport Televizyonu muhabirleri, teknik direktör Güneş ve futbolcularla röportaj yapmak için Japonya'dan gelen gazeteciler de basın toplantısını izledi. 






</TEXT>
</DOC>
