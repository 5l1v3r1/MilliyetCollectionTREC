<DOC>
<DOCNO> 45825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/dunya/adun.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanında sis faciası 
</HEADLINE>
<TEXT>
Uçak yerde kaza yaptı 118 ölü 
Azami hızla kalkışa geçtiği sırada küçük bir turist uçağına çarpan MD - 87 tipi yolcu uçağı pisten çıkarak dev kargo ambarına çakıldı 
     DIŞ HABERLER SERVİSİ 

     Dünya New York ve Washington’daki hava saldırılarıyla Karadeniz’de düşen Rus yolcu uçağının şokunu henüz üzerinden atamamışken, bir felaket haberi de İtalya’dan geldi. 
     İtalya’nın Milano kentindeki Linate Havaalanı’ndan dün sabah havalanmak üzere harekete geçen İskandinav Havayolları SAS’a ait MD - 87 tipi bir yolcu uçağı, azami hızla kalkışa geçeceği sırada, önce pistin kesiştiği yoldan çıkan ve Alman turist taşıyan küçük bir Cessna uçağa, sonra da pistten çıkarak kargo binasına çarptı. Uçağın korkunç bir gürültüyle havaya uçması sonucu, SAS uçağında 104 yolcu ve Alman uçağında 4 kişi ile binada bulunan 4 kişi hayatını kaybetti. 
     
     Büyük hata 
     Linate Havaalanı yetkilileriyle İçişleri Bakanlığı’na göre, 110 kişinin ölümüne neden olan kaza insan hatası ve hava koşullarından kaynaklandı. Kontrol kulesi, iki Alman pilot ile iki İtalyan yolcunun bulunduğu küçük Alman uçağına, "açık görüşe sahip olduğunda pisti geçmesi" talimatı verdi. 
     Sis yüzünden görüş mesafesinin 50 metre olması nedeniyle Alman pilot, gelen SAS uçağını göremeyerek ana piste çıktı. Milano - Kopenhag seferini yapacak olan McDonnald Douglas MD87 tipi SAS uçağı kalkışa geçeceği sırada önüne çıkan Cessna tipi turist uçağına çarparak kontrolden çıktı. Yolcu uçağı daha sonra pist kenarındaki dev kargo ambarının duvarına çarptı. Görgü tanıkları çarpışmadan hemen sonra uçakta art arda üç patlama meydana geldiğini söyledi. 
     



 DÜNYA 















</TEXT>
</DOC>
