<DOC>
<DOCNO> 47372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo06.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı Cansun "0-0 bizim için iyi..." 
</HEADLINE>
<TEXT>

     Galatasaray Kulübü Başkanı Mehmet Cansun, Avrupa Şampiyonlar Ligi'nde, FC Nantes karşısında kazanmak istediklerini, ancak 0-0'lık skorun kendileri için yine de iyi bir sonuç olduğunu söyledi. 
     Karşılaşma sonrası basın mensuplarının sorularını yanıtlayan Cansun, Şampiyonlar Ligi'nde takımların pozisyon sayısının son derece az olduğunu, bu pozisyonların mutlaka değerlendirilmesi gerektiğini ifade ederek, ''Bizim 3 net pozisyonumuz vardı. Onları da değerlendiremedik. Artık önümüze bakacağız. Grubumuzda, Lazio'nun galip gelmesi bizi lider konuma yükseltti. Eğer deplasmanda Lazio karşısında iyi bir sonuç alırsak, ikinci tur şansımız oldukça yükselir'' dedi. 
     PSV Eindhoven maçının önemine de değinen Cansun, Hollanda ekibini İstanbul'da yeneceklerine emin olduğunu ifade ederken, basın mensuplarının hafta sonu ligde Beşiktaş ile yapılacak derbi maçla ilgili sorularına ise ''Bu tür maçların sonucunu tahmin etmek falcılık olur. Ama bizim ana hedefimiz yenilmezlik unvanımızı sürdürmek. 
     Galibiyet ya da beraberlik olabilir'' yanıtını verdi. 
     
     Albayrak "Savunmayı aşamadık.." 
     Galatasaray Kulübü Futbol Şubesi Üyesi Abdürrahim Albayrak, FC Nantes takımının katı savunmasını aşamadıklarını söyledi. 
     Albayrak, galibiyete şartlandıklarını ve takım olarak buna inandıklarını kaydederek, ''Ama Nantes takımı katı bir savunma yaptı. 
     Elde ettiğimiz beraberlik de bizim için iyi bir sonuç. Biz bu grubu lider tamamlayacağımıza inanıyoruz'' diye konuştu. 
     Sarı-kırmızılı futbolcu Serkan da maçta iyi mücadele ettiklerini, elde ettikleri 1 puana rağmen, ikinci tura yükseleceklerini kaydetti. 
     Arif ise FC Nantes karşısında buldukları pozisyonları cömertçe harcadıklarını ve artık Lazio maçına baktıklarını ifade etti. 
     






</TEXT>
</DOC>
