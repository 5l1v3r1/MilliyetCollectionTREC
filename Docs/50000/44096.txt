<DOC>
<DOCNO> 44096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/yazar/tamer.html </URL>
<DATE> 2001/09/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Baban kurtaracak mı 
</HEADLINE>
<TEXT>

     Gani Müjde'nin NTV'deki Gündem Dışı programının tiryakisiyim. Yeni yayın döneminde saat 21.30'a kaydırılması işime yaradı. Daha düzenli izleyebiliyorum. 
     Müjde'nin önceki geceki konuğu Devlet Bakanı Kemal Derviş'in diskjokeylik yapan oğlu Erol Derviş'ti. Müjde, zengin birikimi ve mizah gücüyle her zamanki gibi kimisi hınzır, müthiş çeşitlilik içeren sorular sordu. Türkiye'yi hiç tanımamaktan mı, yoksa Türkçeyi iyi anlamamaktan mıdır bilinmez, Erol Derviş'in yanıtları ise hayli acemi, ama alabildiğine içtenlikliydi. 
     Gani soruyor "Ünlü bir babanın oğlu olmak zor mu Televizyoncuların ilgisinden bunalıyor musunuz " 
     Erol Derviş yanıtlıyor "İlk zamanlar bunalıyordum. Ama alıştım artık. Şimdi sadece DJ'lik yaparken üstüme gelirlerse bunalıyorum. Tam plakları seçerken üzerime geldiklerinde konsantrasyonumu bozuyorlar, işimi iyi yapamıyorum." 
     Genç Derviş'i dinlerken, DJ'liği tutkuyla yaptığını, işini müthiş ciddiye aldığını anlıyorum. Gani Müjde gibi ben de, gözde DJ'ler arasında bir dünya sıralaması olduğunu, bu program vesilesiyle Erol'dan öğreniyoruz. 
     Erol yakınıyor "Dünyanın en iyi DJ'leri arasında tek bir Türk yok. Neden bir Türk DJ, Londra'da çalışmıyor " 
     Erol kafaya koymuş. Amacı burada deneyim kazanıp Londra'da bir süre DJ'lik yapabilmek. Nihai hedefi dünya klasmanında yer tutabilmek, ama merdivenleri sabırla çıkması gerektiğinin de bilincinde. 
     Gani soruyor "Televizyoncuların ve gazetecilerin babanızla ilgili olarak size sordukları sorularda zaman içinde bir değişiklik oldu mu " 
     Erol yanıtlıyor "İlk başlarda hep aynı soru soruluyordu Baban kurtaracak mı Babam tek başına ne yapabilir ki Bir toplu efor olsaydı, bir şeyler yapabilirdi belki. Herşey karmakarışık gidiyor işte..." 
     Söyleşinin akışından anlayabildiğim kadarıyla Erol'a artık kimse "Baban kurtaracak mı " diye sormuyor. Zaten Derviş'in bir süredir umut olmaktan çıktığını hepimiz biliyoruz. Ona da haksızlık etmeyelim. Oğlunun dediği gibi "Tek kişi ne yapabilir ki " Üstelik de dört bir taraftan kendisine çelme takılmaya çalışılırken... 
     Olsa olsa Derviş, kurlarla ve ekonominin genel gidişatıyla ilgili tahminlerde bulunurken, belki biraz daha temkinli konuşabilirdi. Çünkü söylediklerinin büyük çoğunluğu gerçekleşmedi. Belki piyasaları yatıştırmak adına o günlerde o tür demeçlerin Derviş'in ağzından duyulmasına şiddetle ihtiyaç vardı, ama o demeçlerin bedeli kamuoyunun güvenini yitirmek oldu. 
     Bugün artık İstanbullu bankacılar ve finansçılar arasında "Derviş 6 ay önce umuttu, ancak şimdi La Fontaine Masalları'nı anlatan biri" diyenler bile var. 
     Önce Mesih ya da kurtarıcı mertebesine çıkartılıp 6 ay içinde La Fontaine Masalları anlatan biri düzeyine indirilmek, ancak Türkiye şartlarında mümkündür ve medyamızın da katkısıyla gerçekleştirilen bu 180 derecelik imaj değişikliğinde Derviş'in pek suçu yoktur. Olsa olsa piyon olarak kullanıldığı söylenebilir. 
     
İş Bankası'nda ilk kadın müfettişler işbaşı yaptı      İş Bankası'nın tarihinde ilk kez 6 kadın, geçtiğimiz aylarda sessiz - sedasız müfettiş olarak yetiştirilmek üzere işe alındılar. Ve böylelikle Yapı Kredi, Akbank, Garanti, Ziraat ve Vakıflar'da yıllar önce kaldırılan kadın - erkek ayırımına İş Bankası'nda da nokta konmuş oldu. 
     Müfettişlik sınavını kazanan 13 erkekle birlikte ağustostan beri eğitim gören İş Bankası'nın ilk kadın müfettişleri, kasım ayı ortalarında müfettiş yardımcısı olarak sahaya inecekler. 
     Geçen yıl tam da bu günlerde İş Bankası'nın, kurulduğundan bu yana tek bir kadın müfettiş almadığına bu köşeden dikkat çekmiştik. 
     İstanbul Üniversitesi'ni yeni bitiren genç okurumuz Esra Canazoğlu, müfettişlik sınavı için Genel Müdürlüğe başvurduğunda, "Bankamız kurulduğundan bu yana Teftiş Kurulu'na hiç kadın müfettiş alınmamıştır" denerek kendisine form bile verilmemiş, Esra da yaşadığı büyük düş kırıklığıyla telefona sarılıp köşemizi aramıştı. 
     İyi ki aramış. Kendisi müfettiş olamasa da, genç hemcinslerine bu yolu açmış oldu. 
     İş Bankası'nda kadın müfettiş ambargosunun köşemizde gündeme getirilmesi üzerine Genel Müdür Ersin Özince aramış ve "Eğer yönetim kurulumuz da onaylarsa Teftiş Kurulu'na bundan böyle muhtemelen kadınlar alınacak. Ancak ne yazık ki Doğu'ya turneye gönderilmeleri gerektiğinde zorluklarla karşılaşacağımızı şimdiden biliyoruz" demişti. 
     Özince vaadini tuttu. İşe hırsla başlayan kadın müfettişlerin, Özince'nin Doğu turneleriyle ilgili olumsuz beklentilerinin gerçekleşmesine kesinlikle izin vermeyeceklerini umuyorum. 
     
     







Afganistan ve medeniyet 


Yeğen Kani... 


Bülent Ecevit 


Başbakan sorunu ve enerjik kriz yönetimi 


Liste dışı 


Eğitime bürokrasi arası 


Geçen program neden çöktü 


Kıbrıs baskısı hafifliyor 


Bir kaza Bir arkadaş Ve bir sınav 


Suç ekonomisi... 


Usame bin Ladin'in cinsel organının teröre katkısı 


"Savaş" lafını duyunca... 


Kral çıplak 


Baban kurtaracak mı 


Yağmuru rahat bırakın 


Büyüklere de ceza var 


Anne Krueger çok önemli bir hanım 


</TEXT>
</DOC>
