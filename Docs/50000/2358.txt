<DOC>
<DOCNO> 2358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/ekonomi/eko06.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersinde 13 trilyonluk sigara duman’ oldu 
</HEADLINE>
<TEXT>

Gümrük müfettişleri bugüne kadar yaptıkları incelemede Mersin Serbest Bölgesi'nde 13 trilyon liralık sigara kaçakçılığı olayını ortaya çıkardılar 
     NEDİM ŞENER 

     İsrail İtalya, Belçika gümrükleri ile Avrupa Komisyonu'ndan Gümrük Müsteşarlığı'na yapılan "sigara kaçakçılığı" ihbarları, müfettişlerin yaptığı inceleme sonucunda doğrulandı. Gümrük müfettişleri Mersin Serbest Bölgesi'nde 20 milyon dolarlık 13.4 trilyon lira sigara kaçakçılığını ortaya çıkardılar. 
     Mersin Serbest Bölgesi'nde faaliyet gösteren 500 şirketin sigara, viski, çay ve telefon ticaretiyle uğraşan 50'sinin depolarındaki araştırma sonucunda 20 milyon dolar değerinde 130 bin box kutu sigaranın olması gereken yerde bulunamadığı tespit edildi. Kaçakçılığın Men ve Takibine Dair Yasa çerçevesinde gereğinin yapılması istendi. 
     
     Depolar incelendi 
     Mersin Serbest Bölge Müdürlüğü, Gümrükler Muhafaza Başmüdürlüğü'ne yazı göndererek, bölgede ortaya çıkartılan kaçakçılık olaylarıyla ilgili soruşturma istedi. 
     İncelemede Gulf Horizon, Hilal Grup, Kaner Dış Ticaret'in aralarında bulunduğu şirketlerin depolarındaki sigaralarda önemli eksiklik tespit edildiği belirtilirken, Ozanlar Elektronik şirketinin depolarında telefon eksiği olduğu belirlendi. Mersin Serbest Bölgesi'nde sayım işlemlerini sürdüren müfettiş, raporunda, 200 bin telefonun da şirketlerin depolarında bulunmadığını bildirdi. 
     Yurtdışından gelen ihbarlar üzerine üç yıldır Mersin Serbest Bölgesi'ndeki şirket depolarında sayım yapılmasını isteyen Gümrük Müsteşarlığı'nın isteği geri çevrilmişti. 
     
     Gümrük denetleme istiyor 
     Son olarak 2 Kasım 2000’de Gümrük Müsteşarlığı Teftiş Kurulu'ndan Mersin Serbest Bölgesi'ne gönderilen yazıda Rima, Etsun, Fetih, Muteks, Parkurn, VIP, Ozanlar, Atlantik, Demse, Akdeniz, Sembol, Baykur, Ekoteks, Al Miran şirketlerinin 2000 başından bu yana depolarının olup olmadığı soruldu. Bu şirketlerin başkalarına depo kiralayıp kiralamadığı ve belgelerinin temini istendi. 
     Gümrük Müsteaşarlığı Teftiş Kurulu ayrıca, çay, sigara ve telefon satışı yapan şirketlerin listesiyle, bu malların bölgeye giriş ve çıkış tutarlarını gösteren dökümler talep etti. Dış Ticaret Müsteşarlığı ise 24 Kasım'daki yanıtında serbest bölgeleri incelemenin kendi yetkisinde olduğunu belirtmişti. Ancak, Mersin Serbest Bölgesi'nde gümrük müfettişlerinin kaçakçılık yapıldığını tespit etmeleri Dış Ticaret Müsteşarlığı'nı da harekete geçirdi. 
     


 EKONOMİ 



















</TEXT>
</DOC>
