<DOC>
<DOCNO> 47228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur19.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlardan "savaşa hayır" çağrısı.... 
</HEADLINE>
<TEXT>

     Savaşa ve teröre karşı olan yaklaşık 150 sanatçı ve aydının imza koyarak katıldığı ''Savaşa ve Terörizme 
     Karşı Girişim'' bir deklarasyon yayınladı. 
     Türkiye Gazeteciler Cemiyeti Lokali'nde düzenlenen toplantıda, hazırlanan metni okuyan Cumhuriyet Gazetesi yazarı Aydın Engin, girişimin bir ''aydınlar çıkışı'' olduğunu belirterek, insanlığın bir kez daha savaşın vahşetiyle karşılaşmasına seyirci kalamayacaklarını ifade etti. 
     Engin, bütün din, ırk ve uluslardan insanların yaşama hakkının dokunulmazlığına inanarak, ''terörün gücü'' ve ''gücün terörü''ne güvenenlere teslim olmayı reddetme kararlılığıyla biraraya geldiklerini bildirdi. 
     Türkiye'nin asker göndererek savaşın içinde yer almasını istemediklerini belirten Engin, hükümetin, TBMM'den aldığı yetkinin, Türkiye'yi savaşın içine çekeceğini ve terörün dolaysız hedefi haline getireceğini savundu. Engin, ''Dünyada barışın egemen olması için güçlerimizi biraraya getirerek, etkinliklerimizi sürdürme kararı aldık'' diye konuştu. 
     Prof. Dr. Gencay Gürsoy da yaygın bir kesime seslenen girişimin temel hedefinin ortak bir duyarlılık yaratmak olduğunu söyledi. 
     ABD'deki terörist saldırı kurbanlarının aileleriyle temasa geçeceklerini ifade eden Prof. Dr. Gürsoy, ''Bu aileler ile Afganistan'daki yoksul halk arasında, Avrupa'daki savaş ve terör karşıtı girişimlerle birlikte bir anlamda manevi bir köprü oluşturacağız'' dedi. 
     Toplantıdan sonra bir açıklama yapan ÖDP Genel Başkanı Ufuk Uras, bu girişimin savaş istemeyen Türk halkının sesi olacağını kaydederek, bu sesi Ankara'ya duyurmak zorunda olduklarını belirtti. 
     Sanatçı Edip Akbayram da, insanların savaşa ve teröre karşı olan tepkilerini seslendirmeye çalışacaklarını söyledi. 
     






</TEXT>
</DOC>
