<DOC>
<DOCNO> 38421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sondun22.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da domates festivali..Sokaklar yine kıpkırmızı 
</HEADLINE>
<TEXT>

     İspanya'da düzenlenen geleneksel domates festivalinde, bu yıl da Valencia'nın doğusundaki Bunol kasabası sokakları kıpkırmızı oldu. 
     Bunol Belediye Başkanlığı'na göre, geleneksel adı ''Tomatina'' olan, sokaklarda domates savaşı yapılarak kutlanan ve 30 bin kişinin katıldığı festival için 120 ton domates kullanıldı. 
     Her yıl Ağustos ayının sondan bir önceki Çarşamba günü yapılan festivale bu yıl 20 binden fazla turist katıldı. Turistlerin aralarında İngiliz, Fransız, Arjantinli ve Japonlar bulunuyordu. Katılımcıların çoğunun mayo giydiği, bazılarının deniz gözlüğü ve bone taktığı gözlendi. Hiç kimsenin yaralanmadığı ''domates savaşları''ndan sonra Belediye ekipleri ve halk, festivale katılanları hortumlarla suladı. Festival sırasında domates yüklü 6 kamyon, kentin sokaklarında yavaş yavaş dolaşarak 120 ton domatesi halka dağıttı. Bunol'da geleneksel domates festivalinin, ilk olarak 1945 yılında, birkaç kişinin kendi aralarında San Pedro Kilisesi önünde domates savaşı yapmalarıyla başladığı anlatılıyor. 







</TEXT>
</DOC>
