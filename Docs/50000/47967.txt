<DOC>
<DOCNO> 47967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/guncel/gun07.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakalanınca dili tutuldu 
</HEADLINE>
<TEXT>

     SERHAT ÜNAL İstanbul 

     Narkotik polisinin 2.5 aydır aralıksız sürdürdüğü "Matador Operasyonu"nda şebekenin önemli isimlerinden Şaban Sipahioğlu da ele geçirildi. Halen cezaevinde bulunan Urfi Çetinkaya’nın sağ kolu olarak bilinen Cemal Nayır’a uyuşturucu sağladığı tespit edilen Şaban Sipahioğlu’nun Kadıköy’de bir evde kaldığı ihbarını alan polis, eve baskın düzenledi. 
     İki ay önce Bayrampaşa Cezaevi’nde silahla öldürülen uyuşturucu kaçakçısı Hamza Kılıç’ın ortağı olduğu belirtilen Sipahioğlu gözaltına alındı. Halen aranan Cumhur Yakut ile uyuşturucu alışverişinde bulunduğu kaydedilen Sipahioğlu hakkında İstanbul DGM’ce verilen gıyabi tutuklama kararı olduğu ortaya çıktı. 
     
     Bulgaristan’a kaçtı 
     Arandığını öğrenen Sipahioğlu’nun önce Bulgaristan’a kaçıp üç ay kaldığı, yerinin belli olması üzerine İstanbul’a dönerek Aşyekadın mahallesinde bir eve yerleştiği belirtildi. Tanınmamak için topsakal bırakan, 2-3 günde bir evden dışarı çıkarak gazeteyle yiyecek maddesi aldığı belirlenen Sipahioğlu, yakalandığında şoka girdi. Yaklaşık 15 dakika konuşamayan Sipahioğlu, "İyi ki yakalandım" dedi. 
     Sipahioğlu’nun, Yunanistan’da 513, İspanya’da 81, Edirne’de 318 ve değişik ülkelerde de ele geçirilen toplam 2 ton uyuşturucunun organizatörlüğünü yaptığı biliniyor. 
     



 GÜNCEL 
























</TEXT>
</DOC>
