<DOC>
<DOCNO> 18461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/guncel/gun08.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah kavgası 
</HEADLINE>
<TEXT>

ÇAPRAZ ATEŞ 
     MUSTAFA BAKACAK 

     Emniyet Genel Müdürlüğü, Türk polisi için 60 bin tabanca alacak. Geçtiğimiz ay yapılan ihaleye, 4 yabancı firma davet edildi. Katılan iki firmadan, Baretta ve Cz, 10 binlik test atışını geçemeyince ihale Mayıs ayına ertelendi. Yeni ihaleye çağırılan 6 firmanın yine yabancı olması, Türk silah üreticilerinin büyük tepkisini çekti. İşte tarafların görüşleri 
     
     Muhittin Kaya Emniyet Gn. Md. Yrd. 
Yerli kalitesi yetersiz      Yerli sanayiyi ilk deneyen, emniyet teşkilatıdır. Başarılı olsunlar diye ithal silaha uygulanan 10 bin atışlık ömür testi, önceki yıllarda 5 bine düşürüldü. Sırf testler için hazırlanmış bir tabanca ile başarılı oldular. Seri üretimde problem çıktı. 200 atışta, tabancanın bazı parçalarının metali aşınıyor, mandalı dönüyor, silah kilitleniyor. 
     Yerli sanayi, istediğimiz nitelikteki tabancayı üretemiyor. Polis gibi, silahını her an kullanma durumunda olan birine, hata payı yüzde 20’lere çıkan silahı kim verebilir 
     Haziranda mezun olacak personelime verecek silahım yok. Şu anda acilen 30 bin tabancaya ihtiyacımız var. Bırakın 20 bini, 2 - 4 ayda 10 bin silahı teslim edecek yerli firma gösterin bana . Deniz ve Hava Kuvvetleri’nin özel birlikleriyle MİT, Sig Sauer aldı. 
     Parasını personelimiz ödediği için en iyisini almak istiyoruz. MKE’nin fişeklerinden de şikayetçiyiz. Geçen ay yapılan testlerde sonuç, rezaletti. Birçok sorun çıktı. MKE değiştirmezse, mermilerin de ithalini isteyeceğim. 
     
     Osman Koloğlu Arsan A.Ş. Başkanı 
Sanayimize darbe olur      Avrupa’daki firmalarla yarışacak düzeydeyiz. En ağır testlerden başarıyla geçtik. Milli Savunma Bakanlığı’nın açacağı 5 milyon dolarlık ihaleye yerli üreticiler katılacak. Ürettiğimiz silaha beş yıl garanti veriyoruz. Gürcistan Savunma Bakanlığı’nın ihalesini kazandık, 10 bin tabanca vereceğiz. Biz yurtdışına açılırken, polisimizin ithal silahı tercihi etmesi yerli sanayiye darbe vurmaktan başka birşey değildir. 
     
     Latif Aral Aliş Sarsılmaz A.Ş. Başkanı 
Rencide edildik      Tesislerimiz, Avrupa’nın en iyi üç fabrikası arasında gösteriliyor. Dünya silah pazarında söz sahibi olan aralarında ABD, Almanya, İtalya, Fransa, Çek Cumhuriyeti, İsrail’in de aralarında bulunduğu 54 ülkeye ihracat yapıyoruz. Emniyet teşkilatı mensuplarının tabanca ihtiyacını nitelik ve nicelik açısından fazlasıyla karşılayabilecek kabiliyetteyiz. Emniyet’in yalnızca yabancı firmalara davetiye göndermesi, bizleri rencide etmiştir. Umarım yetkililer bu yanlışlığı farkeder ve sektörümüzün, dünya piyasasında söz sahibi olmasına yardımcı olur. 
     



 GÜNCEL 
















</TEXT>
</DOC>
