<DOC>
<DOCNO> 23573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur10.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit'in zemin etüt haritası çıkarıldı..En çok 5 kata izin verildi 
</HEADLINE>
<TEXT>

     İzmit Büyükşehir Belediyesi'nce, kentin zemin yapısı hakkında bilgi veren zemin etüt haritaları çıkarıldı. 
     Bayındırlık ve İskan Bakanlığı'nca onaylanan ve 5 bölgeye ayrılan kentte, en çok bodrum üzerine 5 katlı yapılara izin verilecek. 
     İzmit Büyükşehir Belediyesi sınırları içinde her bölgenin zemin yapısı hakkında bilgi veren jeolojik, jeofizik ve jeoteknik etüt raporu ile haritalar hazırlandı. 
     Kesinleşen haritalara göre, İzmit Büyükşehir Belediyesi sınırları, yapılaşma açısından ''yerleşime uygun alanlar'', ''önemli alanlar-1'',''önemli alanlar-2'', ''pasif fay zonları'' ve ''yerleşime uygun olmayan alanlar'' olarak ayrıldı. 
     Saraybahçe beldesinin kuzeyi, İnönü Caddesi, Bekirpaşa beldesinde Turan Güneş Caddesi ve kuzeyi ile kalıcı konut alanlarının yapıldığı ''Gündoğdu bölgesi'', ''yerleşime uygun alanlar'' olarak belirlendi. Bu bölgelerde bodrum üzerine 5 katlı binaların inşasına izin verilebilecek. 
     ''Önemli alanlar'' olarak isimlendirilen Şirintepe, Üçtepeler,Turgut ve Serdar mahallelerinin kuzeyi, Cedit, Orhan, Kadıköy, Yenişehir, Yeşilova, Yahya Kaptan mahallelerinde ise arazi yapısına göre bodrum artı 4, bodrum artı 3 ve bodrum artı 2 kat izni verilecek. 
     ''Pasif fay zonları'' ise 17 Ağustos depreminde haraket etmeyen, çok uzun süredir aktif olmayan, ancak bundan sonrası için tam olarak durumu bilinmeyen bölge olarak adlandırıldı. Yenimahalle, Serdar mahallesinin kuzeyi, Akçakoca, Gültepe, Turgut mahalleleri ile Cephanelik bölgesinin alt bölümlerini kapsayan bu bölgede, pasif fayların aktif faylardan etkilenip etkilenmeyeceğinin belirlenmesi için yapılacak çalışmalar tamamlanmadan yapılaşmaya izin verilmeyecek. Saraybahçe ve Bekirpaşa beldesinin güney bölümü, sahil bölgesi, Sanayi mahallesi ve Bekirpaşa beldesinin kuzeyindeki heyalan bölgeleri ''yerleşime uygun olmayan alanlar' olarak belirlenip yapılaşmaya kapatıldı. 







</TEXT>
</DOC>
