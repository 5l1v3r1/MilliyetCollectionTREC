<DOC>
<DOCNO> 45612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sonspo04.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da izin günü... 
</HEADLINE>
<TEXT>

     Birinci Süper Futbol Ligi'nin 8. 
     haftasında Ali Sami Yen Stadı'nda Göztepe'yi konuk edecek olan Galatasaray'da, futbolcular günü izin yaparak geçirdi. 
     Göztepe maçı hazırlıklarına 1 günlük izinin ardından yarın akşam saat 17.00'de yapacakları antrenmanla yeniden başlayacak olan sarı-kırmızılılarda, milli takımlarda bulunan futbolcular, Salı günü takımla birlikte çalışmalara katılacak. 
     Sarı-kırmızılılarda, Göztepe maçı öncesi Capone, Kerem, Mehmet, Mpenza, Horvath, Suat, Perez, Bülent Akın ve Bülent Korkmaz'ın sakatlıkları sürüyor. 
     Kulüp doktoru Serhan Kurtulmuş, Bülent Korkmaz'ın yarın koşulara başlayacağını, Capone'un ise ağrılarının azaldığını kaydederken, Kerem, Mpenza, Horvath, Suat ve Perez'in ise hafta sonuna dek hazır durumda olacaklarını bildirdi. 
     Ayrıca, kaleci Kerem'in 20 yaş dişinin çenesine saplanması nedeniyle dün bir ameliyat geçirdiğini de açıklayan Kurtulmuş, kaleci Mehmet'in dün çekilen MR'nda sağ arka adelesinde ödem belirlendiğini ve Bülent Akın ile birlikte bu futbolcunun tedavisinin de zaman alacağını kaydetti. 
     Galatatasaray'ın, geçen hafta içinde anlaşmaya vardığı Trabzonsporlu futbolcu Erhan Namlı, yarın resmi imza atacak. 
     Genç futbolcunun yarın öğle saatlerinde Florya Metin Oktay Tesisleri'nde resmi sözleşme imzalaması bekleniyor. 
     






</TEXT>
</DOC>
