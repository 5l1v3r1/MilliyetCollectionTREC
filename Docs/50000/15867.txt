<DOC>
<DOCNO> 15867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/yasam/yas05.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp hastası minik kızın ilk ameliyatı yarın 
</HEADLINE>
<TEXT>
Nazlıcan için canımızı veririz’ 
11 yaşındaki kızını Susurluk’ta cinayete kurban veren Nihal Çaldıran iddialı konuştu Nazlıcan’ı yaşatacağız 
     AYŞEGÜL AYDOĞAN İstanbul 

     Susurluk’ta öldürülen 11 yaşındaki Avşar Çaldıran’ın, doğuştan kalp hastası olan 2 yaşındaki kardeşi Nazlıcan, yarın İstanbul Memorial Hastanesi’nde ameliyat edilecek. 
     Doç. Dr. Barbaros Kınoğlu, "Nazlıcan 9 kilo. Yani yaşıtlarına göre zayıf. Bunu göz önünde bulundurarak ameliyatı iki aşamalı yapmaya karar verdik" dedi. 
     İlk ameliyatın yarın yapılacağını belirten Kınoğlu şöyle konuştu "Akciğer atardamarı ile aort arasına suni bir damar yerleştireceğiz. Böylece beyne yetersiz oksijen gitmesine bağlı bayılma ve nöbetler ortadan kaldırılacak. Nazlıcan, ameliyattan 7 gün sonra taburcu edilecek. İkinci ameliyat ise 1 yıl sonra gerçekleştirilecek." 
     
     Canım Avşar’da kaldı 
     Anne Nihal Çaldıran ise "Kalbindeki sorun nedeniyle Nazlıcan zor bir bebeklik geçirdi. Ben kendimi Nazlıcan’ın ölümüne hazırlamıştım. Ancak Avşar Sıla öldü canım onda kaldı. Artık inanıyorum Nazlıcan yaşayacak. Onun yaşaması için pek çok kişi uğraşıyor. Umutla bekliyorum. Ancak yine de yarınki ameliyat beni korkutuyor" diye konuştu. 
     Yaşadığı gerginlik nedeniyle dün baygınlık geçiren Çaldıran, müşahede altına alındı. Çaldıran’a psikolojik destek sağlanacağı belirtildi. 
     
     


 YAŞAM 
















</TEXT>
</DOC>
