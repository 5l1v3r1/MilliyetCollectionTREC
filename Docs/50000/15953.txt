<DOC>
<DOCNO> 15953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur15.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'teki eylemde gözaltına alınanlar için 3 gün ek süre istendi 
</HEADLINE>
<TEXT>

     Başkent'te dün düzenlenen esnaf yürüyüş ve mitinginin ardından çıkan olaylarda gözaltına alınan 127 kişiden 8'inin çeşitli örgütlere mensup olduğu bildirildi. 
     Ankara Emniyet Müdürlüğü güvenlik şubesinde gözaltında tutulan 127 kişinin sorgulanması sürüyor. Emniyet Müdürlüğü yetkilileri, söz konusu kişilerle ilgili savcılıktan 3 gün ek gözaltı süresi istendiğini bildirdiler. Bu kişilerden kimlik sorgulaması sonucu İsmet Yıldız adlı kişinin ''Partizan'' adlı yasadışı sol örgüte mensup olmaktan ceza aldığı belirlendi. 
     Ayrıca istihbarat araştırmasına göre, gözaltında bulunanlardan ''DSİP'', ''DHKPC'', ''TKML Konferans Grubu'', ''TKİP'', ''Müslüman Gençlik'' örgütlerine ve iki kişinin de PKK terör örgütüne mensup olduğu tespit edildi , Öte yandan mitingin tertip komitesinden 8 kişi hakkında da savcılığa da suç duyurusunda bulunulduğu belirtildi. Emniyet yetkilileri, olaylar sırasında, 17 polis aracı, 3 çeşitli kamu kuruluşlarına ait, 6'sı da özel kişilere ait olmak üzere toplam 26 aracın hasar gördüğünü belirterek, Başbakanlık ek binası, THK,Sayıştay, Ulus Vergi Dairesi, iki banka, Solmaz Kılıçtepe Polis Karakolu, çeşitli dernek, kooperatif ve çok sayıda işyerinin hasar gördüğünün belirlendiğini kaydettiler. 
     Yetkililer göz altına alınan 127 kişi hakkında güvenlik güçlerine mukavemet, cebir şiddet, kamu mallarına hasar verme, 2911 Sayılı Toplantı Gösteri ve Yürüyüş Kanunu ile 526 sayılı hükümet emirlerine uymama konularında soruşturma yapılacağını bildirdiler. Olayları kışkırtanları tespit etmek için ankara Emniyet Müdürlüğü'nde bir teşhis komisyonu oluşturuldu. Emniyet yetkilileri televizyon ve gazetelerden görüntü kayıtları alındığını belirterek, terörle mücadele güvenlik ve istihbarat şubeleri elemanlarından oluşan 
     teşhis komisyonunun tespitleri sonucu elde edilecek bilgiler doğrultusunda da yeni gözaltıların olabileceğini ifade ettiler. 




</TEXT>
</DOC>
