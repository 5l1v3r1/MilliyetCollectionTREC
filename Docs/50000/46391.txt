<DOC>
<DOCNO> 46391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur19.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Lütfü Topal'ın öldürülmesi davasında 8 sanığın beraatleri istendi 
</HEADLINE>
<TEXT>

     Kamuoyunda ''Kumarhaneler Kralı'' olarak tanınan Ömer Lütfü Topal'ın 28 Temmuz 1996 tarihinde Sarıyer'de öldürülmesiyle ilgili yargılanan Haluk Kırcı ile özel timci eski polis memurlarının da aralarında bulunduğu 8 sanığın beraatleri istendi. 
     Beyoğlu 1. Ağır Ceza Mahkemesi'ndeki duruşmada esas hakkındaki görüşünü açıklayan Cumhuriyet Savcısı, üzerlerine atılı suçu işlediklerine dair yeterli ve inandırıcı delil olmadığı gerekçesiyle tutuksuz yargılanan özel timci eski polis memurları Ercan Ersoy, Oğuz Yorulmaz, Mustafa Altunok ve Ayhan Çarkın ile Topal'ın eski iş ortakları Sami Hoştan ve Ali Fevzi Bir, sigortacı Serdar Özdağ ve başka suçtan tutuklu olan Haluk Kırcı'nın beraatlerini talep etti. 
     Duruşmada, daha sonra sanık avukatlarının son savunmalarının dinlenmesine geçildi. 
     






</TEXT>
</DOC>
