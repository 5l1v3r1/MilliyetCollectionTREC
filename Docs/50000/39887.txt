<DOC>
<DOCNO> 39887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/ekonomi/aeko.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni Stan’ sakinleştirdi 
</HEADLINE>
<TEXT>

IMF Başkanı Köhler, Türkiye’deki şubat krizinde Afrika gezisini bırakıp hemen Washington’a dönmek istediğini, ancak Stanley Fischer’ın teskin edici sözlerinin kendisini panikten kurtardığını söyledi... 
     Uluslararası Para Fonu IMF Başkanı Horst Köhler, Fon’daki görevinden ayrılan Stanley Fischer’ın, şubatta patlayan Türkiye krizi esnasında kendisini teskin ettiğini söyledi. 
     Köhler, IMF Birinci Başkan Yardımcısı’nın emekli olması nedeniyle düzenlenen veda yemeğinde yaptığı konuşmada, Fischer’ın, olaylar karşısındaki soğukkanlı ve mantıklı davranışını vurgulayarak, bu tavrını, verdiği şu örnekle anlattı 
     "Türkiye’de şubat krizi’ çıktığında, kriz yönetimi ve IMF’nin tepkisi için, Stanley Fischer’ı aradım ve Afrika turunu yarıda bırakarak Washington’a dönmek istediğimi bildirdim. Fischer, beni devamlı bilgilendireceklerini belirterek tura devam etmemi söyledi. Fischer’ın teskin edici sözleri beni paniklemekten kurtardı." 
     
     Pişman değilim’ 
     Stanley Fischer ise Fon’da görev yaptığı süre içinde, çok sayıda deneyim kazandığını ve birçok anısının bulunduğunu söyledi. Fischer, yemekte yaptığı konuşmada Fon’un, borç isteyen ülkelere karşı yumuşak davranmakla eleştirildiğini hatırlatarak, Fon’un, üye ülkelere yardım yapmasının en doğal görevi olduğunu söyledi. 
     
     ABD’ye yanıt 
     Fischer, ABD eski Başkanı Ronald Reagan’ın, "Güven ama doğruluğunu kontrol et" sözünü ilke olarak aldıklarını ve bu çerçevede, yardım yapılacak ülkelere, belirli şartlar altında kredi verdiklerini ifade etti. 
     Fon’un, ABD yönetimi tarafından da eleştirilere maruz kaldığını hatırlatan Fischer, "ABD’nin IMF’ye eleştirileri, bu kuruluşun tarihi kadar eskidir" dedi. 
     
     Krueger geliyor 
     IMF Yönetim Kurulu da, Fischer’a hizmetleri ve başarılarından dolayı takdirlerini bildiren bir açıklama yaptı. Eylülden itibaren, IMF Birinci Başkan yardımcılığını, Stanford Üniversitesi Ekonomi Profesörü olan Anne O. Krueger devralacak. 
     
IMF’nin dervişi veda etti...      Financial Times, dönen derviş’ dediği Fischer’dan sonra IMF’nin krizlere doğru tepki vermekte zorlanacağını yazdı 
     Financial Times gazetesi, Fischer’dan sonraki IMF’nin özellikle gelişmekte olan ülkelerde meydana gelebilecek krizlere doğru tepki vermekte zorlanacağını ileri sürdü. 
     Yazıda, Brezilya ve Türkiye krizlerinin Fischer’ın efsanevi çalışma gücünü sınadığı ve bir IMF yetkilisinin de Fischer’ı sabrından dolayı, biraz da Devlet Bakanı Kemal Derviş’e gönderme yaparak "dönen derviş" olarak nitelendirdiği belirtildi. 
     Financial Times’a göre, görevinin son günlerinde Arjantin için yeni bir yardım paketi hazırlayan Fischer’ın arkasında bırakmaya hazırlandığı Fon, eski IMF’den çok farklı. 
     
     Fon’a zamanında katıldı 
     Altı yıl önce Massachusetts Institute of Technology’den ayrılarak IMF’ye katılan Fischer’ın, Meksika, Asya ve Rusya ekonomik krizlerinin çözüm bulmak için "tam zamanında" Fon’a katıldığı ifade edildi. 
     Fischer, ABD eski Hazine bakanları Robert Rubin ve Lawrence Summers’ın sembolü haline geldiği mali yardımlar artık büyük tepki çekiyor. Yeni Hazine Bakanı Paul O’Neill ise, göreve büyük yardım paketlerine bir son vereceği açıklamasıyla geldi. Enflasyonu yenmeyi başaran, ancak IMF’nin tavsiyesiyle, para birimini dolara endekslemekle ekonomisini olumsuz yönde etkileyen Arjantin tartışmaların odak noktası oldu. 
     
     Eski moda kriz’ dedi 
     Fischer’ın, Arjantin’deki krizi, sabit döviz kurunun etkileri üzerine kurulu olduğu için "eski moda" olarak nitelendirdiği ve krizdeki ülkelerin sabit döviz kurundan bir an önce kurtulmalarının gerekliliğine inandığı vurgulandı. Fischer, "Döviz çapası hem kurumsal hem de politik açıdan zor bir uygulama. Bu uygulamadan vazgeçmek istemeyen birini hiç görmedim" demişti. 
     



 EKONOMİ 



















</TEXT>
</DOC>
