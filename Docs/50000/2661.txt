<DOC>
<DOCNO> 2661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur25.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyin ölümü' kararı alınan 14 yaşındaki Mehmet Kansu'nun organları hayat verecek 
</HEADLINE>
<TEXT>

     Maltepe'de önceki gün intihar girişiminde bulunan Hasan Şadoğlu İlköğretim Okulu öğrencisi İbrahim Mehmet Kansu için Marmara Üniversitesi Hastanesi'nde ''beyin ölümü'' kararı alındı. Kansu'nun ailesi, organlarının bağışlanması için izin verdi. 
     Marmara Üniversitesi Tıp Fakültesi Genel Cerrahi Ana Bilim Dalı öğretim üyesi Prof. Dr. Cumhur Yeğen, 14 yaşındaki İbrahim Mehmet Kansu'nun beyin ölümüne karar verilmesi üzerine, Başhekimlik toplantı odasında basın açıklaması yaptı. 
     Marmara Üniversitesi Hastanesi'nde yatan Kansu ile ilgili basın mensuplarına bilgi veren Prof. Dr. Yeğen, ailesinin organ bağışı için gerekli izni vermesinin ardından, şu anda mekanik olarak yaşatılan öğrenci hakkında ''beyin ölümü'' kararı alındığını söyledi. 
     Yoğun Bakım, Kardiyoloji, Nöroloji ve Nöroşirürji bölümlerinden birer öğretim üyesinin katıldığı ''Beyin Ölümü Komitesi''nin kararından sonra laboratuvar işlemlerinin başlatıldığını ifade eden Prof. Dr. Yeğen, öğrencinin iki korneası, kalp, akciğer, karaciğer ile iki böbreğinin Kansu ailesi tarafından bağışlandığını kaydetti. 
     Öğrenciyle ilgili gerekli analizlerin ve prosedür gereği de beyin kan akımı ölçümünün yapıldığını anlatan Prof. Dr. Yeğen, şöyle konuştu 
     'Gerekli işlemler tamamlandıktan sonra ameliyathanede Kansu'nun organları alınacak. Bugün hiçbir engel çıkmazsa 7-8 saat içinde organları alınabilir. Organların alınabilmesi için ayrıca alıcıların da hazır olması gerekir. Alıcıları, merkezi İstanbul Üniversitesi İstanbul Tıp Fakültesi'nde Çapa bulunan Organ Nakli Kuruluşları Koordinasyon Derneği araştırıyor. Dernek karar verecek, uygulayacağız.Organların hepsi aynı anda çıkartılacak, burada veya başka bir yerde nakledilecek.'' 
     Daha sonra basın açıklamasına, İbrahim Mehmet Kansu'nun babası Cemal, amcası Kemal ve ablası Gülay Kansu da katılarak duygularını anlattılar. 
     Beyin ölümü gerçekleşen Kansu'nun babası, olayın ardından organ bağışı konusunu çok düşündüğünü, ancak kendilerini Prof. Dr. Cumhur Yeğen ile akrabası olan bir doktorun ikna ettiğini söyledi. 
     Anne Fatma Kansu'nun, oğlunun intihar girişiminden sonra şoka girdiğini ve en son anneden izin alındığını belirten Cemal Kansu, ''Duygularımı nasıl anlatabilirim ki... İnşallah organlarını vereceğimiz insanlar mutlu olur. Allah bu yaptığımızı kabul etsin. Neticede toprak olacaktı. Hiç olmazsa başkaları faydalanır'' dedi. 
     Baba Kansu, oğlunun organlarının nakledileceği kişilerle ailece tanışmayı çok istediklerini bildirdi. Oğlunun intiharıyla ilgili hiç kimseyi suçlamadığını ifade eden baba Kansu, sonradan öğrendiğine göre, oğlunun ruhsatsız silahını iki defa okula götürdüğünü, buna rağmen arkadaşlarının ya da öğretmenlerinin kendilerini uyarmadıklarını anlattı. İbrahim Mehmet Kansu'nun sosyal yönünün de kuvvetli olduğunu, okulda her türlü aktivite ve basketbolla ilgilendiğini kaydeden üzgün baba, ''O içine kapanık bir çocuk değildi. İntihar edecek bir çocuk değildi'' şeklinde konuştu. Baba Kansu ayrıca, eşinden ayrı olduğu iddialarının doğru olmadığını ve son derece mutlu olduklarını vurguladı. Cemal Kansu, tabancayı, ülke ortamının gergin olduğu 1976 yılında aldığını ve bugüne kadar hiç kullanmadığını sözlerine ekledi. Abla Gülay Kansu ise arkadaşlarına 10 gün süresince böyle bir şey yapacağından bahsetmesine rağmen, kardeşinin hareketlerinde hiçbir olumsuzluk hissetmediklerini bildirdi. 




</TEXT>
</DOC>
