<DOC>
<DOCNO> 35112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo01.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Fenerbahçe'nin Şampiyonlar Ligi'ndeki rakipleri 
</HEADLINE>
<TEXT>

     Futbolda Avrupa Şampiyonlar Ligi'nde 2. ön eleme turu maçları tamamlandı ve Türk takımları Fenerbahçe ve Galatasaray'ın 3. ön elemelerdeki rakipleri beli oldu. 
     Şampiyonanın 3. ön eleme turunda Galatasaray, Bulgaristan'ın PFC Levski Sofya, Fenerbahçe de İskoçya'nın Glasgow Rangers takımı ile karşı karşıya gelecek. 
     Galatasaray'ın rakibi PFC Levski Sofya, Norveç'in Brann SK Bergen takımı ile deplasmandaki rövanşta 1-1 berabere kalarak tur atladı. Bu karşılaşmanın gollerini PFC Levski Sofya adına 5. dakikada Ivanov, SK Brann Bergen adına da 16. dakikada Waltinn kaydettiler. İki takım arasındaki ilk karşılaşma 0-0 sona ermişti. 
     Fenerbahçe'nin rakibi Glasgow Rangers ise Slovenya'nın SK Maribor takımı ile yaptığı rövanş maçından 3-1 galip ayrılarak tur vizesini aldı. Maribor deplasmandaki bu maçta 17. dakikada Starcevic'in golüyle 1-0 öne geçmesine rağmen bu üstünlüğü uzun süre koruyamadı. Glasgow Rangers, 54. dakikada Flo, 58 ve 73. dakikalarda da Caniggia'nın golleriyle 3-1'lik üstünlüğü sağladı. İskoç takımı ilk maçta da deplasmanda 3-0'lık galibiyete ulaşmıştı. 
     3. ön eleme turunda Galatasaray, rakibiyle ilk maçı, 8 Ağustos Çarşamba günü İstanbul'da, Fenerbahçe ise aynı tarihte deplasmanda yapacak. 
     Bu turda rövanş maçları ise 15 Ağustos Çarşamba günü oynanacak ve tur atlayan takımlar belirlenecek. 
     
     
     






</TEXT>
</DOC>
