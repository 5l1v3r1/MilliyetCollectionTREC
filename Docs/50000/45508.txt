<DOC>
<DOCNO> 45508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/siyaset/siy00.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’e telgraf yağmuru 
</HEADLINE>
<TEXT>

Cumhurbaşkanı Sezer, Anayasa değişikliği paketi üzerinde ayrıntılı bir hukuki inceleme başlattı 
     SALİHA ÇOLAK Ankara 

     Vatandaşlar, "kıyak maaşa" tepkilerini doğrudan milletvekilleri ve Cumhurbaşkanı Ahmet Necdet Sezer’e yönlendirdi. "Kıyak maaş"ın yasallaştığı 3 Ekim’den itibaren Köşk’ü telgraf yağmuruna tutan vatandaşlar, Sezer’den anayasa değişikliği paketini onaylamamasını istedi. 
     Sezer ise vatandaştan gelen, "imzalama" mesajlarından çok hukukçulara kulak veriyor. Paket üzerinde ayrıntılı bir hukuki inceleme başlatan Sezer’in önünde dört seçenek bulunuyor. Sezer’in bu seçenekler arasındaki tercihinde, paketin içeriğinden çok ülkenin içinde bulunduğu kriz ortamında ve AB yolundaki kritik aşamada yaratacağı olumsuz etkiler belirleyici olacak. 
     
     İşte seçenekler 
     İmzalar Paketi onaylar. Onaylamasıyla birlikte Resmi Gazete’de yayımlanır, yürürlüğe girer ve uyum yasalarının çıkarılması için çalışmalar başlar. 
     İmzalar, Anayasa Mahkemesi’ne gider Sezer, yaratacağı olumsuz sonuçları dikkate alarak paketi veto etmeyip imzalayabilir ancak bu arada Anayasa Mahkemesi’ne gitme yolunu deneyebilir. Bunu sadece "usul" açısından yapabilir. Ancak uzmanlar Anayasa değişikliği sırasında usül açısından iptal gerektirecek ciddi eksiklikler bulunmadığını vurguluyor. Paket görüşülürken sadece son turda, "tümünün oylamasına son maddenin oylama sonucu alınmadan geçilmesi" usul eksikliği olarak gösteriliyor. Ancak bunun iptal için yeterli bir gerekçe olmadığı yorumu yapılıyor. 
     Halkoyuna sunar Sezer paketin tümünü ya da bazı maddelerini halkoyuna sunabilir. Kıyak gibi bazı maddeleri ayırıp halkoyuna sunarken diğer maddeleri onaylayabilir. Anayasa’nın 175. maddesi, "halkoylamasının bir an önce yapılması için ve halkın buna katılmasını temin için kanunla para cezası dahil, her türlü tedbirin alınmasını" öngörüyor. 
     Halkoylamasının hem zaman alması, hem de maliyeti, üstelik bunun sadece "kıyak" gibi bir madde için yapılması, referandum olasılığını zayıflatıyor. Kulislerde bunun, "Meclis ile halkın karşı karşıya getirilmesi ve Meclis’in halk neznindeki itibarının biraz daha düşürülmesi" gibi siyasi sonuçlarını da Sezer’in, böyle kritik bir dönemde göze almayacağı görüşü dile getiriliyor. 
     Veto eder Paketi veto eder. Paket Meclis’e gider, Anayasa Komisyonu’ndan geçer, Genel Kurul’da yine iki kez görüşülür. Bu seçenek uzun bir zaman gerektirdiğinden bu en düşük seçenek olarak görülüyor. 
     



 SİYASET 











</TEXT>
</DOC>
