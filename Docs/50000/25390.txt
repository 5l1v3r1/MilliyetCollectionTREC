<DOC>
<DOCNO> 25390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo02.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Veit'in transferi yılan hikayesine döndü 
</HEADLINE>
<TEXT>

     Beşiktaş'ta, bugün İstanbul'a getirilen Alman futbolcu Sixten Veit'in transferi adeta yılan hikayesine döndü. 
     Kulüp Başkanı Serdar Bilgili ile yöneticiler, Veit ve menajeri Baumann ile Divan Oteli'ndeki 2 saatlik görüşmede bir sonuca varamadılar. 
     Beşiktaş yöneticileri, ''Ufak tefek pürüzler var. Ancak planlandığı gibi yarın saat 12.00'de imza atacak'' derken, Veit ise yarın sabah Almanya'ya döneceğini açıkladı. 
     Beşiktaş Kulübü Asbaşkanı Yıldırım Demirören, Veit'in daha önce programlandığı gibi yarın kulüp binasında sözleşme imzalayacağını ifade ederek, ''Aramızda ufak tefek sorunlar var. Ancak bunların giderilebileceğini umuyorum. Görüşmelerimiz sürecek. Yarın da kulüp binasına gelip, imza atacaktır'' dedi. 
     Başkan Bilgili ve yöneticilerin Divan Oteli'nden ayrılmalarının ardından resepsiyona inen Veit ve menajeri Baumann ise uçak biletlerini yarın sabah 08.30'a aldırdılar. 
     Menajer Baumann, Beşiktaş ile aralarında bazı ayrılıklar bulunduğunu kaydederek, ''Yarın sabah Almanya'ya dönüyoruz. Orada Beşiktaş'ın bize önerdiği şartlar konusunda düşünüp kararımızı vereceğiz'' diye konuştu. 
     Alman futbolcu ise Beşiktaş'ta forma giymek istediğini, ancak öncelikle bazı pürüzlerin giderilmesi gerektiğini ifade etti. 
     
     







</TEXT>
</DOC>
