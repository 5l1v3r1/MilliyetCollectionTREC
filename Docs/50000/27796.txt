<DOC>
<DOCNO> 27796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/guncel/gun05.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrosyan öldürüldü’ 
</HEADLINE>
<TEXT>

Gölcük'te geçirdiği trafik kazasında hayatını kaybeden Petrosyan'ın ablası, "O kesinlikle öldürüldü ama kanı yerde kalmayacak" diyor 
     ŞÜKRAN ÖZÇAKMAK, ÖMER ERBİL İstanbul 

     Ermenistan eski Devlet Başkanı Levon Ter Petrosyan ve Genelkurmay Başkanı Razmik Petrosyan'ın yeğeni Aghasi Petrosyan'ın ölümünün kaza değil cinayet olduğu iddia edildi. Abla Fidan Bilgiç, bir ay önce Türkiye'ye gelen ve deri ticareti için kendisi ve iki arkadaşıyla İzmir'e giderken Gölcük'te geçirdiği kazada yaşamını yitiren Agashi'nin plastik ticaretine girmek istemesi nedeniyle cinayete kurban gittiğini iddia etti. 
     Bilgiç, karşıya geçerken özel otomobilin çarpması sonucu yaşamını yitiren kardeşi Agashi'nin, kendisine çarpan Ahmet Yeni'nin kardeşiyle önceden tanıştıklarını dile getirerek şunları söyledi "Pişmaniye almak için durmuştuk. Biz otomobilde beklerken kardeşim, arkadaşı Mustafa Girgin'le beraber alışverişini yaptı ve yolun karşısına geçmek için karayoluna indi. Girgin, yolun karşısına geçmişti. Kardeşimse, hızla üzerine gelen arabayı görünce geri kaçtı." 
     
     'Çarpan kişiyi tanıyordu' 
     Bilgiç, sözlerine şöyle devam etti "Otomobil, yolun kenarında olmasına rağmen kardeşime çarptı. Ayrıca, 41 AZ 765 plakalı otomobilin sürücüsü Yeni'nin ismini daha önce duymuştum. Kardeşim plastik işine girmek istediğini söylemişti. 'Burada biriyle buluşmam lazım' diyordu. Onu gözümün önünde öldürdüler. Kanı yerde kalmayacak." 
     
Cüzdandaki belgeler kayıplara karıştı...      Olay sırasında kardeşinin cebindeki cüzdanın da kaybolduğunu söyleyen Bilgiç, "Cüzdandaki belgeler çok önemli. Kardeşimin ticaret ilişkileri vardı. Cüzdandaki belgeler, bu olayın kaza mı yoksa cinayet mi olduğunu ortaya çıkaracak nitelikteydi. O, sıradan bir insan değildi. Rusya güreş şampiyonuydu. Başarılı bir tüccardı" dedi. 
     
     'Fren bile yapmamış' 
     Fidan Bilgiç, cinayet iddiasının gerekçelerini şöyle sıraladı "Kardeşim, plastik işine girmek isteyen birileriyle görüşüyordu. Birileri onu karanlık işlere sokmak istemiş olabilir. Adam çarpıp kaçtığı halde, güvenlik güçleri onu olay yerinde gibi gösterdi. Kazayı yapan otomobil hemen tamir ettirildi ve deliller yok edildi. Olay yerinde fren izi bile yok." 
     



 GÜNCEL 























</TEXT>
</DOC>
