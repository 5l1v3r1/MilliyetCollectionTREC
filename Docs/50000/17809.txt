<DOC>
<DOCNO> 17809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sondun01.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar Bush'u zor seçti, çabuk sevdi... 
</HEADLINE>
<TEXT>

     ABD'de yapılan bir kamuoyu anketine göre, Başkan George W. Bush'un ilk 3 aylık icraatı, Amerikan halkı tarafından başarılı bulundu. 
     Amerikan ABC televizyonu ve Washington Post gazetesinin ortak anketine göre, Amerikan halkının yüzde 63'ü, Başkan Bush'un yönetimdeki ilk 3 ayında başarılı bir performans sergilediğine inanıyor. Ankete göre, Bush halka önceliklerini anlatma konusunda ise çok başarılı olamadığı gibi, halkın ihtiyaçlarını da yeterince iyi anlamıyor. 
     Amerikan halkının yüzde 47'si, Başkan Bush'un, kendi problemlerini anladığını düşünürken, yüzde 51'i, Bush'un anlayışını yetersiz buldu. Her 3 kişiden 2'sinin ise Başkan Bush'un kişiliğinden etkilendiğini belirtirken, Başkan'ın geleceğe bakışı ve kriz anındaki yaklaşımıyla güven verdiğine inanıyor. Ankete katılanların yüzde 62'si, Başkan Bush'un, çevre koruma yerine ''petrolcü işadamı'' imajı taşıdığını düşünüyor. 
     Washington'da bazı gözlemcilerden gelen eleştirilere karşılık, Çin ile yaşanan uçak krizinde Başkan Bush'un sert yaklaşımının, halkın yüzde 60'ı tarafından desteklendiği de ortaya çıktı. Ankete katılanların yüzde 55'i, Bush'un ekonomiyi güçlü tutmaya yönelik yaklaşımlarını beğendiğini de ifade etti. 
     ABC-Washington Post anketinin, geçen hafta 1350 kişi arasında yapıldığı belirtildi. 
     




</TEXT>
</DOC>
