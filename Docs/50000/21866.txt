<DOC>
<DOCNO> 21866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/siyaset/siy01.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet revizyondan vazgeçiyor 
</HEADLINE>
<TEXT>

Ecevit ve Bahçeli’nin "revizyon" açıklamalarından sonra gözler ANAP’a çevrildi 
     ANKARA Milliyet 

     Kabinede revizyon beklentisi, Başbakan Bülent Ecevit ve Başbakan Yardımcısı Devlet Bahçeli’nin olumsuz yöndeki açıklamalarıyla yerini belirsizliğe bıraktı. 
     ANAP Genel Başkanı Mesut Yılmaz’ın, hem devlet bakanlarının sayısının azaltılması, hem de bakan değişikliği yapılmasına sıcak yaklaşmasına karşın, DSP ve MHP liderlerinin "revizyon yok" açıklaması, konunun zamana yayılacağı beklentisini artırdı. 
     Ecevit, DSP açısından kabinede revizyon ihtiyacı olmadığını belirterek, "Başka partilerde olabilir ama bizde yok" dedi. Ecevit, dün TBMM’den ayrılırken gazetecilerin "kabinede revizyon yapılıp yapılmayacağı" soruları üzerine de, koalisyon ortağı partilerin liderleriyle biraraya geleceklerini, ancak "revizyon" maddesinin gündemlerinde olmadığını söyledi. Ecevit, DSP kanadında revizyon yapılıp yapılmayacağı sorusu üzerine de, "Bizde öyle bir ihtiyaç yok. Başka partilerde olabilir, ama bizde yok" dedi. 
     
Bahçeli de "yok" diyor      MHP lideri Bahçeli de, "Liderler zirvesiyle ilgili bilgim yok. Zaten sık sık yaptığımız bir toplantı. İhtiyaç duyulduğunda toplanırız. Ama hükümet görevinin başında, uyum içinde çalışmaktadır. Bu aşamada hükümetin revizyona ihtiyacı olmadığı inancındayız" diye konuştu. Yılmaz, hafta içi yaptığı açıklamalarda, "Revizyon konusunu önümüzdeki günlerde ele alacağız" derken, ANAP Genel Başkan Yardımcısı Ahad Andican, "Önümüzdeki cuma günü yarın liderler zirvesi toplanacak ve konu orada değerlendirilecek" demişti. 
     



 SİYASET 


















</TEXT>
</DOC>
