<DOC>
<DOCNO> 39867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur08.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK bugün de radyolara ceza yağdırdı 
</HEADLINE>
<TEXT>

     Radyo ve Televizyon Üst Kurulu RTÜK , dini sohbet programında, ilgili yasanın ''insanların ırk, cinsiyet, sosyal sınıf veya dini inançları nedeniyle hiçbir şekilde kınanmamasına'' ilişkin maddesini ihlal eden Denizli Mihr Radyo'ya 365 gün süreyle yayını durdurma cezası verdi. 
     RTÜK'ten yapılan yazılı açıklamaya göre, 23, 27 ve 28 Ağustos'ta yapılan toplantılarda Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yayın yapan kuruluşlarla ilgili izleme raporlarını değerlendirilerek karara bağlandı. 
     Buna göre, yasanın 4. maddesinin ''Türkiye Cumhuriyeti'nin varlık ve bağımsızlığına, devletin ülkesi ve milletiyle bölünmez bütünlüğüne'' ilişkin a bendine aykırı olarak, 20 Şubat'ta ''İnsanlığımız Mektuplar'' ve ''İnançlar Mozaiği Anadolu'' adlı programlarda ölüm oruçlarıyla ilgili yorumlar yapan Anadolu'nun Sesi Radyosu'nun yayınının 30 gün süreyle durdurulmasına karar verildi. 
     ''Genel ahlak, toplum huzuru ve Türk aile yapısına'' ilişkin maddeye aykırı olarak ''Aile Bağları'' adlı filmi yayınlayan Ege TV'nin yayını 1 gün, ''Güne Bakış'' adlı programda röportaj yapılan bir vatandaşın küfürlü ifadelerine yer veren Ordu ORT TV'nin yayını da 3 gün süreyle durduracak. 
     Üst Kurul, ''insanların ırk, cinsiyet, sosyal sınıf veya dini inançları nedeniyle hiçbir şekilde kınanmamasına'' ilişkin maddeye aykırı olarak, dini sohbet programında İskender Ali Mihr'in, ''insanların zannettiği gibi Allah'a inanan mümindir, inanmayan kafirdir konusu geçerli değil. Kim, Allah'tan mürşidini sormuşsa, Allah'ın gösterdiği mürşide ulaşmışsa, ancak o takdirde bu insanın kalbinin içine Allah imanı yazıyor. İmanı nasıl yazıyor, küfrü yokederek yazıyor. Ne yazık ki, bunu öğreten din adamları bunu bilmiyor'' şeklinde ifadelerine yer veren Mihr Radyo'nun yayınının 365 gün süreyle durdurulması kararlaştırıldı. 
     ''Toplumu şiddet, terör ve etnik ayrımcılığa sevkeden ve toplumda nefret duyguları oluşturacak yayınlara imkan verilmemesine'' ilişkin olarak, 11 Ocak'ta gazete kupürlerinin okunduğu ''Denge Noktası'' isimli programda Marmara Üniversitesi İlahiyat Fakültesi Dekanı Prof. Dr. Zekeriya Beyaz'ın bıçaklanmasıyla ilgili yorumları sebebiyle Denge Radyo'nun yayınının 30 gün süreyle durdurulmasına karar verildi. 
     
     






</TEXT>
</DOC>
