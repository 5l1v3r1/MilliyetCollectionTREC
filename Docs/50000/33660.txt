<DOC>
<DOCNO> 33660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur01.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıyer'de Azerbaycanlı bir doktor tabancayla vurulup öldürüldü 
</HEADLINE>
<TEXT>

     Sarıyer'de, Azerbaycan uyruklu bir doktor, uğradığı silahlı saldırı sonucu öldü. 
     İstinye'deki Elif Uğur Sitesi'nde oturan nişanlısı Doktor Perisa Sadıkoğlu'nu ziyaret etmek amacıyla saat 19.45 sıralarında 34 ZY 9902 plakalı otomobiliyle siteye gelen Dr. Mehmet Fatih Barutçu 28 , aracından inerken kimliği belirlenemeyen bir kişinin silahlı saldırısına uğradı. 
     Vücudunun değişik yerlerinden aldığı 5 kurşunla ağır yaralanan Dr.Barutçu, İstinye Devlet Hastanesi'ne kaldırılırken yolda öldü. 
     Olay yeri inceleme ekiplerince yapılan araştırmada 6 boş kovan elde edilirken, görgü tanıklarının, 34 AD 43 plakalı bir araçla siteye gelen 3 kişiden birinin Dr. Barutçu'ya ateş açtığını ve bu kişilerin daha sonra aynı araçla kaçtıklarını anlattıkları öğrenildi. 
     Bu arada, Dr. Barutçu'nun nişanlısı Dr. Perisa Sadıkoğlu'nun da, olayla ilgili olarak ifadesine başvurulmak üzere Sarıyer Muhsin Bodur Karakolu'na götürüldüğü belirtildi. 
     Dr. Mehmet Fatih Barutçu'nun, Zeytinburnu'da nişanlısı Dr. Sadıkoğlu'na ait özel bir klinikte birlikte çalıştıklarının belirlendiğini kaydeden polis yetkilileri, olayla ilgili soruşturmanın sürdürüldüğünü bildirdiler. 
     İstanbul Asayiş Şube Müdürlüğü Cinayet Büro Amirliği ekipleri, Dr. Mehmet Fatih Barutçu'nun arkadaşı olan ve bir süre önce nişanlandığı Dr. Perisa Sadıkoğlu ile de daha önce ilişkisi olduğu öne sürülen bir işadamını, olayla ilgili olabileceği şüphesiyle gözaltına aldı. 
     Bu kişinin yanı sıra saldırıyla ilgileri olabileceği gerekçesiyle 2 kişinin daha gözaltına alındığı öğrenildi. 
     
     






</TEXT>
</DOC>
