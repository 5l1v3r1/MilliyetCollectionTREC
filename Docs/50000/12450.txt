<DOC>
<DOCNO> 12450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/ekonomi/eko15.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     FED hayal kırıklığı yarattı 
     Amerikan Merkez Bankası’nın yarım puanlık faiz indirimini az bulan borsalar dün de düşüş trendini sürdürdü. 
     Amerikan Merkez Bankası’nın FED önceki gün faiz oranlarını yarım puan düşürerek yüzde 5’e çekmesinin ardından kendilerini 0.75 puan indirime hazırlayan ABD borsaları hızlı bir şekilde düştü. Tokyo Borsası son üç yılın en büyük yükselişini yaşadı ve yüzde 7.39 arttı. Londra yüzde 2.53, Paris yüzde 2.94 ve Frankfurt borsası da yüzde 2.76 değer yitirdi. 
     
     Ersu Gıda tesis kapattı 
     Ersu Gıda Sanayi, Niğde’de bulunan tesislerinin süresiz kapatılmasına ve bu tesislerde çalışan tüm personelin iş akitlerinin feshine karar verdi. İrsu Gıda’dan İMKB’ye gönderilen açıklamada, devlet güvencesinde olduğu bildirilen İktisat Bankası’ndaki mevduatlarının ödenmemesi nedeniyle şirketin yeni bir mağduriyete uğramaması için bazı tedbirler aldığını bildirdi. Açıklamada, şöyle denildi "Nakit varlıkların dövize çevrilerek nakten depo edilmesine, İktisat Bankası krizi nedeni ile ödemekte olduğumuz tazminatların daha fazla büyümemesi için Aksu tesislerimizin, süresiz kapatılmasına karar verilmiştir.’’ 
     
     Döviz rezervi azaldı 
     19 Şubat’taki "devlet kriziyle" birlikte hızla azalmaya başlayan Merkez Bankası’nın döviz rezervi, 20 milyar dolar sınırına geriledi. Rezervde, son bir aydaki düşüş 8 milyar dolara yaklaştı. Döviz rezervi geçen hafta 1 milyar 469 milyon dolarlık azalma gösterdi ve 16 Mart itibariyle 20 milyar 60 milyon dolar düzeyine indi. Rezervde, dalgalı kur sistemine geçilmesiyle birlikte son dört haftada meydana gelen düşüş 7.8 milyar dolar oldu. 16 Şubat’ta 27.9 milyar dolarla en yüksek düzeyine ulaşan döviz rezervi, dalgalı kura geçişin ilk haftasında 22 milyar 581 milyon dolara inmişti. 
     


 EKONOMİ 














</TEXT>
</DOC>
