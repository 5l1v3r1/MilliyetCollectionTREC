<DOC>
<DOCNO> 25634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur22.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Ankara İl Başkanı'ndan Tantan'a " ANAP'lıların oylarını iade et" 
</HEADLINE>
<TEXT>

     ANAP Ankara İl Başkanı Erol Akgün, Devlet Bakanlığı görevinden ve ANAP'tan istifa eden Sadettin Tantan'a,''Kendisini bu makamlara taşıyan Anavatanlıların oylarını iade etme nezaketinde bulunma'' çağrısı yaptı. 
     Akgün, ANAP İl Başkanlığı'nda düzenlediği basın toplantısında, Tantan'ın istifası ile partisinin siyasi rakiplerinin, yeni bir istismar konusu bulduğunu savundu. 
     Hiçbir ANAP mensubunun, genel başkana yasallarla tüzük gereği verilen takdir ve tercih hakkını, niçin kendilerine kullanmadığı sorgulamasını yapamayacağını ifade eden Akgün, ''Sayın Tantan, partimize katıldığı günden beri bir makamın sahibi olmuştur ve teşkilatların rahat çalışması için her türlü yardımda bulunmuştur. Parti teamülleri dışındaki davranışları problem edilmemiş, sabırla icraatlarının sonucu beklenmiştir. Ancak kendileri, bir siyasi partinin mensubu olduğunu ve bulunduğu makamlara o partinin gayretleri ile geldiğini unutan bir tavır içinde olmuştur'' diye konuştu. 
     Tantan'ın, İçişleri Bakanlığı sırasında yaptığı operasyonların, ANAP'ın yıllardır dile getirdiği söylemlerin bir gereği olduğunu kaydeden Akgün, sözlerini şöyle sürdürdü 
     ''Aynı nedenlerledir ki, yeni İçişleri Bakanımız da benzer çalışmaları yapacaktır. Ancak bu çalışmalarda insan hakları, evrensel hukuk kuralları azami dikkatle gözetilecek, sadece işin gereğini yapacak, tribünlere oynamayacaktır. Sayın Tantan'ın görev beğenmemezliğini partimizin 'halka hizmet, hakka hizmettir' anlayışına ve siyasi ahlak kurallarına uygun bulmuyoruz. Partimizden istifası, kendi takdirleridir. Beklerdik ki, biz nasıl kendilerinin takdir hakkına saygı duyuyorsak, kendileri de sayın Genel Başkanımızın takdir haklarına saygı duysun. Kendilerini bu makamlara taşıyan Anavatanlıların oylarını iade etme nezaketinde bulunsun. ANAP İl Teşkilatı'nın bütün üyeleri olarak, Sayın Tantan'ın bu tavrını kınıyoruz. Sayın Genel Başkanımızın takdir ve tercih hakkını, partimiz ve ülkemiz adına en doğru şekilde kullandığını düşünüyoruz.'' 
     
     






</TEXT>
</DOC>
