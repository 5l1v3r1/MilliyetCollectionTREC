<DOC>
<DOCNO> 49687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/ekonomi/eko03.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7’lere destek çağrısı 
</HEADLINE>
<TEXT>

IMF ve Dünya Bankası desteğinin güçlü bir şekilde sürdüğünü kaydeden Kemal Derviş, sanayileşmiş ülkelere de orta vadeli dış finansman için ivedi destek’ çağrısında bulundu 
     ANKARA Milliyet 

     Devlet Bakanı Kemal Derviş, IMF Başkanı Köhler’in açıklamalarının ardından yaptığı yazılı açıklamada IMF ve Dünya Bankası yönetiminin Türkiye’nin ekonomik programını destekleyen çabalarının güçlü biçimde devam ettiğinin görüldüğünü bildirdi. 
     Derviş, Türkiye’nin istikrar ve yeniden yapılanma programını destekleme vaadinde bulunan sanayileşmiş ülkelerin G - 7’ler - gelişmiş yedi ülke , uluslararası mali kuruluşlarla önümüzde günlerde müzakere edilerek nihai hale getirilecek ’orta vadeli dış finansman’’ gereğinin karşılanması konusundaki çabalara ivedi destek vermelerinin de, programın başarısı ve reel ekonominin bir an önce büyümeye başlayabilmesi için büyük yarar sağlayacağını vurguladı. 
     Derviş, IMF Türkiye Şefi Juha Kahkonen başkanlığında bir heyetin, hem 10’uncu gözden geçirme hem de ilave dış finansman ihtiyacının tespitini tamamlama amacıyla, önümüzdeki günlerde Türkiye’ye geleceğini de bildirdi. Derviş, 10’uncu gözden geçirmenin IMF İcra Direktörleri Kurulu’nda onaylanmasıyla birlikte Türkiye’ye 3 milyar dolar dolayında kredi limitinin serbest bırakılacağını, ayrıca bu toplantıda Türkiye’nin 2002 yılı geneline ilişkin iç ve dış finansman stratejisinin de görüşülebileceğini söyledi. 
     
     Devlet küçülecek’ 
     Derviş, devletin küçültülmesine ve etkinleştirilmesine yönelik yeniden yapılanma girişimlerinin hızla gereken dış kaynakla desteklenmesi halinde, Türkiye’nin olumsuz dünya konjonktürüne rağmen büyüme sürecine yeniden kavuşacağını kaydetti. 
     



 EKONOMİ 






















</TEXT>
</DOC>
