<DOC>
<DOCNO> 26852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/soneko21.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ILO Konferansı...Türk-İş'ten hükümete güven,IMF'ye tepki 
</HEADLINE>
<TEXT>

     Türk-İş Genel Başkaın Bayram Meral, IMF ve Dünya Bankası'nın Türkiye'nin ulusal egemenliğiyle bağdaşmayan müdahaleleri olduğunu, bu müdahalelere rağmen Hükümetin çalışanların sorunlarının çözümü için çaba sarfettiğini belirterek, ''Hükümetin gerekli adımları atacağında eminim'' dedi. 
     ILO Çalışma Konferansı Genel Kurulu'nda, Türkiye'deki işçi konfederasyonları adına konuşan Meral, 158 sayılı ILO sözleşmesi doğrultusunda işgüvencesi sağlayacak İşgüvencesi Yasa Tasarısı'nın, Çalışma ve Sosyal Güvenlik Bakanlığı tarafından Bakanlar Kurulu'na sevk edildiğini kaydetti. Meral, Çalışma ve Sosyal Güvenlik Bakanı Yaşar Okuyan'a çabalarından dolayı teşekkür etti ve bazı eksiklikleri olduğunu belirttiği tasarının yasalaşması için hükümetten süreci hızlandırmasını istedi. 
     Meral, ekonomik kriz sonrasında IMF'nin bütün baskılarına rağmen, kamu kesimi toplu sözleşmeleri konusunda Türk-İş ile hükümet arasında, eylemlere gerek kalmadan bir çerçeve anlaşması imzalandığının altını çizerken, kamu kesiminde süresi belli olmayan hizmet aktiyle çalıştırmaya başlamasının önemli bir adım olduğunu söyledi. Hükümet'in, imzalanan çerçeve anlaşmasıyla kamu kesiminden işçi çıkarılmayacağı ve özelleştirilen işyerlerindeki işçilerin başka işyerlerine yerleştirileceği konusunda verdiği sözlerin sosyal barışın güçlenmesine önemli katkısı olacağını belirtti. 
     Bayram Meral, bütün olumlu gelişmelere rağmen, çalışanların hala önemli sorunları olduğuna dikkati çekerek, bunları şöyle sıraladı 
     'Ulusötesi sermayenin çıkarları doğrultusunda sürmekte olan küreselleşme, işsizliği, yoksulluğu artırmakta, IMF, Dünya Bankası ve Dünya Ticaret Örgütü gibi kuruluşların dayattığı politikaların uygulanmasıyla işyerleri kapanmakta, onbinlerce kişi işten çıkarılmaktadır. Bugünkü şekliyle küreselleşme, dünyanın zenginlerini daha zengin yaparken yoksulları açlığa mahkum etmektedir. Tarımda uygulattırılan politikalar nedeniyle her yıl yüzbinlerce köylü topraklarını terkederek göç etmektedir. Kaçak çalışma yaygınlaşmaktadır. Kamu çalışanlarının sendikal haklarının ILO ilkeleri doğrultusunda düzenlenmesi gerekmektedir.'' 
     Bayram Meral, buyılki konferansın gündeminde olan sosyal güvenlik konusunda da IMF'nin ve Dünya Bankası'nın baskılarının yaşandığının altını çizerken, çalışanların, sosyal güvenliğin özelleştirilmesi girişimlerine kesinlikle karşı olduklarını açıkladı. Meral, hükümetin tüm çalışanlar için örgütlenme, toplu pazarlık ve grev haklarının tam olarak kullanılmasının önündeki engeleleri kaldıracağı ve Türkiye'deki demokratikleşme sürecini daha da hızlandıracağı umudunu taşıdığını dile getirdi. Meral,''Hükümetimin işçi hahareketinin gücünü ve önemini kavradığına ve sorunlarımızın çözümü için gerekli adımları atacağına eminim'' dedi. 
     175 ülkeden 3 bin delegenin katıldığı ILO Çalışma Konferansı'nın Genel Kurulu'na hitabeden Bayram Meral, yabancı ülkelere de bazı mesajlar gönderdi. Türkiye'nin, bölgesindeki tek laik ve en demokratik ülke olduğunu, bu niteliğiyle her geçen gün daha da güçlendiğini belirten Meral, savaş ve terörün en önemli insan hakkı olan ''yaşama hakkı'' önündeki en büyük düşman olduğunu kaydetti. Meral, ''Bu nedenle silah tüccarlarının, savaş ve terör tahrikçilerinin, insan hakları konusunda söz söylemeye hakları olmamalıdır. Ülkemiz, dünyada ve bölgemizde barış istemektedir'' dedi. 







</TEXT>
</DOC>
