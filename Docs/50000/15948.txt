<DOC>
<DOCNO> 15948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur10.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın da CHP'den istifa etti 
</HEADLINE>
<TEXT>

     Feshedilen SHP'nin eski genel başkanlarından Murat Karayalçın, CHP'den istifa etti. 
     Karayalçın, yaptığı yazılı açıklamada, böyle bir kararı almak zorunda kaldığı için üzgün olduğunu vurgulayarak, ''Ayrılmamın öncelikli nedeni, parti hukukuna ve parti içi demokrasiye aykırı olarak yapılan uygulamalardır'' dedi. 
     Murat Karayalçın, parti yönetiminin, ülkenin ve toplumun gereksinimleri ile örtüşmeyen siyasetinin de istifasındaki bir başka gerekçe olduğunu belirttiği açıklamasında, şunları kaydetti 
     'Tüm bunlara PM üyeliğinden ayrılmamdan sonra, partinin resmi bültenlerinde şahsımı ve SHP'yi dışlayan ifadelere yer verilmesini de eklemek durumundayım. SHP-CHP birleşmesinin, üzerinden yaklaşık 6 yıl geçtiği halde, bugün hala bütünleşmenin sağlanamadığını üzülerek görüyorum. 
     Çok sayıda yurttaşımızın, istifam nedeniyle Madem ayrılacaktınız,neden birleştiniz sorusunu soracağını biliyorum. Dışişleri Bakanlığı'nı, Başbakan Yardımcılığını ve yaşamın boyunca taşıdığım en onurlu sıfat olan SHP Genel Başkanlığı'nı, sosyal demokratların birleşmesi için terkettim. Sanırım bu yolla, bir siyasetçinin, yüce bir ülkü için o zamanki moda deyimiyle, 'kırmızı plakalarını, kadife koltuklarını' bırakabileceğimi gösterdim. 
     Ancak daha başlangıçta, SHP PM'de, o arada, 24 Aralık 1994 tarihinde yapılan olağanüstü kurultayda, birleşmenin gerçek anlamda, bütünleşmeye dönüşmesi için ortaya koyduğum öneriler kabul görmedi. Tüm çabama karşın, birleşme projesi, doğru bir tasarıma oturtulamadı. Başlangıçtaki yanlışlık, daha sonraları da konuya önem verilmediğinden ya da özen gösterilmediğinden giderilemedi. Bir dışlama, bir tür ütme anlayışı hep egemen oldu.'' 
     Karayalçın, 1995 ve 1999 seçimlerinde, kendisine yardımcı olmak için çaba gösteren CHP Samsun ve Ankara il örgütlerine ve bu illerdeki partililer ile kendisini iki kez PM üyesi seçen kurultay delegelerine teşekkür ettiği açıklamasını, ''Atatürk ilke ve devrimlerinin ve sosyal demokrasinin evrensel değerlerinin savunulmasında yine birlikte olacağımıza, belki de bir gün bir zeytin ağacının gölgesinde yine biraraya geleceğimize inanarak, CHP'deki arkadaşlarıma veda ediyorum'' diyerek tamamladı. Karayalçın'ın, istifa dilekçesini, üyesi olduğu CHP Çankaya İlçe Başkanlığı'na illettiği öğrenildi. 




</TEXT>
</DOC>
