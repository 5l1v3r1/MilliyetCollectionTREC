<DOC>
<DOCNO> 17855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sonspo07.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel maçlarda galibiyete hasretiz... 
</HEADLINE>
<TEXT>

     Özel maçta yarın Arnavutluk Milli Takımı ile karşılaşacak olan A Milli Futbol Takımı, son dönemde özel maçlarda oldukça başarısız sonuçlar alıyor. 
     Türkiye, son 11 özel maçında da galip gelemezken, bu süre içinde 8 yenilgi, 3 de beraberlik aldı. 
     Son 11 özel maçta yalnızca 3 gol atabilen milliler, kalesinde ise toplam 24 gol gördü. Özel maçlarda galibiyete hasret kalan milliler ayrıca, son 6 özel maçında rakiplerine gol bile atamazken, kalesinde toplam 13 gol gördü. 
     Türkiye, yaptığı son özel maçta, başkent Amsterdam'da Hollanda ile 0-0 berabere kaldı. 
     A Milli Futbol Takımı, özel maçlarda son galibiyeti yaklaşık 5 yıl önce elde etti. Milliler, Mustafa Denizli'nin 2. kez göreve geliş tarihi olan 14 Ağustos 1996'da, İstanbul'da Moldova ile yaptığı maçı Saffet Sancaklı'nın golleriyle 2-0 kazanmıştı. 
     
     



</TEXT>
</DOC>
