<DOC>
<DOCNO> 24081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun30.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Af Örgütü raporu Türkiye'yi insan hakları ihlalleri ile suçladı 
</HEADLINE>
<TEXT>

     Uluslararası Af Örgütü'nün 2001 yılı raporunda, Türkiye yine insan hakları ihlalleriyle suçlandı. 
     Türkiye'de 1999 ve 2000 yıllarında insan hakları alanında yaşanan gelişmelere ''ışık tutmaya'' yönelik olarak hazırlanan raporda, aralarında ''yazarlar, politikacılar, dini liderler ve insan hakları savunucuları gibi pek çok kişinin büyük baskılar altında oldukları'' iddia edildi. 
     Cezaevlerinde ''büyük koğuşların, küçük hücrelerle değiştirilmesi'' girişimi sonucunda ortaya çıkan protestolar sırasında, pek çok mahkumun öldüğü ya da ciddi biçimde yaralandığı iddialarına yer verilen raporda, Türkiye'nin Avrupa Birliği'ne aday olarak kabul edilmesinin ardından, ülkenin insan hakları alanında bazı ilerlemeler sağlanmasının beklendiği, ancak çarpıcı bir reform ya da gelişmenin 2000 yılı içinde kaydedilemediği öne sürüldü. 
     Hükümetin 2001 ve 2002 yıllarında bu reformları gerçekleştirme yolunda bir kararlılık içinde olduğu kaydedilen raporda, Türkiye'nin AB ile tam üyelik görüşmelerine başlaması öncesinde, Kopenhag kriterlerini yerine getirmesi gereğine dikkat çekildiği hatırlatıldı. 
     İşkencenin ''yaygın olarak uygulandığı'' iddia edilen raporda, işkence ve kötü muamelenin genellikle tutuklamanın ilk günü gerçekleştiği yolundaki savunmalar da yer aldı. 
     Geçen dönemin en önemli gelişmelerinden biri olarak Hizbullah operasyonuna dikkat çekilen raporda, 2 bin kişinin bu yasadışı örgüte üye olmak suçuyla tutuklandıkları, operasyonlar sırasında örgüt tarafından öldürüldüğü öne sürülen 67 kişinin cesetlerinin çeşitli ev ve işyerlerinde bulunduğu hatırlatıldı. 
     Parlamento İnsan Hakları Komisyonu'nun çalışmalarının da yer aldığı raporda, cezaevlerindeki uygulamalar ile açlık grevlerine de geniş şekilde yer verildi. 
     Raporda ayrıca, kapatılan Refah Partisi lideri Necmettin Erbakan ile ilgili yasal gelişmelere dikkat çekilirken, terör örgütü PKK'nın elebaşı Abdullah Öcalan hakkında verilen ölüm cezasının ''halen askıda tutulduğu'' kaydedildi. 







</TEXT>
</DOC>
