<DOC>
<DOCNO> 25869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/siyaset/asiy.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Abanozlar da soruşturulur 
</HEADLINE>
<TEXT>

Poliste santaj çetesi kurduğu iddia edilen eski İstanbul Emniyet Müdürü Abanoz hakkında soruşturma kararı alındığı ortaya çıktı 
     İSTANBUL Milliyet 

     Polis örgütü içinde gizli teşkilat oluşturarak yasadışı yollardan izleme yaptırdığı iddia edilen eski İstanbul Emniyet Müdürü Kazım Abanoz hakkında, Vali Erol Çakır imzasıyla "görevini kötüye kullandığı" gerekçesiyle soruşturma kararı alındığı ortaya çıktı. 
     İstanbul Valiliği İl İdare Kurulu Müdürlüğü’nün 14 Mayıs 2001 tarih ve 2001 56 numaralı kararında Abanoz’un İstanbul’daki Atatürk ilkelerine bağlılıklarıyla tanınan 45 üst düzey yöneticisini il dışına atayarak yerlerine "özellikli" kişileri getirmeyi planladığı belirtildi. İstanbul Cumhuriyet Başsavcılığı’na gönderilen kararda, "Abanoz’un kendi felsefe ve yapısına uygun keyfi atamalar yaptığı, dar bir kayırma ve kadrolaşma hareketine giriştiğini" bildirildi. 
     Vali Erol Çakır ile eski müdür Kazım Abanoz arasında sayıları elliye yaklaşan müdür - amir ile sayıları üç bini aşan diğer emniyet personelinin atanması nedeniyle kriz yaşanmıştı. Abanoz’un keyfi olarak atama yaptığı ve kadrolaşma hareketi içinde olduğu, bu arada ayrı bir bölüm oluşturarak bazı kişileri izlediği, hatta Vali’nin de takibe alındığı ortaya çıkmıştı. Abanoz, Milliyet’in ortaya çıkardığı bu skandalı bunları yalanlamakla yetinmişti. 
     
İşte belge      "4483 Sayılı Memurlar ve Diğer Kamu Görevlilerinin Yargılanması Hakkında Kanun"a göre verilen karar, Abanoz hakkında yürütülen ön inceleme raporu ve Valilik’te bulunan belgelerin incelenmesi sonucu alındı. 
     Çakır’ın atamaları kontrol altına almadan önce, Abanoz’un 22. 01. 2001 tarihinde 45 emniyet müdürü ve amiri ile 3 bin 17 emniyet personelinin atamasını, 8 yıllık hizmet süreleri dolduğu gerekçesiyle yapmak istediği vurgulanan kararda, özetle şu suçlamalarda bulunuldu 
     Hazırlanan bu listede yer alan, başarılı oldukları herkesçe kabul edilen üst görevlerdeki emniyet yetkililerinin il dışına gönderilmeleri girişimi toplu tasfiye anlamı taşıyor. Bu kadar geniş atama tasarrufunun ilin emniyet ve asayişine olabilecek olumsuz etkileri değerlendirilmedi. 
     Abanoz, 9 şube ve ilçe emniyet müdürünün il içinde yer değiştirmeleri konusundaki atama onayını, Valilik Makamı’na sundu. Makamca aynen ve derhal onaylanması talebinin kabul görmemesi üzerine, resmi yazı eşliğinde göndererek dayatmada bulundu. 
     İkazlara rağmen bu atama teklifi konusunda önceden istişare veya koordinasyonda bulunmadı. Bu atama teklifinde görevlerini başarıyla yürüten ve ihtisaslaşmış emniyet müdürlerinin görev yerleri değiştirilirken, İstanbul’a yeni atanan personele önemli görevler verilmek istendi. 
     
Yücelen’den Abanoz’a Ayrılmazsan, açığa alınırsın      TOLGA ŞARDAN ANKARA 

     İçişleri Bakanı Rüştü Kazım Yücelen, İstanbul Emniyet Müdürlüğü görevinden alınmasını isteyen Emniyet Müdürü Kazım Abanoz hakkında soruşturma başlattı. Yücelen’in, Abanoz’a "görevden ayrılma talebinde bulunmasını, aksi takdirde açığa alınacağını" söylediği öğrenildi. 
     Saadettin Tantan’ın İçişleri Bakanlığı’ndan ayrılmasının ardından Emniyet Genel Müdürlüğü APK uzmanlığına atanmasını isteyen Abanoz hakkında soruşturma açıldı. Yücelen, İstanbul Valisi Erol Çakır’ın Abanoz hakkında daha önce yaptığı, ancak Tantan’ın engellediği soruşturma başvurularını dikkate alarak, Teftiş Kurulu Başkanlığı’na dün sabah talimat verdi. 
     Teftiş Kurulu Başkanlığı’nın hazırladığı Müfettiş Görevlendirme Onay Yazısı’nı, şehit polisin cenazesi için İstanbul’a gitmeden önce imzalayan Yücelen’in bu kararında, Abanoz’un Tantan’ı uğurlama töreni sırasında soru soran gazetecilere söylediği "Mücaledemiz sürecek" sözlerinin de etkili olduğu öğrenildi. Bu arada Yücelen’in, görevden alınma talebinden önce görüştüğü öğrenildi. Yücelen’in görüşmede, Abanoz’a "Görevden ayrılma talebinde bulunun. Aksi halde ben sizi açığa alacağım" mesajı verdiği bildirildi. Bunun üzerine Abanoz’un görevden ayrılma konusundaki düşüncesini netleştirip dilekçesini verdiği kaydedildi. 
     



 SİYASET 















</TEXT>
</DOC>
