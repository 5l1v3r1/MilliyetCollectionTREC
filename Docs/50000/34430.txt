<DOC>
<DOCNO> 34430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/soneko02.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
90'lar gelişmekte olan ülkelere yaramadı... 
</HEADLINE>
<TEXT>

     Gelişmekte olan ülkelere 1990'lı yıllar yaramadı. 1990'larda 20 gelişmiş ülkeden 2'si milli gelirlerini 15 bin, biri 10 bin, 3'ü 7 bin ile 10 bin dolar arasında artırırken, 19 gelişmekte olan ülkeden sadece 6'sı bin dolardan fazla milli gelir artışı gerçekleştirebildi. 
     Bu dönemde gelişmiş ülkelerden sadece 2'si kişi başına milli gelirinde gerileme yaşarken, gelişmekte olan ülkelerden 4'ünün kişi başına milli geliri azaldı. 
     Devlet Planlama Teşkilatı'nın ''Uluslararası Ekonomik Göstergeler'' başlıklı raporu ile Dünya Bankası verilerinden derlediği bilgilere göre, 1990-1999 döneminde Lüksemburg kişi başına milli gelirini 16.678, İrlanda 15.592, Japonya 10.333, ABD 9.804, İngiltere 7.461, Danimarka 7.259, Almanya 6.384, Hollanda 5.934, Belçika 5.122, Avusturya 5.107 dolar artırdı. Gelişmiş 7 ülke G-7 içinde bulunan Fransa 3.443 dolarla 13., İtalya 1.509 dolarla 17. sırada yer alırken, G-7 üyesi Kanada'nın milli geliri bu dönemde 324 dolar azaldı. Türkiye'nin komşusu Yunanistan ise bu dönemde sağladığı 3.906 dolarlık milli gelir artışıyla gelişmiş ülkeler arasında 12. sırada yer aldı. 
     Buna karşın gelişmekte olan ülkeler, bu dönemde yeterli milli gelir artışını gerçekleştiremediler. Şu sıralar krizle boğuşan Arjantin, 1990-1999 döneminde gerçekleştirdiği 3.176 dolarlık milli gelir artışı ile gelişmekte olan ülkeler arasında ilk sırayı aldı. Bu ülkeyi, 2.468 dolarla yine kriz tehdidi yaşayan Polonya, 2.359 dolarla Güney Kore, 1.917 dolarla Meksika, 1.656 dolarla Macaristan, 1.039 dolarla yine krize girme tehlikesi bulunan Brezilya izledi. Türkiye 215 dolarlık milli gelir artışı ile 19 gelişmekte olan ülke arasında 10. sırada yer aldı. Gelişmekte olan ülkeler arasında Suudi Arabistan, İran, Romanya ve Bulgaristan'da milli gelir gerilerken, Endonezya'da yerinde saydı. 
     Gelişmiş ülkeler arasında oran açısından en büyük milli gelir artışını yüzde 135,6 ile İrlanda'da görülürken, gelişmekte olan ülkeler içinde Polonya milli gelirini yüzde 159,5, Çin yüzde 135,5 artırdı. Türkiye'de ise yüzde 8'lik bir milli gelir artışı görüldü. 






</TEXT>
</DOC>
