<DOC>
<DOCNO> 14812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur13.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da esnaf protestosunda polis panzerleri taşlandı 
</HEADLINE>
<TEXT>

     Konya’da, hükümetin ekonomik uygulamalarına tepki göstermek amacıyla esnafın izinsiz protesto gösterisine polis müdahale edince olaylar çıktı. Kalabalık grubun katıldığı gösterilerde polis, dağıtmak için panzerlerle su sıktı. 
     Konya’daki yaklaşık 3 saat süren protesto gösterileri, sabah Sanayi Çarşısı girişinde bir grup esnafın biraraya gelmesiyle başladı. İstiklal Marşı’nın okunmasının ardından Sanayi Çarşısı ara sokaklarında yürüyüşe geçen gruba, kepenklerini kapatan esnaftan destek geldi ve giderek sayıları arttı. Sanayi bölgesindeki yürüyüşleri sırasında çeşitli sloganlar atan protestocu esnaf, hükümeti istifaya çağırdı. 
     Gösteriler sırasında bölgeye sevkedilen çevik kuvvet ekiplerinin, gösterinin izinsiz olduğu ve dağılmaları yönündeki uyarıları sonuç vermedi. Sık sık göstericileri durdurmaya çalışan polis ekiplerinin sayısı yeterli olmayınca, diğer şubelerden takviye ekipler gönderildi. 
     Polis yetklilerinin uyarılarına rağmen dağılmayan ve şehir merkezine doğru yürüyüşe geçen protestocu gruba ilk müdahale panzerlerin de devreye girmesiyle Kunduracılar Kavşağı’nda yapıldı. Panzerlerin su sıkarak, çevik kuvvet ekiplerin de copla müdahalesi sırasında arbede yaşanırken, göstericiler polise taş atarak karşılık verdi. 
     Yaşanan karışıklık sırasında bazı polis ve esnaf hafif şekilde yaralanırken, panzerlerin gözetleme camlarında atılan taşlardan dolayı hasar oluştu. Müdahale sırasında bir bölümü dağılan protestocu gruplar, yeniden yürüyüşe geçerek, eski Otogar kavşağında biraraya geldi. Burada da İstiklal Marşı okuyup, giysilerini yakarak sloganlar atan esnafa ikinci kez müdahalede bulunuldu. 
     Müdahale ve uyarılar sonucunda kalabalık grup dağıtıldı. Bu arada, aynı anda kamyon garajı esnafı ile Karaman çevre yolunda bir grup esnaf da protesto gösterisinde bulundu. Gösteriler sırasında zaman zaman araç ve tramvay tafiğinde de aksamalar oldu. 
     




</TEXT>
</DOC>
