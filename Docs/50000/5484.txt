<DOC>
<DOCNO> 5484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur06.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Genel İdare Kurulu toplandı 
</HEADLINE>
<TEXT>

     FP Genel Başkanı Recai Kutan, enflasyon rakamlarının uzun yıllardan sonra yüzde 30'un altına inmesini değerlendirirken, ''12 aylık ortalama enflasyon yüzde 50'nin üzerindedir. Bu itibarla, herhangi bir başarı iddiasında bulunmak ekonomiyi bilmemek anlamına gelir'' dedi. 
     FP Genel İdare Kurulu GİK , Genel Başkan Recai Kutan başkanlığında FP Ankara İl Başkanlığı'nda saat 11.00'de toplandı. Kutan, toplantıya gelişinde gazetecilerin enflasyon rakamlarıyla ilgili soruları üzerine, enflasyonun ekonomik tedbirler sonucunda düşmediğini söyledi. 
     ''Vatandaşın gırtlağını sıkıp, onun ardından talep sıfıra indirilince enflasyonun otomatikman düşeceği'' görüşünü ifade eden Kutan, bu rakamların, iktidarın ortaya koyduğu hedeflerin de üstünde olduğunu savundu. Kutan, şöyle konuştu 
     'Tüketici fiyatlarına göre vatandaşı büyük ölçüde ilgilendiren, 12 aylık ortalamadır. 12 aylık ortalama yüzde 50'nin üzerindedir. Bu itibarla, bunda herhangi bir başarı iddiasında bulunmak ekonomiyi bilmemek anlamına gelir. Dolayısıyla, evet rakam olarak bir düşüş vardır, ancak vatandaşa faydası olan bir düşüş değildir. Yine vatandaş geçim sıkıntısı içinde, yüzde 80'i yoksulluk sınırındadır. Bu itibarla, herhangi bir başarıdan söz etmek mümkün değildir.'' 
     Kutan, hükümet ortağı partilerin liderlerinin, yarın özellikle Anayasa'nın 69. maddesinin değiştirilmesiyle ilgili askıya alınan anayasa değişikliği paketini ele alacaklarına ilişkin haberlerin sorulması üzerine de, paket üzerinde belirli bir noktaya gelinmişken izah edemedikleri bir sebepten dolayı dönüş olduğunu söyledi. Kutan, yarın yapılacak toplantının sonuçlarını gördükten sonra bir değerlendirme yapabileceğini kaydetti. FP Genel Başkanı Kutan, TBMM iç tüzük değişikliği ile ilgili grup başkanvekillerinin biraraya gelerek uzlaşma noktasına varmalarında fayda olacağını ifade ederek, ''Temennim, baştan beri bir uzlaşmanın temin edilmesidir'' diye konuştu. 




</TEXT>
</DOC>
