<DOC>
<DOCNO> 24713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sontur11.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan Ecevit'e yüklendi "Nasıl orada oturuyor " 
</HEADLINE>
<TEXT>

     FP Genel Başkanı Recai Kutan, Başbakan Bülent Ecevit'in Milli Güvenlik Konseyi toplantısında Cumhurbaşkanı Ahmet Necdet Sezer ile tartışması sonucu ekonomiyi çok daha ağır bir krize sürüklediğini iddia ederek, '''Sayın Yalova istifa ettiriliyor da Sayın Ecevit nasıl orada oturuyor'' diye sordu. 
     Kutan, Teknik Elemanlar Derneği'nin TEK-DER Altındağ Belediyesi Yunus Emre Kültür Merkezi'nde düzenlenen 6. Olağan Genel Kurulu'na katıldı. 
     Kutan, Yüksel Yalova'nın istifasının değerlendirirken ekonomideki dengelerin pamuk ipliğine bağlı olması dolayısıyla Yalova'nın doğru olmasına karşın açıklamalarını başka platformlarda dile getirmesi gerektiğini kaydederek şöyle devam etti 
     "Ama millet unutmadı, bir MGK toplantısında Sayın Ecevit'in Cumhurbaşkanı ile ettiği kavga ekonomiyi alt üst etti. Türkiye yüzde yüzlere varan bir devalüasyonla karşı karşıya geldi. 670 bin lira olan bir dolar bir milyon 300 bin liraya, gecelik faizler yüzde 7 bin 500'lere fırladı. Peki, Sayın Yalova istifa ediyor, ettiriliyor da Sayın Ecevit nasıl orada oturuyor, ondan on kere daha tehlikeli bir durum meydana getirdi. Ama işte, böylesine hakikaten yanlış ve çarpık bir tatbikatın içerisindedirler''. 
     ''İktidarı bir arada tutanın menfaat tutkalı'' olduğunu, ''bu tutkalın etkisi azalınca darmadağın olacaklarını'' iddia eden Recai Kutan, ''çağdışı zihniyetli, Türkiye gerçeklerini bilmeyen, irtica paranoyası içinde olan bu iktidarın mutlaka gedeceğini'' kaydetti. 
     
     






</TEXT>
</DOC>
