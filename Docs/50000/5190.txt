<DOC>
<DOCNO> 5190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sonspo04.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan teknik direktörü Zaccheroni "Sezon sonunda seçimde özgürüm" 
</HEADLINE>
<TEXT>

     AC Milan takımının teknik direktörü Alberto Zaccheroni'nin gelecek sezon takımda ayrılacağına İtalyan basını neredeyse kesin gözüyle bakarken, Zaccheroni, ''Sezon sonunda seçimde özgürüm'' dedi. 
     Telelombardia Televizyonu'nda bir spor programına çıkan Alberto Zaccheroni, 30 Haziran tarihine dek AC Milan ile sözleşmesinin bulunduğunu ve kulüp dışında taraftarlara karşı da sorumluluğunun olduğunu ifade ederek, ''Galliani, bana başka takımlarla görüşebileceğimi söyledi. Ama acelem yok, yanlış bir takımı çalıştırmayı istemiyorum'' dedi. 
     3 yıldır AC Milan'ın teknik direktörlüğünü yapan Zaccheroni,''Sözleşme avcısı biri değilim. 1999'da bana 2 yıllık sözleşme önerdiklerinde 1 yıllığın daha iyi olabileceğini söylemiştim. Şimdiki hedefim Milan'ı sezon sonuna dek en iyi sonuçlarla üst düzeyde tutmak. Milan ile olabilecek en üst düzeylere çıkmak istiyorum ama eğer takımdan ayrılırsam kulüp ve taraftarlarla olan ilişkim değişmez. Kendimi onlara çok yakın buluyorum'' dedi. 
     AC Milan Kulübü Başkanı Silvio Berlusconi ile Zaccheroni'nin arasının iyi olmadığı, Berlusconi'nin İtalyan teknik direktörü eleştirdiği bilinirken, bu zamana kadar basında yer alan iddialarda, gelecek sezon AC Milan'ın teknik direktörü olarak hep Fatih Terim gösterildi. 




</TEXT>
</DOC>
