<DOC>
<DOCNO> 1482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/yazar/bila.html </URL>
<DATE> 2001/01/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit tepkisi 
</HEADLINE>
<TEXT>

     Eski bakan ve çok üst düzey bürokratların gözaltına alındığı "beyaz enerji" operasyonuyla ilgili tartışmaların iki yönünü birbirinden ayırmak gerekiyor. 
     Olayın özü ve birinci yönü, çok büyük projelerin ihale edildiği TEAŞ'ta ciddi boyutlarda olduğu anlaşılan yolsuzluk iddialarının çapı ve nereye kadar varacağıdır. 
     İkinci yön ise üst düzey bir komutanın söylediği öne sürülen, "düğmeye biz bastık, Enerji Bakanı" değil anlamındaki sözlerdir. 
     Başbakan Ecevit'in gösterdiği sert tepki, "askerlerin sivilleri devre dışı bıraktığı ve güvenmediği" izlenimi veren bu tür görüntü ve yaklaşımlardır. Ancak soruşturmanın nereye, kime veya kimlere kadar varacaksa, oraya kadar varması için en büyük desteği vereceğine kuşku yoktur. Bu nedenle "asker -sivil" tartışmalarının, "beyaz enerji" operasyonunu gölgelemesine, özünden saptırılmasına izin verilmemelidir. Düğmeye asker mi, sivil mi bastı tartışmaları içinde soruşturmanın gözden uzaklaştırılmasına olanak sağlayacak bir ortam doğmamalıdır. Bu denli üst düzey gözaltıların olduğu bir soruşturmanın önemli sonuçlara ulaşması yüksek olasılıktır. 
     Başbakan Ecevit, dün yaptığımız görüşmede, yolsuzluklarla mücadele konusunda hükümetin çok büyük mesafe aldığını, ortaya çıkarılan yolsuzluk ve çetelerin kamuoyunca bilindiğini anımsatarak şu değerlendirmeyi yaptı 
     "En büyük yolsuzlukların, suç organizasyonlarını bu hükümet ortaya çıkarmıştır. Bu açıdan yolsuzluklarla mücadele konusunda bizim gocunacak bir yönümüz yok. Bugüne kadar olduğu gibi bugünden sonra de bütün soruşturmalar sonuna kadar yapılacaktır. Bundan kimsenin kuşkusu olmamalıdır." 
     Başbakan Ecevit, bir üst düzey komutana ait olduğu öne sürülen ve "hükümetin devre dışı olduğu" izlenimi veren sözlerle ilgili sorumuza ise şu yanıtı verdi 
     "Ben, Sayın Genelkurmay Başkanı ve Sayın Jandarma Genel Komutanı'yla konuştum. Her ikisi de üzülmüşler. Basına yansıtıldığı anlamda bir kurumsal yaklaşımları kesinlikle yok. Her ikisi de çok değerli ve samimi olduklarına inandığım komutanlardır. Ancak ortada bir bireysel densizlik olduğu anlaşılıyor. Bu yönüyle araştırıyorlar. Münferit nitelikte bir olay gibi görünüyor. Bu ortaya çıkarılmaya çalışılıyor. Ayrıca Emniyet Genel Müdürlüğü de Jandarma'yla aynı bakanlık içinde. O nedenle onlar da bir araştırma yapıyorlar." 
     Genelkurmay Başkanı ve Jandarma Genel Komutanı'nın Başbakan'a verdikleri bilgiden de anlaşılıyor ki, ortada rejimin görüntüsü açısından ciddi bir tartışma yok. Ama ciddi bir yolsuzluk ve çok üst düzeyde bir organizasyon iddiası ve soruşturması var. Olayın gözden uzak tutulmaması ve sıkı takip edilmesi gereken yönü bu... 
     
     
     
     "Beyaz Enerji" operasyonuyla ilgili olarak suskun durmayı yeğleyen Enerji Bakanı Cumhur Ersümer'le de dün konuşma olanağı bulduk. Ersümer, suskunluğunun bir "savunma" psikolojisinden kaynaklanmadığını, soruşturma devam ettiği için hukukun gereği olarak böyle davranmak zorunda olduğunu vurguladıktan sonra, şu değerlendirmeyi yaptı 
     "Ben kendimi savunma ihtiyacı içinde değilim. Böyle bir durum yok. Bana yöneltilen bir suçlama da yok. Ben, görevimin gereğini yerine getirdim. Şimdi, bir soruşturma yürütülüyor. Bu yargı sürecinin her aşamasında her türlü katkıda bulunmaya hazırım. Bilgi isterlerse bilgi, belge isterlerse belge vereceğim. Bana düşen görev bu. İdari yönü itibariyle ise Teftiş Kurulu raporu bana ulaştığında gereğini yaptım. Aralık ayının ortalarına doğru Teftiş Kurulu raporu bana geldi ben de yılbaşı itibariyle imzalayıp ilgili genel müdüre gerekli işlemleri yapmasını, gerekli davaları açmak ve açtırmak üzere harekete geçmesini istedim. Bunlar da yerine getirildi." 
     Bakan Ersümer, soruşturmanın sonuna kadar götürülmesi gerektiğini de vurgulayarak, bu konuda bakanlık olarak ellerinden gelen yardımı yapacaklarını da belirtti. 
     Kamuoyunun beklentisi, Beyaz Enerji Operasyonu'nda hedefin saptırılmadan, iddiaların araştırılması ve gerçeğin gerçek boyutlarıyla ortaya çıkarılması. 
     
     





Siyasi irade 


Köprü öyküsü 


Ecevit tepkisi 


Watson yazarlar 


Kuzey Irak ısınıyor PKK'ya karşı operasyon mu 


By - pass mı 


Sezer arayı açarken... 


Putin'in Rusyası 


Geleceği görmek 


TV'lerde din savaşları 


Iraklı Kürtlerle denge ayarı 


Beni kürdanla tehdit etti Reha Bey... 


"Görünen köy kılavuz istemez" 


Demirel diyor ki 


Sağda arayışı 


Beyaz uyutma operasyonu 


Beyaz Enerji bahşişi 


Suç gasp, ceza ağır 


Hangi duaya amin 


Batan bankaları denetleyenler "zararı ödemeye mecbur" 


Size bırakılan iş 10 yılda çözülmedi 


</TEXT>
</DOC>
