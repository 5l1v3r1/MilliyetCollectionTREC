<DOC>
<DOCNO> 39862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur02.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da İsveçli kadını öldürüp tramvay yoluna attılar 
</HEADLINE>
<TEXT>

     Bayrampaşa'da yabancı uyruklu bir kadın tramvay rayları üzerinde ölü bulundu. 
     Yenibosna - Aksaray arası saat 22.15 seferini yapan tramvay sürücüsü, Bayrampaşa Durağı'nı geçtikten hemen sonra yerde yatan bir kadın gördü. 
     Tramvay yapılan acil frene rağmen yerde yatan kadını altında bir süre sürükledikten sonra durabildi. Vatandaşların tramvayın altından çıkardıkları kadının ölmüş olduğu anlaşıldı. 
     Olay yerine gelen polis ekipleri, yapmış oldukları inceleme sonucunda kadının açık kimliğinin İsveç uyruklu Steiner Usam olduğunu belirlediler. 
     Yetkililer Usam'ın öldürülerek tramvay yoluna atılmış olabileceğini de belirterek, kesin ölüm nedeninin yapılacak otopsiden sonra belirleneceğini kaydettiler. 







</TEXT>
</DOC>
