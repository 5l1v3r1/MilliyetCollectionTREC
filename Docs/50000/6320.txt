<DOC>
<DOCNO> 6320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sontur04.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cennet yataklarının fabrikası cehenneme döndü 
</HEADLINE>
<TEXT>

     Kayseri'de kurulu bulunan Yes Sünger Yatak Sanayi ve Ticaret A.Ş tesisleri tamamen yandı. 
     Organize Sanayi Bölgesi 9. Cadde'deki fabrikanın sünger yatak üretim tesislerinde bu sabaha karşı henüz belirlenemeyen nedenle yangın çıktı. Kısa sürede ev tekstili üretim tesislerine de sıçrayan yangın, Büyükşehir Belediyesi ve Organize Sanayi Bölgesi itfaiye ekiplerince uzun uğraşlar sonucu söndürüldü. 
     Bu arada, yangını söndürmeye çalışan Oktay Çal ve İbrahim Bulut adlı bekçiler de dumandan zehirlendiler. Bekçiler, ayakta tedavi edildiler. Fabrikada yangın nedeniyle ilk belirlemelere göre yaklaşık 1 trilyon lira maddi zarar meydana geldi. Yetkililer, yangının çıkış nedeninin henüz belirlenemediğini, ancak, bekçilerin yangının ardından fabrikadan kaçan 2 kişiye gördüklerini söylediklerini belirttiler. 
     Tamamen yanarak kullanılamaz hale gelen fabrikada, ''Cennet Yatakları'' markasıyla hazır yatak ve ev tekstili ürünleri üretiliyordu. 
     




</TEXT>
</DOC>
