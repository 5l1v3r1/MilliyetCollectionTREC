<DOC>
<DOCNO> 37251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko05.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine halka arz yoluyla borçlanacak 
</HEADLINE>
<TEXT>

     Hazine Müsteşarlığı tarafından, 20, 21 ve 22 Ağustos tarihlerinde halka arz yolu ile devlet iç borçlanma senetleri DİBS satışı yapılacak. 
     Hazine'den yapılan açıklamaya göre, söz konusu halka arzla, dolara endeksli 1 yıl vadeli devlet tahvili ile 58 gün vadeli Hazine bonosu satılacak. Her iki senet de, 20, 21 ve 22 Ağustos tarihlerinde üç gün boyunca satışta kalacak. 
     Halka arz edilecek senetlerden biri, dolara endeksli 1 yıl vadeli, 3 ayda bir yüzde 2.75 faiz ödemeli devlet tahvili olacak. Tahvilin valör tarihi 20 Ağustos 2001, itfa tarihi ise 19 Ağustos 2002, senetlerin kupon dönemi 91 gün, kupon faizleri yüzde 2.75, yıllık basit faizi yüzde 11 ve yıllık bileşik faizi de yüzde 11.46 olarak belirlendi. 
     Senetin kupon ödeme tarihleri ise 19 Kasım 2001, 18 Şubat 2002, 20 Mayıs 2002 ve 19 Ağustos 2002 olacak. Tahvillerden satın alan yatırımcılar, satın aldıkları miktar kadar ABD dolarını ya da 14-18 Ağustos 2001 tarihlerinde Resmi Gazete'de yayınlnan Merkez bankası ABD dolar satış kurlarının basit aritmetik ortalamasından hesaplanan kur üzerinden, TL olarak yatırabilecekler. Söz konusu kur, 17 Ağustos 2001 günü akşamı ilan edilecek. 
     Dövize endeksli tahvillere ilişkin tüm ödemeler anapara, faiz TL olarak yapılacak. Ödemeye esas teşkil edecek döviz kuru, ödeme tarihinden 1 iş günü önceki tarihte sabitlenecek. Kur, bu tarihten önceki 5 iş günü süresince Merkez Bankası tarafından ilan edilen dolar satış kurlarının basit aritmetik ortalaması olarak belirlenecek. Senetler 1.000 ABD doları ve katları şeklinde sayılacak ve satış fiyatı 20 Ağustos 2001 tarihli senetler için 1.000 dolar, 21 Ağustos tarihi için 1.001 ABD doları ve 22 ağustos 2001 tarihi için de 1.002 dolar olacak. Üç gün süesince ihraç edilebilecek senetlerin kupon ödemelerine baz teşkil edecek nominal değer 1.000 ABD doları olarak belirlendi. 
     Hazine Müsteşarlığı, aynı tarihlerde yine halka arz yolu ile 58 gün vadeli bono da satacak. Hazine'nin 58 gün vadeli senetlerinin valör tarihi 20 Ağustos 2001 ve itfa tarihi 17 Ekim 2001 olarak belirlendi. Senetlerin dönem faizi yüzde 11, yıllık basit faizi yüzde 69 ve yıllık bileşik faizi de yüzde 92.5 olarak belirlendi. Hazine bonolarının satış fiyatı, her 100 bin liralık nominal değerli senet için, 20 Ağustos tarihinde 90 bin 90 lira, 21 Ağustos için 90 bin 244 lira ve 22 Ağustos için de 90 bin 399 lira olacak. senetler en düşük 50 milyon ve katları şeklinde ihraç edilecek. 
     Her iki tür senet de üç gün boyunca satışa sunulacak. Ancak, yeterli miktarda satış yapılması durumunda, bir önceki gün Hazine Müsteşarlığı tarafından ilan edilmek üzere, sonraki günlerde satış yapılmayabilecek. Satışa aracılık edecek banka ve aracı kurumların listesi ise 17 Ağustos 2001'de kamuoyuna duyurulacak. 







</TEXT>
</DOC>
