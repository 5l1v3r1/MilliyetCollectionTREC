<DOC>
<DOCNO> 36859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun20.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın romanı tiyatroda sahnelenecek 
</HEADLINE>
<TEXT>

     Irak Ulusal Tiyatrosu, Devlet Başkanı Saddam Hüseyin'in yazdığı söylenen romanı, ülkenin şimdiye kadarki en büyük prodüksiyonuyla sahneye aktaracak. 
     Haftalık resmi El Maved gazetesindeki haberde, Iraklı sanatçıların, ''Zabiba ve Kral'' adlı oyunun provasını yaptıkları belirtildi. 
     Haberde, ''Bu, Irak tiyatrosunun uzun tarihindeki en büyük prodüksiyon olacak'' denildi ve oyunun yıl sonundan önce hazır olacağı bildirildi. Saddam'ın oğlu Uday'ın sahibi olduğu Babil gazetesi, aylar önce piyasaya sunulan romanın muhtemel yazarının Devlet Başkanı olduğunu yazmıştı. Romanda, mutsuz evliliği olan bir kadınla kralın aşkı anlatılıyor. Kralın aşığı Zabiba, ABD öncülüğündeki güçlerin Irak'a saldırı başlattıkları 17 Ocak günü tecavüze uğruyor. Kral, tecavüzcüleri yakaladıktan ve Zabiba'nın onurunu kurtardıktan sonra ölüyor. 







</TEXT>
</DOC>
