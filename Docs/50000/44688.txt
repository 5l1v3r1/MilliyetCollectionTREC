<DOC>
<DOCNO> 44688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun27.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin 1995'te pasaport için Bosna-Hersek Büyükelçiliği'ne başvurmuş 
</HEADLINE>
<TEXT>

     ABD'deki terörist saldırıların baş sorumlusu olarak aranan Suudi terörist Usame Bin Ladin'in, 1995 yılında Avusturya'nın başkenti Viyana'daki Bosna-Hersek Büyükelçiliği'ne pasaport başvurusunda bulunduğu ortaya çıktı. 
     Avusturya televizyonunun ORF haberini doğrulayan Bosna Büyükelçiliği yetkilileri, pasaportun düzenlendiğini, ancak Bin Ladin'in pasaportu almaya gelmediğini, ''sakıncalı buldukları için bir süre sonra pasaportu imha ettiklerini'' açıkladılar. 
     Bosna-Hersek Dışişleri Bakanlığı sözcüsü Amera Kapetanoviç de, savaş sırasında, Boşnak olmayan bazı Müslümanlara Bosna-Hersek pasaportu verildiğini söyledi. Bakanlık sözcüsü, Usame Bin Ladin'e pasaport verilip verilmediği konusunda bilgi vermedi. 
     Viyana'da yayınlanan haftalık Haber dergisi News ise, son sayısında ''Usame Bin Ladin'in kıyafet değiştirip, ciddi bir işadamı gibi dünyanın tüm ülkelerine rahatlıkla seyahat edebileceğini'' yazdı. 
     Dergi, bilgisayar yardımıyla Bin Ladin'in sakalsız, takım elbiseli, kravatlı bir fotoğrafını da yayınladı. Gençlik yıllarında Lübnan'da yaşayan Usame Bin Ladin'in iyi derecede İngilizce ve Fransızca bildiğini belirten dergi, Lübnan'daki yaşamı sırasında Batı'nın yaşam tarzını da yakından tanıyan Bin Ladin'in yeni kimliğiyle tüm kontrol noktalarını kolaylıkla aşabileceğini iddia etti. 
     News dergisi, Bin Ladin'in Afganistan'dan çıktıktan sonra gidebileceği en güvenli bölgenin Filipin adaları olduğunu kaydetti. 
     






</TEXT>
</DOC>
