<DOC>
<DOCNO> 49818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo01.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen'de seyirci rekoru kırıldı 
</HEADLINE>
<TEXT>

     Galatasaray ile PSV Eindhoven arasında oynanan Şampiyonlar Ligi maçında, sezonun seyirci rekoru kırıldı. 
     Bu sezon Galatasaray'ın Ali Sami Yen Stadı'nda oynadığı maçlarda ilk kez tüm biletler satılırken, tribünler tıklım tıklımdı. 
     Trabzonspor maçında tribünleri boş bırakan taraftarlar, 22 bin kişilik Ali Sami Yen Stadı'nı doldururken, yaklaşık 250 milyar lira hasılat elde edildiği öğrenildi. 
     Galatasaray'da, SS Lazio ile oynanan maçta yaşanan sakatlıklardan sonra, sarı-kırmızılılar bu sıkıntıyı gidermenin yolunu buldu. 
     Yıllardır Ali Sami Yen Stadı'ndaki maçlarda futbolcuların ayrı ayrı ısındığı sarı-kırmızılı ekipte, bu kez ısınma toplu olarak kondisyoner Carlo yönetiminde yapıldı. Böylece, bu konuda yapılan spekülasyonların da önüne geçilmiş oldu. 
     Galatasaray Teknik Direktörü Lucescu, Trabzonspor maçında ikinci yarıda oyuna giren ve oyun tekniğiyle dikkat çeken Horvath'ı 18 kişilik kadroya almadı. 
     Lucescu, sakatlığının geçtiği açıklanan Hakan'ın yanı sıra Suat ve Serkan'ı da yedekler arasında bıraktı. 
     Galatasaray-PSV Eindhoven maçını, 28 yabancı medya mensubu da takip etti. 
     Hollanda ekibinin 60 kadar taraftarı tribünde yer alarak takımını desteklerken, konuk ekip için eski açık tribünde ayrılan bin 500 kişilik yer, son anda Galatasaraylı taraftarlara satıldı. 
     -Galatasaraylı taraftarlar takımlarını organize bir şekilde desteklerken, ellerindeki atkılarla adeta tribün şov gerçekleştirdi. 
     Taraftarlar ayrıca, kapalı tribünün üst bölümünün tümünü kaplayan dev bir bayrak astı. 
     -Protokol tribününde, üzerinde Galatasaray ve PSV Eindhoven amblemleri bulunan pasta kesilerek, yabancı konuklara ikram edildi. 
     -Karşılaşma, 4 televizyon kanalından naklen yayınlanırken, 170 gazeteci ve 55 foto muhabiri akreditasyon yaptırdı. 
     






</TEXT>
</DOC>
