<DOC>
<DOCNO> 23934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur11.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Orhan Olcay son yolculuğuna uğurlanıyor... 
</HEADLINE>
<TEXT>

     Görevi başında geçirdiği kalp krizi sonucu dün vefat eden Hürriyet Gazetesi yazı işleri müdürlerinden Orhan Olcay, törenle toprağa veriliyor. 
     Servisindeki masasına fotoğrafı konularak kırmızı karanfillerle süslenen Olcay için, Hürriyet Medya Towers'ta düzenlenen törende konuşan Hürriyet Gazetesi Genel Yayın Yönetmeni Ertuğrul Özkök, Olcay ile son olarak geçtiğimiz Cumartesi günü Fenerbahçe maçını birlikte izlediklerini ve gece sayfalarını birlikte hazırladıklarını anlattı. 
     Özkök, ''İnsanın çok sevdiği, bir gün önce maç seyrederken masasını paylaştığı, birlikte yemek yediği, şakalaştığı arkadaşını kaybetmesi ve onun hakkında konuşması çok zor'' dedi. 
     Gazetelerde bazı insanların isminin her gün çıktığını, bazılarının ise sadece gazetenin künyesinde yer aldığını ya da hiç yer almadığını ifade eden Özkök, ancak bu insanların gazete için çok daha önemli olduğunu bildirdi. 
     Özkök, Olcay'ın, Türk basın camiasına çok insan kazandırmış biri olduğunu belirterek, şunları kaydetti 
     ''Ama benim gözümde onu asıl insan yapan büyük tarafı bu meslekte birinci şansını kaybetmiş bazı arkadaşlara ikinci fırsatı tanımasıdır.Orhan Olcay, insanın çalıştığı mekanı güzelleştiren, 12 saat geçirdiği o mekanı aile havasına dönüştüren, arkadaştan öte bir aile üyesiydi. Çoğumuz onun o sessiz, sakin, güven verici yüzünde, kötü geçirdiğimiz anları rahatlatan bir yan bulurduk. Olcay ve onun gibi insanlar bana magazini sevdirdiler. Ben daha TGC üyesi değilim, ama onun sayesinde Magazin Gazetecileri Derneği üyesi oldum. Magazin gazeteciliği o ve arkadaşları sayesinde daha iyi yerlere gidecektir. Ben sevgili arkadaşımıza hepimiz adına güle güle diyorum. Bize sadece güzel şeyler, sadece arkadaşlık, sadece dürüstlük bıraktı.'' 
     Ertuğrul Özkök, ''Kendisine, müessesesine onur vererek yaşadı. Ruhu şad olsun'' şeklindeki son sözlerini söylerken gözyaşlarını tutamadı. 







</TEXT>
</DOC>
