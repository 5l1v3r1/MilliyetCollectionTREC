<DOC>
<DOCNO> 9063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo10.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Hep aynı oyuncuların sakatlanmasından rahatsızım" 
</HEADLINE>
<TEXT>

     Milli Takımlar Teknik Direktörü Şenol Güneş, Türkiye'de milli takımın ikinci plana düşmesine izin vermeyeceğini söyledi. 
     Hollanda ile oynanacak özel maçla ilgili bilgi vermek amacıyla bugün Polat Renaissance Oteli'nde bir basın toplantısı düzenleyen Şenel Güneş, dünyada artık kulüp takımlarının öneminin çok yükseldiğini kaydederek, ''Türkiye'de maneviyatı çok üst derecede olan milli takım, hiç bir zaman ikinci plana düşmemiştir. Biz de buna izin vermeyeceğiz. Türk Milli Takımı, gruptan çıkması halinde ilk defa Dünya Kupası finallerine katılma hakkını kazanacaktır. Ligde her hangi bir takım şampiyon olabilir, ancak bu başarıyı yakalamak tarihi bir olaydır'' dedi. 
     Güneş, bu nedenle milli takım futbolcularının kendilerine çok dikkat etmesi gerektiğini ifade ederek, oyuncuların her açıdan milli takıma uygun yaşaması ve davranması gerektiğini vurguladı. 
     Şenol Güneş, Türkiye'de hazırlık maçlarına herkesin karşı olduğunu, bu nedenle de birçok bahanenin bulunduğunu kaydetti. Futbolcuların hazırlık maçlarında baskı hissetmeyeceklerini, bu nedenle sıkıntı yaşamayacaklarını anlatan Güneş, şöyle konuştu 
     'Ancak bu kez de motivasyon eksikliğinden şikayet ediliyor. Türkiye'de herkes hazırlık maçlarına karşı olunca, mazeret de çok oluyor. Fransa maçında kötü bir sonuç aldık. Hollanda da çok güçlü bir ekip. Bu maçta hem savunma, hem de hücumu düşüneceğiz. İyi bir sonuç almak istiyoruz. Aynı zamanda da iyi bir futbol ortaya koymalıyız. Hollanda, sakat olmayan tüm futbolcularını bu maçın kadrosuna çağırdı.'' 
     Hollanda maçı öncesinde sıkıntılarının bulunduğunu kaydeden Güneş,''Sakat oyuncularımız var. Onların eksikliğini hissedeceğiz'' dedi. 
     Bazı takımların üst üste maçlar oynadığını vurgulayan Güneş, sözlerini şöyle sürdürdü 
     ''Bu nedenle sakatlıkların olmasını hoş karşılıyoruz. Ancak bunun alışkanlık olmamasını istiyoruz. Devamlı aynı oyuncularda sakatlık olması beni rahatsız ediyor.'' 
     Güneş, Galatasaraylı futbolcularla ilgili bir soru üzerine de, ''Galatasaray üst üste zorlu maçlar oynuyor. Bunların üzerine de ekonomik ve sosyal sıkıntılar binince, oyuncuların daha çabuk sakatlanmaları mümkün olabiliyor. Dünkü karşılaşmada çok önemli pozisyonlar olmamasına rağmen Okan ve Ergün ciddi şekilde sakatlandılar. Bu da onların üzerindeki baskı ve yoğun stresten kaynaklanabilir. Bunun yanında futbolcuların çok sık maç yapması da bir avantaj teşkil eder. Çünkü uluslararası tecrübeleri yüksek olur. Ancak biz çok sık maç yapıyoruz, deyip oynamamak istememeleri halinde ise bu da tehlikelidir'' diye konuştu. 
     Milli takım teknik direktörü öncelikle Hollanda maçını düşündüklerini, ancak asıl hedeflerinin Slovakya maçı olduğunu vurguladı. 
     Slovakya'nın güçlü bir ekolden gelmiş bir ekip olduğunu hatırlatan Güneş, ''Herkes Slovakya ismini yeni duyduğu için bu ekibi küçük görüyor. Ancak Çek Cumhuriyeti ile Slovakya ayrıldığı zaman, Slovakya'daki futbolcular bu ekibi oluşturdu. Yani karşımızda çok iyi bir takım var. Tüm kamuoyunun dikkatini bu maça çekiyor ve destek istiyorum'' şeklinde konuştu. 
     Güneş, Oktay ve Sergen'in durumları hakkında soruları yanıtlarken, milli takımın kapısının her futbolcuya açık olduğunu ifade ederek, şunları söyledi 
     'Bu oyuncular hakkında bazı sorunlar vardı. Ben gerekli araştırmaları yaptım. O zaman yaptıkları yanlışlar hakkında gerekli yerlerle görüştüm. Bu kişiler de yanlış yapan oyunculara hoşgörüyle baktı. Bir dinlenme döneminin ardından gidişatlarının iyi olduğunu gördüm. Onlara bir şans daha verdim. Umarım bunu iyi kullanırlar. Şu anda kamptaki diğer oyunculardan hiçbir farkları yok.'' 
     Şenol Güneş, futbol olarak İspanya ve İtalya seviyesinde olmadıklarını, ancak bu düzeye gelmek için çaba harcadıklarını söyledi. 
     Türk Milli Takımı'nın bir Avrupa takımı olduğunu kaydeden Güneş, ''Bir galibiyet aldığımız da mükemmel, bir yenilgi aldığımız zaman da çok kötü takım olmayız. Biz gittikçe ilerleyen ve yükselişte olan bir futbol takımıyız. İspanya ve İtalya düzeyinde değiliz ama oralara ulaşmak için müthiş çaba harcıyoruz'' diye konuştu. 
     Güneş, Gaziantepsporlu Mehmet Polat'ı kadroya davet edip Hollanda maçında denemeyi düşündüğünü, ancak bu futbolcunun pasaportundaki bir sorunu yüzünden Hollanda'ya gelemediğini dile getirdi. 
     Hollanda ile 28 Şubat Çarşamba günü yapacakları hazırlık maçının futbolcuların durumunu görmek açısından önemli olduğunu ve bu maça gelecek gurbetçilerin stattan memnun ayrılması için çaba göstereceklerini kaydeden Güneş, 25 Nisan'da da Türkiye'de bir hazırlık maçı oynayacaklarını sözlerine ekledi. 




</TEXT>
</DOC>
