<DOC>
<DOCNO> 14549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/yasam/yas05.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Turbo Baran'a 'baba' koruması 
</HEADLINE>
<TEXT>

'Turbo Baran'a yakın koruma tutulan Hasan Bora ve takımı Boray Uras'ın omzunu hafifçe okşayarak, 'saygılarını iletti...' 
     ÖMER ERDEM İstanbul 

     Bağdat Caddesi'nde sebep olduğu kazada Erdem Celasun ile Selin Uras'ın ölümüne neden olan Baran Balcıoğlu'nun yargılanmasına dün Kadıköy 2. Asliye Ceza Mahkemesi'nde devam edildi. Bilirkişi raporuna göre kazada 8'de 8 suçlu bulunan 'Turbo Baran' lakaplı Balcıoğlu'nun duruşmaya 'organizatör' Hasan Bora ve adamlarının koruması altında gelmesi dikkatlerden kaçmadı. 
     Müdahil avukatlarından Cem Murat Sofuoğlu'nun, 'Turbo Baran'a yurtdışına çıkış yasağı istemesi hakim tarafından kabul edilirken, sanık avukatlarının savunma hazırlamaları için duruşma ertelendi. 
     
     Mafya usulü okşama 
     Ancak olaylar daha çok duruşma sonrasında gelişti. Erdem Celasun'un annesi Arzu Hanım mahkeme çıkışında, sanığın annesi Tomris Balcıoğlu'nun kendisini "Hasan Bora aşağıda sizi bekliyor" diyerek tehdit ettiğini belirtti. Arzu hanım, daha önce yine Tomris Balcıoğlu tarafından Sedat Peker'in ismi kullanılarak tehdit edildiğini de sözlerine ekledi. 
     Uras'ın avukatı Cem Sofuoğlu ise, Bora'nın adamlarının Boray Uras'ın omuzunu okşayarak 'Size saygı duyuyoruz' dediklerine şahit olduğunu söyledi. 
     Duruşmadan ilk çıkan Hasan Bora basın mensuplarına konu ile ilgisinin olmadığını söylese de Baran Balcıoğlu, adamları tarafından otomobile bindirildi. Baran ve Bora'nın adamlarını taşıyan iki araç daha sonra hızla adliyeden ayrıldı. 
     


 YAŞAM 














</TEXT>
</DOC>
