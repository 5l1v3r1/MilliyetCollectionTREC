<DOC>
<DOCNO> 32382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur31.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Enerji Bakanı Ersümer, "Beyaz Enerji" davasını değerlendirdi 
</HEADLINE>
<TEXT>

     Eski Enerji ve Tabii Kaynaklar Bakanı Cumhur Ersümer, ''Beyaz Enerji'' davasında 6 sanığın tahliye olmasına ilişkin olarak, ''Neyse ki bir savcının, bir hukukçunun siyasallaştırdığı yargı normale döndü'' dedi. 
     Ersümer, MKYK toplantısına katılmak için geldiği ANAP Genel Merkezi'nde gazetecilerin sorularını yanıtladı. 
     Cumhur Ersümer, bir gazetecinin ''Bugün Beyaz Enerji davasında 6 kişi tahliye edildi. Bunu nasıl değerlendiriyorsunuz '' diye sorması üzerine şunları söyledi 
     ''Bir savcının yargıyı siyasallaştırmasının sonucudur bütün bunlar. Neyse ki bir savcının, bir hukukçunun, siyasallaştırdığı yargı, normale döndü. Bugün verilen karar şunu ifade ediyor diyor ki, Şu ana kadar yapılan bütün işlemler, gayri kanunidir. Şu ana kadar bu kişilerin sorgulanmaları da, tutuklanmaları da gayri kanunidir. Şimdi normale döneceksiniz, başa döneceksiniz. Sizin bu kişileri, bu suçlardan dolayı sorgulayabilmeniz için yargılayabilmeniz için, tutuklayabilmeniz için gerekli izinleri ve kararları almanız gerekirdi diyor. Ben öyle yorumluyorum ki, neticesi de öyle olacaktır. Yargılama durmuştur. Bugün bildiğiniz gibi ve yargılamanın daha ileri aşamalarında yaşayacaklarımız, ben bunu bir kehanet olarak değil, bir hukukçu olarak söylüyorum, şimdiye kadar yapılan işlerin ne kadar yanlış, maksatlı, yanlı, anormal olduğunun bütün kamuoyu tarafından görülmesini de sağlayacaktır.'' 
     
     






</TEXT>
</DOC>
