<DOC>
<DOCNO> 41993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sonspo01.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Bülent "Lazio'yu maç içinde birçok taktik değiştirerek yendik" 
</HEADLINE>
<TEXT>

     Galatasaray Futbol Takımı Kaptanı Bülent Korkmaz, İtalya'nın ünlü ekibi SS Lazio'yu maç içinde birçok taktik değiştirerek yendiklerini söyledi. 
     Teknik direktör Mircea Lucescu'nun rakibi çok iyi analiz ettiğini ve iyi bir taktik uyguladığını kaydeden Bülent Korkmaz, şöyle konuştu 
     ''Maç öncesinde hocamız bize çeşitli taktikler uygulayacağımızı söyledi. İlk yarıda rakibe göre daha baskılı oynadık. İkinci yarıda ise kontraataktan golü bulduk. Avrupa'da futbola değil, skora bakılır. Rakip kadar koşup mücadele edeceksin. Ancak bu şekilde başarılı olabilirsin. Biz de bunu yaptık. Böyle oynadığımız takdirde ikinci tura da rahatlıkla çıkabiliriz.'' 
     Kaptan Bülent, Popescu'nun İtalya'ya transferinden sonra Emre Aşık ile birlikte oynadıklarını belirterek, kısa sürede uyum sorununu çözdüklerini bildirdi. Galatasaray'a gelen her futbolcunun kaliteli olduğunu vurgulayan Bülent, ''Emre Aşık da bu oyunculardan biri. Sadece o değil, Vedat ve diğer oyuncular da çok iyi. Yeni bir takım oluşuyor. Emre ile ikimiz uyum sorununu çabuk atlattık. Kendisi daha önce milli takımda da oynamış, kaliteli bir savunma oyuncusu. Emre'nin başarılı olması beni ayrıca sevindiriyor'' diye konuştu. 
     Bülent, sporda eleştirilmenin gayet normal olduğunu da kaydederek, ''Ancak eleştiriler bazen haddini aşıyor. Bu da zarar veriyor'' dedi. 
     Basketbolda ''12 Dev Adam''ın bir maç yitirmesinden sonra yerden yere vurulduğunu hatırlatan Bülent Korkmaz, ''Eleştiri her zaman olmalı. Ancak bazen haddini aşıyor. Yapıcı olan her eleştiriye açığız'' diye konuştu. 
     Galatasaray olarak iç sahada 16 maçtır yenilmediklerini belirten Bülent, saha ve seyirci avantajını iyi kullandıklarını söyledi. Korkmaz, Avrupa'da her takımın iç sahada iyi oynadığını dile getirerek, ''Biz de seyircimizin önünde çok daha iyi ve rahat oynuyoruz. Böyle olunca da galibiyet geliyor ve kolay kolay yenilmiyoruz'' dedi. 






</TEXT>
</DOC>
