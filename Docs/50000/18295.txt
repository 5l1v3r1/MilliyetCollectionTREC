<DOC>
<DOCNO> 18295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/siyaset/siy10.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"DGM savcısına hesap sorarım" 
</HEADLINE>
<TEXT>

Taner Sorumlu benden sonrakiler 
     İHSAN YILMAZ İstanbul 

     ANAP İstanbul Milletvekili Güneş Taner, Devlet Bakanı olduğu dönemde Etibank'ın Bilgin - Çağlar grubuna satılmasıyla ilgili olarak İstanbul DGM'nin hakkında işlem yapacağı yönündeki iddialara sert tepki gösterdi. 
     Kendisine leke sürmek için böyle bir şey yapılıyorsa, DGM savcısından bunun hesabını soracağını ifade eden Taner, sorumluluğun da bakanlıktan ayrıldıktan sonra yerine gelenlerde olduğunu söyledi. 
     
"Çağlar ve Bilgin ehliyetliydi"      Hazine'nin banka satma yetkisi olmadığını, bankayı devralacak kişilerin bu ehliyete sahip olup olmadığına karar vererek izin çıktığını belirten Taner sözlerini şöyle sürdürdü "O günkü kanunlar çerçevesinde Bilgin ve Çağlar banka sahibi olma şartlarına haizdi. Biz bu kişilerden şartlara ilaveten, şart olmamasına rağmen bir taahhütname aldık. Taahhütnamede, 'Bankanın kaynaklarını kullanmayacaksınız, birbirinize kredi vermeyeceksiniz' gibi şartlar vardı. Yönetim kuruluna Hazine temsilcisi atayarak bankayı takibe aldık." 
     
Sorumlu siyasi otorite      Kendisinden sonra göreve gelen kişilerin, koyulan kaidelere riayet edip etmediğinin kontrolü gerektiğini vurgulayan Taner, "Bu işin sorumlusu ben değilim. Benden sonra gelenler sorumlu" dedi. Taner, Hazine'ye kendisinden sonra 15 gün Zekeriya Temizel'in vek let ettiğini, daha sonra sırayla Mesut Yılmaz, Hikmet Uluğbay ve Recep Önal'ın görev yaptığını söyledi. 
     
DGM Savcısı Cengiz Karar vermedik      Tasarruf Mevduatı Sigorta Fonu'na devredilen Etibank'la ilgili soruşturmayı yürüten İstanbul DGM Cumhuriyet Savcısı Ercan Cengiz, "sözleşmede imzası bulunan dönemin bakan ve bürokratları hakkında 'nasıl bir işlem yapılacağına' henüz karar verilmediğini" bildirdi. Cengiz, DGM'de görev yapan bazı basın mensuplarının soruları üzerine, olayın siyasi boyutu bulunduğunu belirterek, Anayasa'nın 100. maddesi uyarınca henüz TBMM'ye yazı yazılıp yazılmayacağına da karar verilemediğini anlattı. 
     



 SİYASET 



















</TEXT>
</DOC>
