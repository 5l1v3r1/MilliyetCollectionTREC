<DOC>
<DOCNO> 18784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sondun01.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'nın Popocatepetl yanardağı'nda patlama 
</HEADLINE>
<TEXT>

     Meksika'nın aktif yanardağlarından Popocatepetl'de, bugün orta şiddette bir patlamanın meydana geldiği bildirildi. 
     Meksika Afetlerden Korunma Merkezi'nin internet sitesinde verdiği bilgiye göre, öğleden sonra meydana gelen patlama kilometrelerce öteden duyuldu ve yanardağ 2 kilometre yüksekliğe kül püskürdü. 
     5 bin 450 metre yüksekliğindeki yanardağda patlamanın bir dakika kadar sürdüğü, külün bir bölümünün yakınlardaki San Pedro Benito Juarez kasabasına kadar ulaştığı belirtildi. Yanardağ kraterini bulutların çevirmesi nedeniyle, uzmanların dağın aktivitelerini izlemekte güçlük çektikleri kaydedildi. Başkent Meksiko'nun 65 kilometre güneyindeki volkan, yeniden şiddetli bir biçimde faaliyete geçtiği 18 Aralık'tan bu yana yakından izleniyor. 18 Aralık'taki patlamadan sonra yanardağ etrafındaki sakinler tahliye edilmiş, sakinlerin 27 Aralık'ta evlerine dönmelerine izin verilmişti. Son büyük patlamadan bu yana yerleşimcilerin kraterin 12 kilometreden daha yakın bölgelerine girmelerine izin verilmiyor. 







</TEXT>
</DOC>
