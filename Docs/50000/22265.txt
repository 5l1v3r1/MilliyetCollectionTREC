<DOC>
<DOCNO> 22265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/soneko06.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç "Piyasalar yavaş yavaş canlanıyor" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, piyasalardaki durgunluğun yavaş yavaş bir hareketliliğe dönüştüğünü bildirdi. 
     Ramstore Sofya açılışı dahil 10 gündür yurtdışında bulunan Rahmi Koç, Sofya'da gazetecilerin sorularını yanıtlarken, içinde bulundukları tüm sektörlerdeki gelişmeleri günlük takip eden Koç Holding CEO'su Temel Atay'dan yavaş yavaş taleplerin başladığını öğrendiğini söyledi. 
     ''Tabii bu hiçbir zaman tam talep anlamına gelmez ama durgunluk yavaş yavaş bir hareketliliğe doğru dönüşüyor'' diyen Koç, bu gelişmenin parayla pulla, IMF'den para gelmesiyle ilgisi olmadığını belirtti. 
     Tereddütler ortadan kalktıkça gelişmenin devam edeceğini vurgulayan Koç, ''Tabii faizlerin inmesi de çok mühim rol oynuyor. Hareket başlamış tır. Böyle devam edeceğini ümit ediyorum, eğer bir politik kriz çıkarıp da başımıza iş açmazlarsa muhterem politikacılarımız'' dedi. 
     Rahmi Koç, Devlet Bakanı ve Başbakan Yardımcısı Mesut Yılmaz ile jandarma arasındaki tartışmaya ilişkin görüşlerinin sorulması üzerine de, 10 gündür yurtdışında olması nedeniyle bu konuda bilgisi olmadığını belirterek, ''Yalnız ne varki, Türkiye'nin de yavaş yavaş şeffaf olması lazım. Konuların herkesin gönünde, ortada görüşülmesi ve tartışılması lazım'' dedi. 
     Koç, Mavi Akım projesiyle ilgili bir soruyu yanıtlarken de, her kafadan bir ses çıktığını ifade ederek, ''Lehinde olanlar da var, aleyhinde olanlar da var. Tam olarak bilmiyorum. Ama konuştuğum yabancı petrolcüler, Karadeniz'in altında boru hattı geçirmenin teknik olarak kolay bir şey olmadığını söylüyorlar'' dedi. 
     
     Temizel'in de imzası var 
     Rahmi Koç, Türkiye'nin şeffaflık yolunda ne ölçüde adımlar attığının sorulması üzerine de, şeffaflığın dünyada bir trend olduğunu, dünyadaki trendi daima 2-5 sene farklı izleyen Türkiye'ye şeffaflığın istesek de istemesek de geleceğini söyledi. Kriz ve sonrası soruşturmalar, tutuklamaların da genel trendin bir parçası olduğuna işaret eden Koç, şöyle devam etti 
     ''Bundan sonra Türkiye'de de yanlış yapıp da ellerini kolunu sallayıp gezmek artık mümkün olmayacaktır. Şimdiye kadar bu Avrupa ülkelerinde de vardı, bizde de vardı. Bundan sonra bu mümkün değil. Fransa'da da milyar dolar batırdı adam, kahvede oturuyordu. Bir sene sonra baktık adamı alıp içeri attılar. Dolayısıyla eninde sonunda bir yerden cezası olacaktır. Sistem fena, sistem kontrol etmiyor. Mesela banka alacak adama sormuyorlar Sen kimsin, bu parayı nereden buldun, ne vergi ödedin Bunları sormaları lazımdı bu adamlara bankaları vermeden önce. Bunda Zekeriya Temizel beyin de imzası vardır, bu bankalar verilirken. O zaman Maliye Bakanı olarak, ondan sonra bankaların başına geçti. Hiç sormadan bir adama nasıl verirsiniz anlamıyorum ki.'' 
     
     Sakat oğlu sakat 
     Mevduata garanti uygulamasını da eleştiren Koç, bu durumda iyi banka, kötü banka farkının ortaya çıkmadığını, mevduat sahibinin en fazla faizi hangi banka verirse oraya parasını yatırdığını kaydetti. Koç, ''O faizi size verirken, bu parayı kaça satacak, o faizi iş dünyasından geri alabilecek mi alamayacak mı diye düşünmüyor. Nasılsa gidip yatırıyor, arkasında Hazine var diyor. Bunların hepsi işin sakat tarafları. Bir banka verilirken sakat, kontrolu sakat, garanti verilmesi sakat, sakat oğlu sakat. Sakıp Sabancı gibi konuşmaya başladım'' dedi. 
     Rahmi Koç, ''Fon'daki bankalara talip misiniz '' sorusunu yanıtlarken de, ''Bankalardan birkaç tanesini arkadaşlar tetkik ettiler. Bize uygun görmediler kibarcası'' dedi. 
     Türkiye'de bürokratların son gelişmelerden sonra fevkalade tedirgin olduklarını, kimsenin mesuliyet almadığını belirten Koç, ''Türkiye'deki bir sakatlık, yahut eksik taraf da iş yapmayan ceza görmüyor. İş yapıp da Allah muhafaza yanlış yaparsanız o zaman cezası ağır oluyor, fakat hiç iş yapmazsanız o zaman kimse size niçin bunu böyle yapmıyorsunuz diye hesap sormuyor. Bence o dönemin başlaması lazım'' diye konuştu. 
     
     Vergiler indiriliyor diye kampanya yapılsa 
     Doblo'da 24 saat çalışıp, mesai yaparken, öbür tarfta Otosan'da adam çıkardıklarını belirten Koç, devamla şunları söyledi 
     ''Niye, çünkü orada vasıtaya talep az, burada ihracatı fazla. Sanayide bunlar gayet normal karşılanmalı. Bakın ABD'de biraz yavaşlama oldu, adam çıkarmaya başladı, faiz hadleri indi ki hareket gelsin. Ondan sonra Bush mesela vergilerde indirim yapıyor. Tony Blair mesela, düşünün sosyalist bir başbakan gelir vergisini indireceğim diye kampanya yapıyor. Bizde o günleri görecek miyiz acaba Vergiler indiriliyor diye kampanya yapılsa mesela.'' 
     Rahmi Koç, iş güvencesine yönelik yeni yasa taslağını değerlendirirken de, ''İş güvencesi ilk ortaya çıktığı gibi çıksaydı, felaket olurdu. İşçiye bir güvence vermek lazım, bunda itirazımız yok. Ama bunun karşılığında bize de güvence vermek lazım. Çünkü biz onlara iş veren tarafız. Sayın bakanım biraz daha bizleri yanına alsa da, ne düşünüyorsunuz çocuklar dese, biraz daha bizlerle konuşsa bunları masaya koymadan, çok daha pratik olurdu'' dedi. 
     Toplantıyı izleyen KOÇ Holding yöneticisi ve MESS Başkanı Tuğrul Kudatgobilik'in ''Mühim olan hem işçinin, hem işverenin işyerinin, işin güvencesidir. Bulduğumuz formül budur'' demesi üzerine, Koç, ''Terminoloji çok güzel, ama nasıl satarsınız Allah bilir'' şeklinde espri yaptı. 
     İşyerlerinin rasyonel çalışması gereğine işaret eden Koç, ''Bunun için işçi çıkarması gerekiyorsa çıkaracağız, almak icap ediyorsa alacağız. Efendim sen bu adamı atamazsın, işsizlik var. 10 kişi çıkaracaksanız, 90 kişinin rızkını tehlikeye atmamak lazım. Bu işin felsefesi budur'' dedi. 
     
     AB'de çifte standart 
     Bulgaristan'ın ikmal bakımından enterasan bir ülke olduğunu belirten Koç, ''Ramstorelar açıldığında en önemli konulardan biri lojistik. Biz bunda başarılı olursak Bulgaristan'da bir tane daha açacağız. Ondan sonra da yavaş yavaş Balkan ülkelerine ilerlemeyi düşünüyoruz'' dedi. 
     Bulgaristan'ın Türkiye'den daha çabuk AB'ye gireceğini belirten ve şimdiden Schengen vizesi aldıklarına işaret eden Koç, şunları söyledi 
     ''Doğrusu kıskanıyorum, Bulgarlar Avrupa'da serbest dolaşıyorlar. Muhakkak ki Avrupa Birliği'nde çifte standart var. Bulgaristan'ın bizden fazla neleri var. Gayrimüslim olmaları, hristiyan olmaları ve vaktiyle Avrupa'nın bir parçaları olmaları dışında bizden fazla şeyleri yok. Türkiye'nin sanayisi ile burası kabili kıyas değil. Portekiz'e, İspanya'ya, içimize alalım, o zaman insan hakları ve demokrasiyi o zaman düzeltirsiniz dediler. Bize gelince, bunu düzeltin, o zaman düşünürüz diyor, alırız da demiyor.'' 







</TEXT>
</DOC>
