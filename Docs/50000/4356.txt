<DOC>
<DOCNO> 4356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/soneko02.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Davos'tan ayrıldı 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Dünya Ekonomik Forumu çerçevesinde Perşembe günü geldiği İsviçre'nin Davos kasabasında temaslarını tamamlayarak bugün ayrıldı. 
     Yılmaz, Davos'tan ayrılmadan önce bugün sabah Yunanistan Dışişleri Bakanı Yorgo Papandreu ile Belvedere Oteli kahvaltı salonunda yaklaşık 1.5 saat başbaşa görüştü. 
     Başbakan Yardımcısı Yılmaz görüşmenin ardından gazetecilere yaptığı açıklamada, Yunanistan Dışişleri Bakanı Papandreu ile çok yararlı bir görüşme yaptıklarını belirterek, şunları söyledi 
     ''Kendisi biliyorsunuz Türk-Yunan diyaloğunun mimarlarından birisidir. Bu konuda şimdiye kadar çok yapıcı tutum içinde bulunan biridir. Bu görüşmemizde Türkiye ile AB arasındaki ilişkilerin geldiği noktayı değerlendirdik. Bu süreçte önümüzdeki dönemde atacağımız adımları görüştük. Kendisine hazırladığımız ulusal program hakkında detaylı bilgi verdik. Bunun dışında ve bu süreç için Yunanistan'ın yapıcı bir tutum izleyeceği izlenimini aldık. Yunanistan'ın da bazı beklentileri söz konusu. Ayrıca değerlendireceğiz. İkili ilişkiler konusunda aramızda imzalanmış bulunan anlaşmaların ki bu da üç anlaşmadır. Türk ve Yunanistan parlamentolarında onaylanması sürecini hızlandırma konusunda mutabık kaldık. Ayrıca, henüz daha anlaşmaya bağlanmamış olan iki ülke arasındaki çifte vergilendirmenin önlenmesi müzakerelerinin siyasi düzeyde ele alınması, siyasi düzeyde ele alınıp bir an önce sonuçlandırılması konusunda da mutabık kaldık. 
     Görüşmede Kıbrıs meselesiyle ilgili son gelişmeleri değerlendirdik. Bu konuda, Türk tarafının son olarak takındığı tutumun nedenlerini kendisine ifade ettim. Bu görüşmelerin her iki taraf için de kabul edilebilecek bir çözüme yönelik olarak tekrar başlatılması konusunda arzumuzu dile getirdik. Kendisi muhtemelen Mart ayında Türkiye'ye resmi bir ziyarette bulunacaktır. İnanıyorum ki o tarihe kadar bizim AB ile ilişkilerimiz de katılım ortaklığı belgesinin ve ona ek dökümanların onaylanması, ulusal programın AB komisyonuna verilmesi aşamaları tamamlanmış olacak. Önümüzdeki döneme ilişkin daha sağlıklı değerlendirmeyi o zaman yapma imkanı bulacağız.'' 
     2003 yılı başında Yunanistan'ın Avrupa Birliği dönem başkanlığını Yunanistan'ın üstleneceğini hatırlatan Yılmaz, ''Kendi dönem başkanlıklarında AB'de ele alınmasını istediğimiz konuları da kendilerine bildirmemizi istediler'' dedi. Avrupa Savunma ve Güvenlik kimliği çerçevesinde oluşturulması düşünülen acil mühahale gücü konusunda Türkiye'nin tutumunu Papandreu'ya izah ettiğini belirten Yılmaz, görüşmede bu konunun en kısa zamanda adil bir çözüme bağlanması umudunu dile getirdiğini de ifade etti. 
     Mesut Yılmaz, bir gazetecinin görüşmede, Ege gibi temel konulara değinilip değinilmediğini sorması üzerine, şu yanıtı verdi 
     ''Hayır. Sadece Türk-Yunan ilişkilerinde başlatılan diyaloğun devamının gereği üzerinde durduk. Kıbrıs meselesindeki gelişmelerin bugün geldiği noktayı değerlendirdik.'' 
     Yunanistan'ın ulusal programla ilgili istekleri nelerdir şeklindeki soruya karşılık ise Yılmaz, bunun ulusal programla ilgili olmadığını belirterek, ''İkili ilişkilerimize ilişkin Kıbrıs'la ilgili daha önce de dile getirilmiş olan istekleri vardı. Bizim de bu konularda baştan beri uyguladığımız önceliklerimiz söz konusu. Ama bu konuların genel çerçeveyi kapsayacak bir şekilde ele alınmasında herhangi bir çekince söz konusu değil. Dolayısıyla bütün sorunları görüşmeye her zaman hazır olduğumuzu dile getirdik'' dedi. 
     Bir gazetecinin çerçeve yönetmelikle ilgili Yunanistan'ın bir güvence verip vermediğine ilişkin sorusuna karşılık Yılmaz, ''Hayır. Ama benim izlenimim Yunanistan'ın şu aşamada Türkiye-AB ilişkileri konusunda engelleyici bir tutum içinde olmayacağıdır'' yanıtını verdi. 
     Yılmaz, Türkiye'nin, AB'nin 10 yıllık genişleme perspektifi içinde bulunmayışına nasıl baktığına ilişkin bir soruyu yanıtlarken de, bu konudaki son gelişmelerin Nice Zirvesi ve ondan sonraki gelişmelerin Türk kamuoyunu fevkalade olumsuz etkilediğini, Türkiye'de AB ile ilgili olumlu havayı geniş ölçüde gölgelediğini ifade ettiğini kaydetti. Yılmaz, aynı konuyu dün görüştüğü İsveç Dışişleri Bakanına da dile getirdiğini hatırlatarak, ''İsveç Dışişleri Bakanı bunu kendi dönem başkanlığı içinde düzelteceklerini bana ifade etti. Yani bundan sonra AB içerisinde genişlemeye ilişkin mekanizmaların 27 ülkeli değil, 28 ülkeli bir çerçevede ele alınması gerekiyor. Sayın Papandreou buradan İsveç'e gidecek ve İsveç'te görüşmeler yapacak. O da bana aynı görüşü paylaştığını ifade etti. Dolayısıyla bize karşı yapılan yanlışın önümüzdeki dönemde düzeltilmesini bekliyoruz'' diye konuştu. 
     Yılmaz, dün gerçekleştirdiği İsveç Dışişleri Bakanı'yla yaptığı görüşmede, demokratikleşme ve insan haklarının gündeme gelip gelmediğine ilişkin soruya karşılık, ''Evet bu konuda ulusal program çerçevesinde üzerinde uzlaşma arayışını sürdürdüğümüz konuları kendilerine ifade ettim. Bunlar zaten İsveç'in öteden beri yakından ilgilendiği, duyarlılık gösterdiği konulardır. Ama ulusal program bizim taahhütümüzü yansıtacağı için bizim önceliklerimizin bizim duyarlılıklarımızın ön planda olması doğaldır. Dolayısıyla bu konudaki yaklaşımımızı kendisiyle yaptığım görüşmede ifade etme imkanı buldum''dedi. 
     Yılmaz, İsveç Dışışleri Bakanı ile yapılan görüşmede, kürtçe televizyonun gündeme gelip gelmediğine ilişkin bir soruya, ''Evet, siyasi kriterler içerisinde hangisi konusunda Türkiye'de daha fazla duyarlılığın bulunduğunu kendilerine ifade ettim. Bu katılım ortaklığı belgesinde dile getirilen Türkiye'den beklentilerin tamamının karşılanmayacağı, herhangi birisinin Türkiye için baştan kabul edilemez olduğu anlamına gelmiyor. Sadece zamanlama konusunda ulusal programda haklı çözümlerin yer alabileceğini, bunun da gerek zamanlaması, gerekse formülasyonunun kendi önceliklerimize göre belirleneceğini ifade ettim.'' 
     
     



</TEXT>
</DOC>
