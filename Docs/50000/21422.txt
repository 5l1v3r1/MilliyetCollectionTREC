<DOC>
<DOCNO> 21422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur09.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhur Ersümer "Savcının sinirleri bozuk..." 
</HEADLINE>
<TEXT>

     ANAP Çanakkale Milletvekili Cumhur Ersümer, savcı olmanın bir takım iddia ve suçlamalardan vareste olmayı gerektirmediğini söyledi. 
     Ersümer, Ankara DGM Cumhuriyet Savcısı Talat Şalk'ın açıklamalarını nasıl değerlendirdiğinin sorulması üzerine, şunları söyledi 
     ''Anladığım kadarıyla oldukça sinirleri bozuk sayın savcının... Daha önceki tavırlarına uygun düşmeyen söylemler içinde. Sabırlı olmak lazım. Bakın ben 4 ay sabır gösterdim. Halen aynı sabrı gösterip sükunetimi muhafaza etme çabası içinde oluyorum. Tabii ki bir takım suçlamalar ve iddialar var. Savcı olmak bir takım iddia ve suçlamalardan vareste olmayı gerektirmiyor. Bir tarafta bir partinin genel başkanı bir tarafta DGM Savcısı... Bunlar olmaması gereken olaylar.'' 
     Ersümer, ''Savcının bu aşamada görevden alınması gerekir mi '' şeklindeki soruyu da şöyle yanıtladı 
     ''Onlar benim işim değil. Benim böyle bir değerlendirme yapmam hiç de hoş değil. Bu konuda bir beyanda bulunmak istemiyorum. Olaylar herkesin gözü önünde cereyan ediyor. Daha da yaşanacak olaylar olacak. Gözüken o... İleri sürülen hususlar, hiç de hafife alınacak hususlar değil. Bakıyorsunuz DGM'nin fezlekesi sızıyor, hiçbir işlem yapılmıyor. Arkasından yedek hakimlik ifadesi sızıyor, hiçbir işlem yapılmıyor. İddianame sızınca oradaki katip arkadaşla ilgili dava açılıyor. 
     Aslında biraz daha geriye dönmek lazım. O fezleke nasıl sızmış, o yedek hakimlik ifadesi nasıl sızmıştı Anadolu Ajansı'na nasıl intikal etmiştir Gazetelere kim tarafından gönderilmiştir '' 
     Bu olayların bir bütün içinde ele alınması gerektiğini anlatan Ersümer, Türkiye'nin bundan sonra soruşturmaları nasıl yapacağı, kimlerin telefonlarının nasıl dinleneceği konusunda ve usullere uyulması gereken çok önemli soruşturmalarda keyfiliklerin olmadığının görüleceğini söyledi. Ersümer, ''O nedenle sanırım daha çok olaylar yaşayacağız, çok olaylar göreceğiz. Herkes hukuki zeminlerde konuları tartışacak. Ne bizim, ne Meclisimizin ne de milletimizin hukuka karşı güvenini sarsacak bir takım olayların yaşanmaması lazım '' diye konuştu. 







</TEXT>
</DOC>
