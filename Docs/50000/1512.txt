<DOC>
<DOCNO> 1512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun12.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder yeni bakanlar atadı 
</HEADLINE>
<TEXT>

     Almanya’da "deli dana" krizinden dolayı istifa eden Sağlık Bakanı Andrea Fischer’in yerine Sosyal Demokrat Parti SPD Federal Meclis Grubu Başkan Yardımcısı Ulla Schmidt, Tarım Bakanı Karl-Heinz Funke’nin yerine de Yeşiller Partisi eşbaşkanı Renate Künast atandı. 
     Başbakan Gerhard Schröder, bugün başkent Berlin’de yaptığı basın toplantısında, Andrea Fischer ile Karl-Heinz Funke’ye çalışmalarından dolayı teşekkür etti. 
     Almanya’daki BSE krizinin, personel değişikliğin yanı sıra tarım politikasında değişiklik yapılması gerektiğini de ortaya koyduğunu kaydeden Schröder, bu nedenle Tüketicileri Koruma Dairesi’nin Tarım Bakanlığı’na bağlanacağını söyledi. Schröder, tarım politikasında yapılacak değişiklikler ile sadece sağlık açısından uygun görülen ürünlerin piyasada bulunacağını ifade etti. 
     Bu konuda Avrupa çapında çaba harcayacaklarını da belirten Başbakan Schröder, sağlık alanındaki reformlara hız verileceğini ve bu aşamada hükümette başka değişiklikler yapmayı düşünmediğini kaydetti. 




</TEXT>
</DOC>
