<DOC>
<DOCNO> 4147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/guncel/gun04.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör desteğine kilit 
</HEADLINE>
<TEXT>

Kapatılan MGV şubeleri hakkında rapor hazırlayan İçişleri Bakanlığı, taze beyinlerin Hizbullah ve İBDA - C propagandalarıyla yıkandığını vurguladı 
     ASLI ÖKTENER İstanbul 

     İçişleri Bakanlığı Mülkiye Müfettişleri raporu, kapatılan Milli Gençlik Vakfı MGV şubelerinin kirli yüzünü gözler önüne serdi. Raporda vakfın kapatılan RP'nin yanı sıra FP'den de destek alarak güçlendiği, yasadışı şubeler açtığı, hedef kitlesi olan ortaöğretim öğrencilerini tuzaklarına çektikleri, bazı vakıf şubelerinde İslami terör örgütleri Hizbullah ve İBDA - C propagandalarının yapıldığı da yer aldı. 
     Gençlere yakın dövüş sporlarının öğretildiği belirtilen raporda, dönemin Vakıflar Genel Müdürlüğü ve Bölge Müdürlükleri'nin, vakfın yasadışı faaliyetlerine karşı çoğu kez bir girişimde bulunmadıkları vurgulandı. 
     
Hedef kitle ortaöğretim      Amasya ve İstanbul şubelerinde yapılan aramalarda ele geçen ve tüm şubelere gönderildiği saptanan matbu 63 sayfalık "Ortaöğrenim Birimi" başlıklı kitapçıkta, gençlerin Kuran kültürüyle yetiştirilmeleri gerektiği belirtiliyor. Öğrencilerin "asil", "sempatizan" ve "özel ekip" adıyla üç grupta sınıflandırılmasını öngören kitapçıkta yapılması gerekenler şöyle sıralanıyor 
     
Gençlere atari tuzağı      "10 - 12 günlük kamp programları uygulanması, öğrencilere namaz, Kuran, hadis, zikir, tespih gibi programların uygulanması, Süleymancılık ve Nurculuğun tarihçesinin verilmesi, cihat konularında bilinçlendirilmesi, İmam hatip liseleri yakınlarında karargah evler kurularak TV, video, atari gibi teknolojik cihazlarla donatılması, öğrencilerin bu evlere yapılan ikramlarla çekilerek burada görevlendirilen kişilerce eğitilmesi." 
     
Hizbullah'a eleman desteği      Raporda, MGV şubelerinde yapılan yasa dışı faaliyetler konusunda da şu ifadeler yer aldı "Amasya Suluova Temsilciliği, İBDA - C sempatizanlarınca kullanıldı, Kocaeli'nin Karamürsel ilçesinde, üzerinde vakıf amblemi olan 'İntifadayı nasıl anlamalıyız' adlı bildiri dağıtıldı, Bingöl - Solhan Temsilciliği'nin Hizbullah Örgütü İlim Grubu, örgüte eleman kazandırdı ve Bitlis Hizan Temsilciliği'nde 'Filistin İslami Direniş Örgütü'ne propaganda yapılmasına zemin hazırlandı. Ayrıca yasa dışı bu örgütlere destek verildi." 
     
Propagandalı mezuniyet      Rapor şu ifadelerle devam ediyor "Solhan Temsilciliği yöneticilerinin, yasadışı Hizbullah örgütüne eleman kazandırmak maksadıyla yurt açtığı ve bu yönde çalışma yaptıkları tespit edildi. Bunun üzerine temsilcilik üyeleri tutuklandı. Afyon Şubesi'nce düzenlenen mezuniyet gecesi Fazilet Partisi propagandasına dönüştürüldü... 
     MGV Trabzon Şubesi tarafından 13 Haziran 1999 günü ortaöğretim öğrencileri için düzenlenen veda gecesine FP milletvekilleri Şeref Malkoç ve Şevket Kazan da katıldı. Panoya Necmettin Erbakan ve Recep Tayyip Erdoğan'ın posterleri ile FP amblemleri asıldı." 
     
Hedefleri din devleti kurmak’      Raporda, vakfın amacıyla ilgili şu cümlelere yer verildi "Vakfın amacı devletin eğitim, sağlık hizmetleri yükünü hafifletmektir. Ancak belgeler göstermiştir ki asıl amaç Türkiye'de din devleti kurmaktır. 1800 şube ve 350 bin üyeye sahip MGV'de Arap milliyetçisi bir gençlik yetiştirme çalışması vardır." 
     
Gençlere namaz için imza attırdılar’      Raporda belirtildiğine göre, Sivas’taki Şerife Hatun Erkek Öğrenci yurdunda kalan öğrenci velilerine kaymakamlığın yazısı ekinde imzalattırılan taahhütnamede şu ifadeler yer alıyor "Namazlarımı sürekli kılacağım, Vakıf Merkezi'nin eğitim programlarına zamanında katılacağım, emirlere riayet edeceğim." 
     


 GÜNCEL 























</TEXT>
</DOC>
