<DOC>
<DOCNO> 5483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur05.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nakşibendi tarikatının lideri olarak tanınan Esad Çoşan trafik kazasında hayatını kaybetti 
</HEADLINE>
<TEXT>

     Nakşibendi tarikatının bir kolu olan "İskenderpaşa Cemaati"nin lideri Prof. Dr. Esat Coşan, Avustralya'da Sydney'e 600 km uzaklıktaki Dubbo kenti yakınlarında geçirdiği trafik kazası sonucu hayatını kaybetti. Coşan'la beraber araçta bulunan damadı Prof. Dr. Ali Yücel Uyarel de öldü aracı kullanan Cevdet Taşkın isimli şoförle cemaat mensubu Hüseyin Kara ise yaralandılar. Yaralılar Dubbo'da hastaneye kaldırılarak tedavi altına alındı. 
     Kaza, bir ziyaret için Dubbo'ya giden Esad Coşan'ı taşıyan araca karşı yönden gelen bir kamyonun şerit değiştirerek çarpması sonucu meydana geldi. Damadı olay yerinde ölürken, Coşan yaralı olarak Dubbo Devlet Hastanesi'ne kaldırıldı. Burada yapılan tıbbi müdahaleye rağmen kurtarılamadı. 
     Olayın Türklerin yoğun olarak yaşadığı Melbourne ve Sydney'de duyulmasından sonra cemaat üyeleri araçlarla Dubbo'ya hareket ettiler. Son bir yıldır Queensland eyaletine bağlı Brisbane'da yaşayan Esat Coşan zaman zaman baka ülkelerde de konferanslar veriyordu. 
     Türklerin son zamanlarda yatırım amaçlı olarak ilgi gösterdiği Dubbo'ya Esat Coşan'ın burada ticaret yapan bazı cemaat üyelerini ziyaret için gittiği öğrenildi. 
     Cenazenin Türkiye'ye getirilmesi bekleniyor. Cenazeyi almak üzere Esat Coşan'ın oğlu Avustralya'ya hareket etti. Coşan ve damadının cenazeleri pazartesi günü Dubbo'dan karayoluyla Sydney'e, buradan da uçakla yaşadığı Brisbane'a götürülecek. 
     Coşan ailesinin, cenazenin Süleymaniye Camii'nde Nakşibendi Şeyhi Mehmet Zahit Kotku'nun yanına defnedilmesini istediği öğrenildi. Sözkonusu için Bakanlar Kurulu kararı gerekiyor. 




</TEXT>
</DOC>
