<DOC>
<DOCNO> 45111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur10.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'ndeki kazayla ilgili davada iki sürpriz tanık... 
</HEADLINE>
<TEXT>

     Kadıköy Bağdat Caddesi'nde meydana gelen trafik kazasında Selin Uras ile Erdem Celasun'un ölümlerine neden olduğu gerekçesiyle hakkında dava açılan Baran Balcıoğlu'nun yargılanmasına devam edildi. 
     Kadıköy 2. Asliye Ceza Mahkemesi'ndeki duruşmaya tutuksuz sanık Baran Balcıoğlu katılmazken, Selin Uras'ın annesi Işık İnal ile Erdem Celasun'un annesi Arzu ve babası Salim Celasun katıldı. 
     Yaklaşık 1.5 yıl devam eden ve karar aşamasında olan davanın bugünkü duruşmasında iki sürpriz tanık ortaya çıktı. 
     Tanıklardan Sevgi Akbalık, olay günü Adapazarı'ndan geldiğini ve Bağdat Caddesi'nde eczane aradığını belirterek, şöyle konuştu 
     ''Bağdat Caddesi'nde eczane arıyordum. Benim önümde 100-150 metre mesafede siyah veya lacivert bir araç seyir halindeydi. Divan Pastanesi önündeki ışıklara geldiğimizde, Bağdat Caddesi'ndeki araçlara yeşil ışık yandı. Bu sırada önümdeki vasıta geçti ve sol taraftan bir araba aniden çıkarak, iki araç çarpıştı. Ben yine yoluma devam ettim. Medyatik olmamak için bugüne kadar sesimi çıkarmadım. 
     Ayrıca, o anda bizim sağımızda solumuzda, arkamızda önümüzde hiçbir araba yoktu. Mahalde de kimsenin olup olmadığını hatırlamıyorum. O arabanın kırmızı ışıkta geçtiğini gazetelerde okudum. Bunun haksızlık olduğunu düşünerek, bugün ifade verdim.'' Diğer tanık Feriha Tunceli de, olay gecesi arkadaşının doğum gününden çıktıktan sonra gece kalmak için Divan Pastanesi arkasında oturan bir tanıdığının evine gitmek üzere taksiyle yola çıktığını anlattı. 
     Tanık Tunceli, şunları söyledi 
     ''Sahil yolundan Divan Pastanesi'ne çıkmak üzere sokağa girdik. 
     Köşeye geldiğimizde kırmızı ışık yandığı için durduk. Bağdat Caddesi'ndeki araçlara yeşil ışık yandığı için trafik akıyordu. Biz kırmızı ışıkta dururken arkamızdan gelen bir araç bizi sollayarak Bağdat Caddesi'ne fırladı. Bağdat Caddesi'ndeki araçlara yeşil ışık yandığı için, buradan gelen bir araç bizi sollayan beyaz arabaya çarptı. İki araç da sürüklendi.'' Müdahil avukatları, her iki tanığın beyanlarının doğru olmadığını, anlatılan olayların delillere ters düştüğünü öne sürdüler. 
     Müdahil vekilleri, tanıkların yalan beyanda bulunduklarını iddia ederek, mahkemeye suç duyurusunda bulundular. 
     Sanık avukatının, yeni tanıkların beyanları üzerine ek savunma yapmak üzere süre verilmesini istemesinin ardından mahkeme, savunmanın hazırlanması için duruşmayı erteledi. 
     Duruşma çıkışında gazetecilerin sorularını cevaplayan Erdem Celasun'un babası Salim ve annesi Arzu Celasun, 1,5 yıl sonra iki tanığın ortaya çıkmasını ''komik'' bulduklarını ifade ederek, tanıkların doğru beyanda bulunmadıklarını söylediler. Celasun çifti, kararın bir an önce verilmesini istediler. 
     Selin Uras'ın annesi Işık İnal da, davanın trafik suçlarına karşı örnek olmasını istediklerini belirterek, ancak hala sonuç alamadıkları için üzgün olduklarını ifade etti. İnal, ''Balcıoğlu'na en büyük ceza bile yetersiz kalır. Acımız çocuklarımızın yanına gidinceye kadar sürecek'' dedi. 
     Müdahil avukatı Cem Sofuoğlu da, yalan beyanda bulunduklarını iddia ettiği tanıklar hakkında mahkemenin işlem yapmadığını belirterek, kendilerinin Cumhuriyet Savcılığı'na suç duyurusunda bulunacaklarını bildirdi. 
     Sofuoğlu, dilekçe vererek duruşmaya katılan tanıkların kendileri için sürpriz olduğunu söyledi. 
     Bağdat Caddesi'nde 30 Nisan 2000 gecesi meydana gelen olayda, sanık Baran Balcıoğlu'nun kullandığı aracın, Divan Pastanesi'nin bulunduğu sokaktan çıkış yapan Erdem Celasun'un kullandığı otomobile çarpması sonucu Celasun ile yanında bulunan arkadaşı Selin Uras olay yerinde hayatlarını kaybetmişlerdi. 
     Tutuklanan Baran Balcıoğlu hakkında Kadıköy Cumhuriyet Savcılığı'nca, TCK'nın 455 2 maddesi gereği ''dikkatsizlik ve tedbirsizlik sonucu birden fazla kişinin ölümüne sebebiyet vermek'' suçundan 4 yıldan 10 yıla kadar hapis cezası istemiyle dava açılmıştı. 
     9 ay süreyle tutuklu yargılanan Baran Balcıoğlu, kefaletle tahliye 
     edilmiş ve duruşmalardan vareste tutulmasına karar verilmişti. 
     






</TEXT>
</DOC>
