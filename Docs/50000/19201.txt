<DOC>
<DOCNO> 19201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sonspo04.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray dünya sıralamasında 8. sıraya düştü 
</HEADLINE>
<TEXT>

     Ligde bu hafta sonunda yapılacak zorlu derbide karşı karşıya gelecek ekiplerden Galatasaray, Uluslararası Futbol Tarihi ve İstatistikleri Federasyonu'nun IFFHS yaptığı ''Dünyanın en iyi takımları'' sıralamasında düşüşe geçerken, Fenerbahçe çıkışını sürdürdü. 
     Ocak ayında ''dünyanın en iyi takımı'' unvanını alan, ancak daha sonra düşüşe geçen Galatasaray, mart ayında 7. sırada yer alırken, nisan ayında 262.5 puanla 8'inciliğe düştü. 
     Arjantin'in Boca Juniors ekibi yine 308 puanla birinciliğini korurken, mart ayının üçüncüsü Brezilya'nın SE Palmeiras takımı nisan ayında 290 puanla ikinciliğe yükseldi, İngiliz Arsenal ekibi ise 284 puanla ikincilikten üçüncülüğe düştü. 
     Sıralamada, Avrupa Şampiyonlar Ligi çeyrek finalinde Galatasaray'ı eleyen İspanya'nın Real Madrid takımı, 1 basamak inerek nisan ayında beşinci oldu. 
     UEFA Kupası'nda finale çıkan ve mart ayında 15. sırada yer alan İngiliz Liverpool ise nisan ayında büyük bir çıkış yakaladı ve 266 puanla 15'incilikten 6'ncılığa yükseldi. 
     
     Fenerbahçe'nin çıkışı sürüyor 
     IFFHS'nin değerlendirmesinde Fenerbahçe, nisan ayında topladığı puanlarla çıkışını sürdürdü. Sarı-lacivertliler, nisan ayında 105 puanla 119'unculuktan 104'üncülüğe yükselerek 15 basamak birden atladı. 
     Bu sezon ligde umduğunu bulamayan ve Avrupa kupalarına katılma hakkını zora sokan Beşiktaş ise buna rağmen çıkışını sürdürdü. 
     Siyah-beyazlılar, mart ayında 39. sırada yer alırken, nisan ayında 166 puanla 38. sıraya yükseldi. 
     







</TEXT>
</DOC>
