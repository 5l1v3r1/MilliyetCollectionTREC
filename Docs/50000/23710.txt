<DOC>
<DOCNO> 23710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo05.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villalı Alpay "Fenerbahçe şampiyonluğu haketti" 
</HEADLINE>
<TEXT>

     İngiltere'nin Aston Villa takımında forma giyen Alpay Özalan, Birinci Futbol Ligi'nde şampiyon olan Fenerbahçe'nin şampiyonluğu hak ettiğini söyledi. 
     Geçmiş dönemlerde Fenerbahçe forması da giyen Alpay, ''www.alpayozalan.com'' adresli internet sitesinde yaptığı açıklamada, Fenerbahçe yöneticilerini, teknik heyeti ve futbolcuları elde ettikleri şampiyonluktan dolayı kutlayarak, ''Ama asla bu başarıyla hedeflerin bittiği düşünülmemeli. Aksine şimdi yeni hedefler belirlenmeli ve bu doğrultuda Avrupa'da mücadele edilmeli. Ben Fenerbahçe'nin Avrupa'da da başarılı olmasını bekliyorum'' diye konuştu. 
     Alpay, sarı-lacivertli takımın şampiyonluk sevincini taraftarıyla yaşadığını ve kutlamaların da bütün hayatı etkilediğini vurgulayarak, şunları söyledi 
     ''Fenerbahçe'nin şampiyonluğu beni de etkiledi. Türkiye'de futbolun ne kadar sevildiğini bir kez daha gördük. Fenerbahçe Samsunspor'u yenerek şampiyonluğunu ilan edince, tüm Türkiye'de büyük bir bayram yaşandı. En çok taraftara sahip bir kulübün şampiyonluğu herkesi sokaklara döktü. Renkli sahneler yaşandı. İnanın bu sevgi gösterilerinin bir benzerini başka bir ülkede bulmak çok zor.'' 
     Alpay, ligde Fenerbahçe'nin şampiyon olacağını çok önceden söylediğini ve tahmininde de yanılmadığını kaydetti. 
     







</TEXT>
</DOC>
