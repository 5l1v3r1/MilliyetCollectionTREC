<DOC>
<DOCNO> 29518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo10.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamer "Beşiktaş ve benim için yeni bir dönem başlıyor" 
</HEADLINE>
<TEXT>

     Beşiktaş'ın, Trabzonspor'dan renklerine kattığı Tamer Tuna, siyah-beyazlı kulüpte başarılı olacağına inandığını söyledi. 
     Tamer, kendisini 2 yıllığına Beşiktaşlı yapan imza töreni sırasında yaptığı açıklamada, geride kalan sezon içinde siyah-beyazlı yöneticilerle görüştüğünü ve Trabzonspor ile anlaşamaması halinde, Beşiktaş'a gelme sözü verdiğini ifade ederek, ''Ben hedefime ulaştım. Beşiktaş ve benim için yeni bir dönem başlıyor. Başarılı olacağıma inanıyorum. Beşiktaşlı Tamer olarak ismimi daha da çok duyuracağım'' dedi. 
     Bu arada Tamer'in babası Necati Tuna da, oğlunun siyah-beyazlı kulüpte başarılı olacağına inandığını ifade etti. 
     
     Forma giydi 
     Tamer Tuna daha sonra kulüp binasından, BJK İnönü Stadı'na geçerek, yeni takımının formasıyla gazetecilere poz verdi. 
     Orta alanın sağ tarafında oynayan genç futbolcu, burada yaptığı açıklamada ise Beşiktaş formasını layıkıyla giyeceğini ve ligin başlamasından itibaren de herkese gerçek gücünü göstereceğini söyledi. 
     Tamer ayrıca, siyah-beyazlı takımda kendisiyle aynı mevkide yer alan Nihat ile aralarında forma rekabeti olup olmayacağı hakkındaki bir soruya ise ''Aramızda rekabet olmaz. Beşiktaş için en iyisini birlikte yapmaya çalışacağız. Beraber de oynayabiliriz'' diye yanıtladı. 
     
     'Samsunspordan anlayış' 
     Beşiktaş Kulübü Asbaşkanı Yıldırım Demirören ise transfer politikaları doğrultusunda adım adım ilerlediklerini belirterek, ''İlhan'ın transferi için Samsunspor'dan anlayış bekliyoruz'' dedi. 
     Demirören, şu anda görüşmede bulundukları 2 oyuncunun daha bulunduğunu belirterek, bu transferlerin gerçekleşmesi için futbolcuların kulüpleriyle anlaşmaktan yana olduklarını, ''hülle'' yoluna başvurmak istemediklerini kaydetti. 






</TEXT>
</DOC>
