<DOC>
<DOCNO> 1739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur24.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuriş "Çıkınca Cezaevleri Müdürü'nü öldüreceğim" 
</HEADLINE>
<TEXT>

     Uşak Cezaevi'nde çıkarttıkları olaydan sonra başka cezaevlerine nakledilen ''Karagümrük çetesi'' elebaşları Nuri ve Vedat Ergin, İstanbul'da 3 kişinin öldürülmesine ilişkin haklarında açılan 2 ayrı davanın duruşmasına katıldılar. 
     Sanık Vedat Ergin,duruşmaya ağabeyi Nuri Ergin'i görmek için geldiğini ve ailesinin acısının büyük olduğunu anlatan Vedat Ergin, yargılandığı davada ne silahın, ne de failin bulunabildiğini ileri sürdü. 
     Ceza almak istediğini, bunun da her şeyi daha çabuk ortaya çıkaracağını söyleyen Vedat Ergin, ''Aklandığım zaman sizi vicdanınızla baş başa bırakıyorum. 1993 yılında verdiğiniz bir karar nedeniyle buradayım'' dedi. 
     Başkan Mutlu, Vedat Ergin'in, uzun zamandır ağabeyi ile görüşemediğini, ailesinin yaşadığı olay nedeniyle acı içinde olduğunu söylemesi üzerine, ''Başınız sağolsun'' dedi. 
     Bunun üzerine Ergin'in kendisiyle diyaloga girmek istediğini fark eden Başkan Şefik Mutlu, ''Burada sohbet etmiyoruz'' diyerek durumu engelledi. 
     Ölenlerin otopsi raporlarına karşı diyeceği sorulan Vedat Ergin, ''Ben bir barmen Oğuz Atak'ı, bir de Bayrampaşa'da Kenan Ali Gürsel'i öldürttüm. Başka da bir diyeceğim yok'' şeklinde konuştu. 
     Duruşmada söz alan Nuri Ergin de, adaletin mülkün temeli olduğunu belirterek, oysa kardeşleri ve ailesinin adaletsizliğe uğradığını öne sürdü. 
     Ailesinin büyük bir acı yaşadığını kaydeden Nuri Ergin, şöyle konuştu 
     'Bunun intikamını 20 sene geçse de alacağım. Babamın intikamını da 20 sene sonra aldım. Cezaevinden çıktığım ilk gün, Ceza ve Tevkifevleri Genel Müdürü'nü öldüreceğim. Allah şahidimdir. Karımın intikamını da nasıl alacağımı görecekler.'' 
     Nuri ve Vedat Ergin'in tutukluluk hallerinin devamına karar veren mahkeme heyeti, olay yerinde keşif yapılması için duruşmayı erteledi. 
     



</TEXT>
</DOC>
