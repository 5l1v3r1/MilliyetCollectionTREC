<DOC>
<DOCNO> 28931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo02.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş transfer için FİFA'nın kararını bekliyor 
</HEADLINE>
<TEXT>

     Beşiktaş Kulübü Yönetim Kurulu Üyesi İbrahim Altınsay, futbolcu transferinde belirsizlikler bulunduğunu, bunun ortadan kalkmasını beklediklerini söyledi. 
     Beşiktaş Kulübü Yönetim Kurulu, bugün Akaretler'deki kulüp binasında toplandı. 
     Yönetici Altınsay, toplantının ardından gazetecilerin sorularını yanıtlarken, FIFA'nın transfer konusundaki kararını beklediklerini belirterek, ''Sanıyorum önümüzdeki 10 gün içinde her şey belli olacak.Transfer konusundaki belirsizlik netleşecek. Biz de ona göre hareket edeceğiz'' dedi. 
     Avrupa'da da benzer sorunların bulunduğunu, yabancı futbolcu transferi için buradaki süreci de izlediklerini ifade eden Altınsay, ''Avrupa'da ilgilendiğimiz futbolcular var, onları izliyoruz. Teknik direktörümüzün istediği bir ya da iki oyuncuyu kadromuza dahil edeceğiz'' diye konuştu. 
     Kadrolarında yer alan Fransız futbolcu Nouma'nın yurtdışında oynamak istediğini, bu nedenle Nouma ile birlikte Beşiktaş Kulübü'nün de bu konuda görüşmeler yaptığını kaydeden Altınsay, yönetim kurulu toplantısında ayrıca, yeni sezonda futbol takımının kullanacağı malzemeler ve bilet satışlarıyla ilgili fikir alışverişinde bulunduklarını sözlerine ekledi. 
     
     







</TEXT>
</DOC>
