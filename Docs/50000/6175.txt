<DOC>
<DOCNO> 6175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/ekonomi/eko03.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lütfen kavga etmeyin 
</HEADLINE>
<TEXT>

Başbakan Ecevit, işadamlarına, 'Kendinizi bizim yerimize koyun. Uygulanabilir önerilerinizi değerlendireceğiz' derken, istikrarsızlık görüntüsü yaratılmamasını istedi 
     HARUN GÜREK, BARKIN ŞIK Ankara 

     Son mali kriz ve ardından gelen daralmayla birlikte artan şikayetler üzerine Başbakanlık'ta düzenlenen zirve, bankacı - işadamı pazarlığına dönüştü. 
     Başbakan Bülent Ecevit, Başbakan yardımcıları Devlet Bahçeli, Hüsamettin Özkan ve Mesut Yılmaz, Türkiye Odalar ve Borsalar Birliği TOBB , TÜSİAD, Türkiye İhracatçılar Meclisi TİM , Türkiye Esnaf ve Sanatkarları Konfederasyonu TESK , Tekstil İşverenleri Sendikası ve Türkiye İşverenler Sendikası TİSK gibi 10'u aşkın kuruluş ile Bankalar Birliği'nin yöneticileri ve 15 bankanın genel müdürü ile bir araya geldi. 
     Ecevit'in bir süre başkanlığını yaptığı toplantı altı saat sürdü. Bugün ekonomi yönetiminden sorumlu bakanlar ile bürokratların katıldığı bir zirve daha düzenlenecek. Bu zirvede, işadamlarının taleplerine ilişkin önlemler belirlenecek. 
     
     Ecevit 'dinamik istikrar' dedi 
     Toplantının açılışında konuşan Ecevit, Türkiye'nin ilk kez enflasyonla ciddi bir mücadeleye girdiğini belirterek, işadamları, esnaf ve çiftçilerden anlayış istedi. "Biz kendimizi sizin yerinize koyuyoruz, lütfen siz de kendinizi bizim yerimize koyun" diyen Ecevit, enflasyonla mücadele sürecinde "dinamik istikrar" istediklerini belirtti. 
     Ecevit, yapısal değişimi ilişkin düzenlemeleri hızlandıracaklarını da belirtirken "Önerilerinizden uygulanabilir olanları gündeme alarak, gereken düzenlemeleri yapacağız" dedi. Hükümetin içinde istikrar olduğunu buna karşın hükümet dışı istikrar olmadığı görüntüsünün bulunduğunu da belirten Ecevit, "Dışarıdan bakıldığı zaman sanki Türkiye'de istikrar yokmuş gibi görünüyor. Bu görüntünün değişmesi, istikrarın sağlanması için siz de katkıda bulunun" çağrısını yaptı. 
     Ecevit'in konuşmasının ardından ilk konuşmayı TOBB Başkanı Fuat Miras yaptı. IMF ve Dünya Bankası'nın, kriz nedeniyle Güney Kore ve Tayland gibi ülkelerde reel sektörün rehabilitasyonu amacıyla uluslararası kaynak sağladığını anımsatan Miras, Türkiye'ye benzer bir desteğin sağlanmasını istedi. 
     
     Harici garanti verin 
     Miras'ın getirdiği öneriye göre, bankaların bugüne kadar kullandırdıkları krediler teminatlar oluşturulacak bir fona aktarılacak. Bu fon karşılığında devlet tahvil çıkaracak. IMF ve Dünya Bankası'nın desteği ile bu tahvil karşılığında uluslararası piyasalardan kredi sağlanacak ve özel sektöre aktarılacak. Kredilerin geri ödemeleri de bu fona yapılacak. 
     Miras ikinci bir öneri olarak, yurtdışından kredi bulan özel sektör kuruluşlarına, "gerekli bütün teminatları almaları koşuluyla kamu bankalarından teminat mektubu harici garanti verilmesini" getirdi. 
     
     Bankacı - işadamı işbirliği 
     Zirvede, işdünyası ile bankaların bundan sonra sorunlarını çözmek için liderlerin arabuluculuğuna gerek kalmadan bir araya gelmesi benimsendi. Her iki kesim birlikte öneri geliştirerek hükümete sunacak. 
     Başbakan Ecevit zirve sonrasında yaptığı açıklamada mali sektörle reel sektörün arasındaki sorunlar olduğunu değinerek şöyle dedi 
     "Reel sektörün yatırımlarını bankacılık sektöründen yeterli katkı gelmediği yolunda yaygın bir izlenim var. Onların bu izleminin giderilmesi için üzerimize düşen görevleri yapacağız. Bankacılık sektörünün temsilcileri ile iş hayatının temsilcilerinin bir araya gelip bir değerlendirme yapmalarının yararlı olacağını belirttik.'' 
     
     Bankalardan kaynak önerisi Karşılıklar nemalandırılsın 
     İşadamlarının bankalara yönelik sert eleştrilerini yanıtlayan Bankalar Birliği Başkanı ve Ziraat Bankası Genel Müdürü Osman Tunaboylu özel sektörün yakınmalarında haklı olduğunu söyledi. sorunun bankalardan değil sistemden kaynaklandığını vurgulayan Tunaboylu, Kasım ayındaki krizin yükünün bir bölümünün sektör üzerinde kaldığını bildirdi. Özel sektöre yeni kaynak aktarılması için Merkez Bankası'ndaki 1.5 katrilyon liralık karşılığa faiz ödenmesi önerisinde bulunan Tunaboylu, "Eğer disponibilite ve munzam karşılıklara nema verilirse kredi faizleri yüzde 40 - 50 bandına düşer" dedi. Enflasyonun düşmesi halinde bugün konuşulan sıkıntıların sona ereceğini belirterek, programa destek verilmesi gerektiğini de söyleyen Tunaboylu, karşılıklara nema verilmesi ve fonların vergi dışı bırakılması önemli bir miktarda kaynağın ortaya çıkmasını sağlayacağını, bunun da reel sektörü rahatlatacağını ifade etti. 
     
     Liderler talep bombardımanına tutuldu 
     İHRACATÇI 
     Türkiye İhracatçılar Meclisi zirvede sunduğu raporda mevcut koşullarda 2001 ihracat hedefine ulaşılamayacağını belirterek, "Hazine tarafından Eximbank adına 1 milyar dolarlık özel tertip borçlanma olanağı yaratılmalı" dedi. 
     İstihdam teşviğinin yüürlüğe konulmasını da talep eden ihracatçılar, KDV iadelerinin de aksatılmadan ödenmesini gündeme getirdi. 
     İŞVEREN 
     Türkiye İşveren Sendikaları Konfederasyonu TİSK da zirveye sunduğu raporda vergi ile SSK prim oranlarınınn düşürülmesinin yanı sıra istihdam artışı sağlayan işyerlerine vergi, prim teşviği ile Eximbank kredisi önceliği sağlanmasını istedi. TİSK, iş güvencesi taslağının reel sektör için başlıbaşına bir kriz nedeni olduğunu bildirdi. 
     ESNAF 
     Türkiye Esnaf ve Sanatkarları Konfederasyonu SSK ve Bağ - Kur prim borçlarının da taksidebağlanmasını ve hayat standardı uygulamasının bir yıl süreyle ertelenmesini talep etti. 
     TÜSİAD 
     Türk Sanayicileri ve İşadamları Derneği TÜSİAD Başkanı Tuncay Özilhan zirvede başbakan yardımcılarından birinin ekonomik koordinasyondan sorumlu olarak görevlendirilmesini ve özelleştirme ile yapıal reformlarla ilgili hukuki boşlukların doldırılması gerektiğini dile getirdi. Özilhan faizler ve enflasyonda paralel bir düşüş sağlanmasının gerektiğini söyledi. 
     ÇİFTÇİ 
     Türkiye Ziraat Odaları Birliği Başkanı Faruk Yücel, geçen yıl tarım ürünleri fiyatlarının enflasyon hedefi doğrultusunda belirlenmesi nedeniyle çiftçilerin zararının 2 milyar dolar olduğunu söyledi. Yücel, "2 milyar dolarlık bu alacağımız bankalara olan borçlarımızla mahsup edilsin" önerisinde bulundu. 
     
     


 EKONOMİ 




















</TEXT>
</DOC>
