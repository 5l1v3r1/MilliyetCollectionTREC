<DOC>
<DOCNO> 26091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sonspo01.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarları şampiyonluğu boğazda kutladı 
</HEADLINE>
<TEXT>

     Birinci Futbol Ligi'nde geride kalan 2000-2001 sezonunu şampiyon olarak tamamlayan Fenerbahçe'de, şampiyonluk kutlamaları sürüyor. 
     Sarı Lacivert Derneği, İstanbul Boğazı'nda sarı-lacivertli renklerle donatılmış arabalı vapurda ''Efsane 2001 Şöleni'' düzenledi. 
     Müzik ve havai fişek gösterileri ile eğlencenin doruğa çıktığı gecede, yaklaşık 3 bin davetli, Athena müzik grubunun şarkılarıyla coştu. 
     Şölene, yönetici ve futbolculardan kimsenin katılmaması dikkati çekti. 
     Bu arada, gemi, Harem Arabalı Vapur İskelesi'nden hareket etmeden önce yapılan bomba ihbarı üzerine güvenlik güçlerince arandı. Arama sonucunda ihbarın asılsız olduğu anlaşıldı. 
     Sarı-lacivertli taraftarların doldurduğu arabalı vapurdan, Kuruçeşme'de bulunan Galatasaray Adası önüne gelindiğinde, aydınlatma fişeği ve havai fişekler atıldı. 






</TEXT>
</DOC>
