<DOC>
<DOCNO> 41016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur18.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde yeni umut... Çinliler geliyor... 
</HEADLINE>
<TEXT>

     Çin'in Türkiye'yi turizmde öncelikli ülkeler listesine alması, turizmcileri sevindirdi. 
     Turizmciler Çin'in Türk turizmine canlılık kazandıracağını söylediler. 
     Profesyonel Otel Yöneticileri Derneği POYD Başkanı Türgen Şevki Bulut, yeni bir pazarın Türk turizmi açısından çok önemli olduğuna dikkati çekerek, ''Çin'in Türkiye'yi turizmde öncelikli ülkeler listesine alması sevindirici. Çin pazarı gelişecek ve ileride çok büyüyecek bir pazardır'' dedi. 
     Bulut, Rusya pazarında olduğu gibi, Çin pazarında yanlışlıklar yapılmaması gerektiğine işaret ederek, şunları söyledi 
     ''Rusya pazarı açıldığında Rusya'nın konumu düşünülmeden günlük hareket edildi. Avrupalı turist gibi uzun vadeli düşünülmedi. Yanlış fiyat politikası uygulandı. Bunda suç hem otelcide, hem acentede hem de satıcıdadır. Rusya pazarını çok kısa zamanda eskittik. Bu yüzden Rus turist kaçmaya başladı. İlk günkü cazibesini yitirdi. Rusya'nın paralı turisti Türkiye yerine başka ülkelere gitmeye başladı. Çin, örfve adetlerini fazla tanımadığımız bir toplum. Çinlilere daha hassas davranıp, bu ülkede devamlılığı sağlamamız gerekli.'' 
     Çin'in çok büyük bir pazar olduğuna da değinen Bulut, televizyonlarda vakit kaybedilmeden Çin'i ve Çinliyi tanıtacak programlar yayınlanması gerektiğini kaydetti. 
     Çin pazarı çok büyük 
     Öger Holding Başdanışmanı Hüseyin Baraner ise, Çin'de 3 tip müşteri profili bulunduğunu belirterek, şunları söyledi 
     ''Yılda 50 bin dolar ile 5 milyon dolar arasında para kazanan 10 milyon Çinli var. Bunlar birinci müşteri profilini oluşturuyor. Bu grup lüks otelleri tercih etmektedir. Bu güne kadar kendilerine yakın Uzakdoğu ülkelerine gittiler. Ancak Türkiye'ye büyük ilgi duyacaklardır. İkinci grup ise orta sınıf Çinlilerdir. yılda 10 ile 20 bin dolar arasında para kazanan bu grupta yaklaşık 50 milyon Çinli yer almaktadır. Bunlar da Çin'e yakın ülkelere gidiyorlar. Bu gruptakiler de Türkiye'ye ilgi duyabilir. Üçüncü grup ise, bir ülkeye gidip geri dönmeyen gruptur. Gittikleri ülkelere iltica ederler.'' 
     Çin pazarı büyüyecek 
     Baraner, Çin pazarının çok büyük olduğunu ama ilk etapta çok fazla Çinli turist beklemenin hayalcilik olacağını da belirterek, ''Çin pazarı mutlaka büyüyecek bir pazardır ama ilk etapta fazla hayalci olmamak gerekir. Türkiye, Çin pazarından çok iyi neticeler alacaktır. Türk turizmine yeni bir kapı açılmıştır'' diye konuştu. 
     
     







</TEXT>
</DOC>
