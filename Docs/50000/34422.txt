<DOC>
<DOCNO> 34422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sondun04.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Romantik' olmayan İngilizler, haftada 71 milyon aşk mesajı çekiyor 
</HEADLINE>
<TEXT>

     İngiliz basını, cep telefonlarının aşk mesajları geçmek için haftada 71 milyon kez kullanıldığını kanıtlayan araştırmanın sonucunu, ''kim demiş İngilizler romantik değil '' diye duyurdu. 
     Endüstri alanında ürün ve hizmet araştırmaları yapmasıyla tanınan Continental adlı araştırma kurumunun 2 bine yakın telefon kullanıcısı üzerinde yaptığı araştırmanın sonuçlarına göre, haftada toplam 284 milyon mesaj gönderen İngilizler, bunların 71 milyonunda romantik mesajlar iletiyor. 
     Bütün mesajların yüzde 25'inin aşk mesajları ve romantizm kokan yazışmalar olduğuna dikkat çeken araştırmacılar, aşk mesajlarının yıllık toplam mesaj sayısı içindeki payının ise 3.5 milyara ulaştığını belirtiyorlar. 
     İngiltere'de yılda toplam 12 milyara yakın mesaj geçildiğini de hatırlatan araştırmacılar, haftada 63 milyon mesajın da günün moda şakaları veya fıkralarının yayılması amacıyla kullanıldığını kaydediyorlar. 
     Araştırmacılar, telefon mesajlarının aşk ve romantizm alanında bu kadar yaygın olarak kullanılmasının nedenini de güvenli ve rahat bir yol olmasına bağlıyor. 
     Araştırmacılara göre özel ve gizli tutulması çok kolay olan ve daha az utanç veren bu aşk ilanı yolunu kadınlar erkeklerden çok tercih ediyor. Araştırmalar kadınların her hafta aşklarını anlatan 43 milyon mesaj gönderdiğini, romantizm için cep telefonu kullanan erkeklerin gönderdiği mesaj sayısının ise 28 milyonda kaldığını hatırlatıyor. 






</TEXT>
</DOC>
