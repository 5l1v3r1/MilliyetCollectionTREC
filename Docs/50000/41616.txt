<DOC>
<DOCNO> 41616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sontur01.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan gelen bomba uzmanları Taksim'de inceleme yapıyor 
</HEADLINE>
<TEXT>

     Taksim'de, Çevik Kuvvet Şube Müdürlüğü'nde görevli 2 polisin şehit olduğu, 13'ü polis 20 kişinin yaralandığı bombalı saldırıyla ilgili olarak Ankara'dan gelen uzman ekip, olay yerinde çalışmalara başladı. 
     Alınan bilgiye göre, olayın ardından Ankara'dan bir jeep ile hareket eden Emniyet Genel Müdürlüğü Polis Kriminal Laboratuvar Daire Başkanlığı'na bağlı uzman ekip, saat 00.40 sıralarında olay yerine ulaştı. 
     Uzman ekip, bombanın türünün belirlenmesi ve diğer delillerin tespit edilmesi amacıyla olay yerinde incelemelerine başladı. İstanbul Emniyet Müdür Vekili Hasan Özdemir de uzman ekipten kısa bir süre önce tekrar olay yerine gelerek incelemelerde bulundu. 
     Daha sonra geçtiği Taksim Eğitim ve Araştırma Hastanesi'nde yaralıların son durumuyla ilgili bilgi alan Özdemir, gazetecilerin sorularını yanıtsız bırakarak buradan ayrıldı. 
     Bu arada, saldırıda ağır yaralanan ve Taksim Eğitim ve Araştırma Hastanesi'nde ameliyata alınan Avusturya uyruklu Amanda Rigg'in koluna ve göğüs bölgesine yönelik iki cerrahi müdahale yapıldığı belirtildi. Hastane yetkilileri, Yoğun Bakım Ünitesi'ne alınan Rigg'in sağlık durumunun ciddiyetini koruduğunu bildirdiler. 
     
     
     
     







</TEXT>
</DOC>
