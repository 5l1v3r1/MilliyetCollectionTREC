<DOC>
<DOCNO> 42888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/ekonomi/aeko.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TL 2002’de değer kazanacak 
</HEADLINE>
<TEXT>

Devlet Bakanı Kemal Derviş, Türk Lirası’nda bu yıl yaşanan kan kaybının duracağını ve TL’nin 2002’de yüzde 7-8 değer kazanacağını söyledi 
     NEVSAL ELEVLİ Londra 

     Türk Lirası’nın TL bu yıl büyük değer kaybına uğradığını belirten Devlet Bakanı Derviş, TL’nin 2002’de yüzde 7 - 8 değer kazanmasını beklediklerini belirtti. 
     Bakan Derviş, Dış Ekonomik İlişkiler Kurulu DEİK ve Türkiye - İngiltere İş Konseyi’nin ortaklaşa düzenlediği konferansta, iki kez sloganlı saldırı ile kesilen konuşmasında, Türkiye ekonomisi ve ABD’deki terör olayından sonra ortaya çıkan durumu değerlendirdi. Konuşmasında, TL’nin çok değer kaybettiğini ve 2002’de yüzde 7 - 8 değer kazanmasının beklendiğini belirten Derviş, 2002 için belirlenen yüzde 4 - 5 büyüme hedefinin de gerçekçi olduğunu söyledi. Derviş, önümüzdeki yıl özelleştirmeden de 3 - 4 milyar dolar gelir beklendiğini ifade etti. 
     2001’in yaklaşık yüzde 60’lık bir enflasyonla kapanacağını, 2002’de ise bu oranın yüzde 30’lar seviyesine düşürüleceği tahmininde bulunan Derviş, 2002 bütçesinde bir savaş ihtimalinin de göz önünde tutulup tutulmadığının’ sorulması üzerine, "Her türlü şey dikkate alınacak tabii" dedi. Bu gelişmelerin dünyayı nereye götüreceğinin henüz bilinmediğini işaret eden Derviş, gelişmelerden ekonomik açıdan etkilenebilecek ülkelerin, IMF liderliğindeki uluslararası kurumlarca desteklenebileceğini işaret etti. 
     
     İhracata dayalı kalkınma 
     Dalgalı kur uygulamasının amacının, 1980’lerdeki ihracata dayalı kalkınma’ modeline dönmek olduğunu belirten Derviş, bu uygulamanın sonuçlarının alındığını, ihracatın yüzde 13 oranında artırıldığını ifade etti. Bakan Derviş, "Bütün bunlara ek olarak Türk ekonomisinin borçlanma kabiliyetini devam ettirmemiz lazım" dedi. 
     
     İngiliz yetkililerle görüştü 
     Bakan Derviş, konferans sonrasında İngiltere’nin ticaretten sorumlu Devlet Bakanı Barones Symons ve Maliye Bakanlığı Müsteşarı Gus O’Donnell ile görüştü. Arkasından bir basın toplantısı düzenleyen Derviş, Londra’daki temaslarını değerlendirdi. Derviş’in Londra temaslarına üst düzey bürokratlar da katıldı. 
     
Moratoryum iddiaları ciddiyetsiz      Devlet Bakanı Kemal Derviş, bugün basında yer alan moratoryum iddialarının ciddiyetsiz’ olduğunu belirtti. Dış Ekonomik İlişkiler Kurulu DEİK düzenlediği konferansa katılmak üzere geldiği Londra’da kaldığı otelde İsviçre bankası CSFB’nin temsilcisi David Mulford ile görüşen Derviş, daha sonra, CNBC televizyonunun Avrupa muhabiriyle bir görüşme yaptı. Bakan Derviş, bugün bir günlük gazetede yer alan Türkiye’nin dış borçlar konusunda moratoryuma gideceği’ yolundaki iddiası konusunda, "Ciddiye almaya gerek yok. Türkiye 2002’de borçlarını yeniden yapılandırmayı düşünmüyor" dedi. 
     



 EKONOMİ 


























</TEXT>
</DOC>
