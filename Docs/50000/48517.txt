<DOC>
<DOCNO> 48517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/spor/ygokce.html </URL>
<DATE> 2001/10/24/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Mezardaki şampiyonlar 
</HEADLINE>
<TEXT>

     Hepsi de kendi çaplarında şampiyonluk onurunu tatmış, temsil ettikleri kentte günlerce bayram havası estirmiş. Modern toplumda giderek çözülen değerlerimizden biri olan "hemşehrilik duygusu"na katkıda bulunmuşlardı. Orhan Şeref Apak nur içinde yatsın. 1959’da "Milli Lig" adıyla başlayan bugünkü Süper Lig’in peşinden ikinci, üçüncü ligleri de kurmuş, yerel kulüplerle futbolu Türkiye’nin en sevilen spor dalı olmasını sağlamıştı. 
     Sahi, o eski şampiyonlar şimdi nerede Balıkesirspor’un hangi ligde olduğunu bilen var mı Söyleyeyim Mahalli Amatör Küme’de. Bir - iki yıl öncesine kadar ülkenin en doğusunu temsil eden Vanspor, şimdi 2. Lig B kategorisinde grup sonuncusu... Tıpkı Zeytinburnuspor gibi... Boluspor grubunda dokuzuncu sırada. Orduspor, Giresunspor, Zonguldakspor, Beykoz, Kasımpaşa, Bakırköyspor artık üçüncü ligde mücadele ediyorlar. Kimileri amatörlüğe dönecek, kaçınılmaz biçimde ummadıkları sona razı olacaklar. 
     Bir zamanlar Birinci Türkiye Ligi’ne heyecan ve renk katan, temsil ettikleri kentlerde sosyal yaşamın dinamiklerinden birini oluşturan kulüplerin çoğu, kulüpleşemedikleri, kurumlaşamadıkları için gündemden düşmüş durumdalar. Yönetici bulamayan, para bulamayan, belediyelerin sınırlı desteği ile ayakta kalmaya çalışan, kadro oluşturamayan, hedef belirleyemeyen Milli Lig’in eski göz ağrıları doğal olarak seyirci de bulamıyorlar... Futbol seyircisi, Süper Lig’in zirvesine takılıp dörtler arası rekabetin yoğun tartışmalarıyla vakit geçiriyor. Dahası seyir keyfini İtalya’daki Milan - İnter derbisinde bulup, içerideki rekabete boş verenler de azımsanacak gibi değil. 
     Türk futbolu, tarihinin en çelişkili dönemlerinden birini yaşıyor. Bir yandan 2002 Dünya Kupası’na gidiş biletini sabırsızlıkla beklerken, öte yandan Galatasaray’ın Şampiyonlar Ligi’ndeki başarısıyla seviniyor. Fenerbahçe’nin hayal kırıklığı ile üzülüyor. Mutluluk ve mutsuzluk hep zirvede... Geride kalanlara kimsenin baktığı yok, kimsenin geridekilerle ilgilendiği yok. 
     Şüphesiz sağlıksız bir gelişme bu... Alttakiler sağlıklı bir yaşama kavuşmazsa, hastalık üstekileri de vuracak... Hastalığın ilk belirtileri çoktan başladı... Dört kulüp başkanının Ankara’da bakanları ziyaret edip parasal kolaylıklar istemesi dikkatinizi çekmiyor mu 
     Futbolun tümüyle bir check - up’tan geçmesi gerekiyor... Aksi halde futbolu kaybedeceğiz, haberiniz olsun 
     
     



 SPOR 























</TEXT>
</DOC>
