<DOC>
<DOCNO> 2523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/siyaset/siy02a.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve 'temizliği' konuştu 
</HEADLINE>
<TEXT>

Cumhurbaşkanı Sezer Çankaya'daki yeni yıl resepsiyonunda, "Türkiye baştan aşağı yıkanmalı" dedi 
     SERPİL ÇEVİKCAN Ankara 

     Cumhurbaşkanı Ahmet Necdet Sezer'in Çankaya Köşkü'nde dün gece verdiği yeni yıl resepsiyonunda devletin zirvesindeki isimler, gündemdeki konulara ilişkin önemli mesajlar verdiler. 
     Cumhurbaşkanı Sezer, "Türkiye baştan aşağı yıkanmalı. Siyasetçi kamburundan kurtulmalı" derken Genelkurmay Başkanı Orgeneral Hüseyin Kıvrıkoğlu "Her yeri yolsuzluk sarmış" ifadesini kullandı. Kıvrıkoğlu, "NATO'da Müslüman demeyenler AB'de niye diyorlar " diye sordu. 
     Başbakan Bülent Ecevit de Türkiye'nin gündeminden "darbe" sözcüğünün çıkarılması gerektiğini vurgularken Enerji Bakanı Cumhur Ersümer hakkında "delile dayalı bir iddia" bulunmadığını savundu. 
     Köşk'teki resepsiyonda devletin zirvesinden gelen mesajlar şöyle 
     
     Sezer Her şey temizlenmeli 
     "Bence Türkiye'nin baştan aşağı yıkanması, arınması lazım. Ancak böyle güçleniriz. Sonuna kadar gidilmeli, her şey temizlenmeli. Nereye ve kime giderse gitsin. Siyasetçinin de güçlenmesi lazım. Siyasetçi nasıl güçlenir Sırtında kambur olmazsa güçlenir. Demokrasi de ancak siyasetçi kaburundan kurtulursa güçlenebilir. 
     5 artı 5 tarşılıyor. Süre önemli değil. Beş de olur, dört de olur. Artısı olmasa da olur. Önemli olan görevin layıkıyla yerine getirilmesidir." 
     
     Ecevit Sonuna kadar devam 
     "Artık Türk kamuoyunun gündeminden darbe sözcüğünü çıkarmak lazım. Halk da bundan rahatsız. Her yerde iktidar mücadelesi olur ama artık bu darbe sözcüğüyle olmaz. 
     Yolsuzluklarla mücadele konusunda bu hükümet kendisini kanıtlamıştır. Soruşturmalar sonuna kadar yürütülecektir. Enerji konusunda yargının konuyu aydınlatmasını beklemek lazım. Şu ana kadar Sayın Ersümer'e dönük delile dayalı bir iddia yok. 
     Ulusal Programı hükümet ortaklarıyla görüştük. Uzlaşma ortamı var. Sayın Bahçeli'nin aşılamayacak bir muhalefeti olmadı. Ben umutluyum ancak metin çok hacimli olduğu için çalışmaları sürdüreceğiz. Avrupa ülkelerinin devlet ve hükümet başkanları ile öteden beri tanışıklığım var. Kapı kapı dolaşacak değilim. Bugünkü koşullarda iletişim zaten çok kolay." 
     
     Kıvrıkoğlu AB'nin her istediğine 'evet' yok 
     Genelkurmay Başkanı Org. Hüseyin Kıvrıkoğlu eşi Olcay Hanım'la birlikte katıldığı resepsiyonda soruları ve görüşlerini açıkladı "Avrupa Birliği'ne girmek istiyoruz. Ancak bu her istediklerine 'evet' demek anlamına gelmez. NATO'da Müslüman - Hıristiyan sorunu olmuyor da AB'de niye oluyor Kazanımlarımızı Avrupa Savunma Kimliği Organizazyonu'nda da korumak istiyoruz." 28 Şubat'la ilgili olarak, "İrtica ile mücadele sürüyor" diyen Kıvrıkoğlu, yolsuzlukla ilgili olarak da şunları söyledi "Yolsuzluk her tarafı sarmış. Ya farkedilememiş ya da başka bir şey var. Bir mücadele sürdürülüyor bu mücadelenin sürdürülmesi lazım." 
     
     Demirel, Yılmaz ve Savaş katılmadı... 
     Cumhurbaşkanı Ahmet Necdet Sezer ve eşi Semra Sezer, geçen yıl 17 Ağustos depremi nedeniyle iptal edilen "Yeni Yıl Resepsiyonu"nun ilkini dün akşam Çankaya Köşkü'nde verdi. Sezer çiftinin, konuklarını Büyük Salon'un kapısında karşılayarak tek tek ellerini sıktığı resepsiyonda, davete icabet edenler değil, davet edildikleri halde gelmeyenler konuşuldu. 
     Yargıtay Cumhuriyet Başsavcısı Vural Savaş davete katılmazken, kendisine davetiye yollandığını ancak davete icabet etmek istemediğini belirtti. 
     Resepsiyona gelmeyen ikinci isim ise Milliyet'te yer alan kendisiyle ilgili haberle ismi gündeme bomba gibi düşen Devlet Bakanı Şükrü Sina Gürel'di. Bu tip davetlerde sıkça görülen Gürel, Çankaya Köşkü'ndeki resepsiyona katılmamayı tercih etti. 
     9. Cumhurbaşkanı Süleyman Demirel, 7. Cumhurbaşkanı Kenan Evren'in de katıldığı resepsiyona gelmedi. Yeni Yıl Resepsiyonu'na katılmayan diğer iki önemli isim ise Başbakan Yardımcıları Devlet Bahçeli ve Mesut Yılmaz'dı. 
     
     


 SİYASET 




















</TEXT>
</DOC>
