<DOC>
<DOCNO> 24841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sontur08.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Hükümette revizyon arayışları siyasi amaç taşıyor" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, hükümette revizyon tartışmaları hakkında, ''Bana göre hükümet içerisinde revizyona gerek yoktur. Hükümette revizyon arayışları siyasi amaç taşımaktadır'' dedi. 
     Türk Federasyonu'nun Oberhausen kentindeki 22. Büyük Kurultayı'ndan sonra Türk gazetecileriyle bir araya gelen Bahçeli, hükümette revizyonun çok eskiden beri ifade edildiğini belirterek, ''Revizyona ihtiyaç var mıdır Bana göre yoktur'' dedi ve ''revizyondan kimin ne amaçlıyor olduğunun belli olmadığını'' söyledi. 
     ''Bundan ne amaçlanıyor, anlaşılmış değildir. Bir bakanın görevden alınması, bir başka bakanın atanması neyi çözecektir Hükümette revizyon arayışları siyasi amaç taşımaktadır. Hükümette revizyona ihtiyaç yoktur'' diyen Bahçeli, koalisyonu oluşturan partilerin genel başkanlarının, hükümet üyeleri arasında bir değişikliği arzu etmeleri halinde, ona diyeceği bir şey olmadığını kaydetti. Bahçeli, ''Bunu genelleştirerek, hükümette bir revizyona gidilmesi şeklinde yorumlamaya kalktığımızda, biz buna katılmayız'' diye konuştu. 
     Bahçeli, Bakanlar Kurulu'nda hububat fiyatlarıyla ilgili değerlendirmelerin kamuoyunda farklı gruplar tarafından değişik şekilde topluma takdim edildiğini ifade ederek, birilerinin de bu tartışmalardan bir kriz doğmasını arzular gibi görünmekte olduğunu ve bu davranışları benimsemekte oldukça zorlandıklarını söyledi. Devlet Bahçeli, bir gazetecinin, ''ANAP tarafının MHP'li bakanlar konuştuğunda borsada iniş-çıkış olmuyor, ANAP'lılar konuştuğu zaman borsa yükseliyor. Bunun hikmetini anlayamıyoruz'' dediğini belirterek,''Sizce bunun hikmeti nedir '' sorusuna, ''Bizim de ifade etmemiz oldukça zordur'' cevabını verdi. 
     
     Önce siyasi istikrar 
     Başbakan Yardımcısı Bahçeli, ''Türkiye krizden nasıl çıkar '' sorusuna da, ''Onu bizde arıyoruz. Çünkü her ekonomik krizin arkasından bir siyasi krizi arzulayanlar varsa, bu doğru değildir. Ülkeye zarar verir. Önce ekonomik krizi asalım. Türkiye'nin her şeyden evvel siyasi istikrara ihtiyacı vardır. Siyasi istikrar sağlandıktan sonra ekonomik istikrara ihtiyaç vardır. İstikrar sağlamadan ekonomik istikrara kavuşamıyoruz. Ekonomik istikrarı sürekli hale getiremediğimiz takdirde siyasi istikrarı sağlamakta güçlük çekiyoruz.Bunlar birbirlerini tamamlayan iki unsur'' cevabını verdi. 
     Türkiye'de siyasi oluşumların çok sık tartışıldığını ifade eden Bahçeli, birilerinin belirli dönem içerisinde ülkede siyaset tıkanmıştır, yeni siyasi oluşumlara ihtiyaç vardır iddiasında olduğunu belirterek, siyasi yapılarda değişikliği arzulamakta olduklarını söyledi. 
     Bahçeli, geçmişte de bunun örneklerini gördüklerini belirterek, siyasi oluşumların sonuç vermediğini, Türk siyasi hayatının birleşik özelliklerle yerleşik duruma geçtiğini, kökten ayrılıp yeni siyasi oluşumların netice vermediğine dikkat çekerek, ''Siyasi oluşumlardan bir sonuç çıkacağı kanatinde değilim. Siyasi kurumları da bu kadar parçalamaya gerek yoktur. Türkiye'nin her şeyden evvel siyasi istikrara ihtiyacı vardır. Bunu her zaman göz önünde tutmak gerekiyor'' dedi. 
     
     İdam konusu farklı takdim ediliyor 
     Anayasa değişikliği ve idam cezası konusundaki bir soruya Bahçeli,''Anayasa değişikliğine MHP olarak karşı değiliz. Değişmesi gereken maddeleri vardır. O konuda parlamentoda uzlaşma kurulu oluşturuldu. Çalışmalar sürdürülüyor. Ama bazı konular var ki, MHP bu konularda hassasiyetlerini muhafaza ediyor. Bu konularda geri çekilme olmaz'' cevabını verdi. 
     Bahçeli, idam konusunda da ''İdam konusu farklı takdim ediliyor.MHP'nin bu konuda Türk Ceza Kanunu'nun 125. maddesi üzerindeki hassasiyeti sürüyor. Bu madde Türkiye'de bölücü terörün kökü kazınıncaya ve tamamen kökü sona erinceye kadar bu maddenin devamında ülke açısından yarar vardır'' dedi. 
     Başbakan Yardımcısı Bahçeli, Türkiye'nin iki önemli ekonomik kriz yaşadığını ve bu krizlerin aşılması için iki programın ortaya konulduğunu ve bu programların kararlılıkla yürütüleceğini söyledi. Bunun arkasında siyasi destek olup olmadığı arayışlarına da ihtiyaç olmadığına dikkat çeken Bahçeli, 57. Cumhuriyet hükümetini oluşturan siyasi partilerin iradelerinin bu programın arkasında olduğunu belirtti. 
     Zaman zaman bakanlar arasında farklı görüşlerinin ortaya çıkmasının, programı aksatacak ve Türkiye'yi 3. bir krize sokacak gibi bir endişeye sürüklenmemesi gerektiğini ifade eden Bahçeli, ''Her tartışma yeni bir kriz getiriyor gibi ülkeyi sürekli panikte tutmak dogru değildir. Ekonomi hassastır ve cok kısa süre içinde etkilenmektedir. Makro ekonomik dengeler sarsılmaktadır. Bu konularda sadece hükümet değil, konuya ilgi duyan her insanımız aynı hassasiyeti göstermelidir. Özellikle kısa bir süre içinde ekonomik krizi aşmak icin bu bir zarurettir'' dedi. 
     Bahçeli coşkulu olgunluk ve disiplin içerisinde bir kurultay yaşandığını belirterek, ''Kaynaşma ve dayanışma ortaya konuldu. Bu tip faaliyetlerin Avrupa'da devamında yarar vardır'' dedi. Başbakan Yardımcısı Devlet Bahçeli, Paris Türk Federasyonu'nun bugün yapılacak olan Kurultayı için Düsseldorf'tan Paris'e gitti. 






</TEXT>
</DOC>
