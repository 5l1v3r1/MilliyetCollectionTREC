<DOC>
<DOCNO> 41919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/yazar/civaoglu.html </URL>
<DATE> 2001/09/13/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Salıverilen cin 
</HEADLINE>
<TEXT>

     ABD'de yaşanan tarihin en dehşet verici terör eylemi, yıllardır yoğrulan şiddet kültürünün doğurduğu canavardır. 
     Frankeştayn gibi insanın yarattığı, ama artık kontrolünü yitirdiği bu canavarın yaklaşan ayak sesleri yıllardır duyulmaktaydı. 
     Terörün takvimi, olay olay arşivlerde. 
     Canavarın yol haritası ise bilim kurgu kitapları, tv dizileri ve Hollywood filmleriyle çiziliyordu. 
     İnsanlık rahmine atılan bu pislik tohumlarından canavar çıktı. 
     Ve artık çok daha tehlikeli. 
     Son olaya gelince... 
     Strateji analisti Builder, "küresel gladyatörler" diye bir deyim kullanır. 
     Küresel gladyatörler Terör örgütleridir, dini hareketlerdir, ayrılıkçı gruplardır, mafya aileleridir, kokain ve diğer uyuşturucu baronlarıdır, bazı tarikatlardır, teröre yataklık yapan devletlerdir, Bin Ladin gibileridir. 
     Yıllar önce, Dünya Ticaret Merkezi ikiz binalarına bomba konulduktan sonra Builder şöyle demişti 
     "New York'taki Dünya Ticaret Merkezi'ne bomba yerleştirenlere, küresel gladyatörler taktik nükleer bomba verseydi, Wall Street'i yerle bir edebilirlerdi." 
     Builder'in bu kehaneti işte neredeyse gerçekleşti. 
     Dünya Ticaret Merkezi'nin ikiz kuleleri artık yok. 
     Neyse ki... Taktik nükleer silahlar kullanılmadı. 
     
     Sınırlar kevgir gibi 
     Ama... Gladyatörler de artık nükleer silahlara çok yakın. 
     Eğer nükleer bomba kullanılırsa son eylem "çata pata" gibi küçük kalabilir. 
     Bakınız... Moscow Times gazetesi şöyle yazıyor 
     "Rusya sınırları, her türlü zenginleştirilmiş uranyum ve sıvı - katı - gaz stratejik maddelerinin dışarı çıktığı bir kevgire dönmüştür." 
     Azerbaycan İçişleri Bakanı, Ermenistan'la savaşın en şiddetli döneminde "6 atom silahı elde ettiklerini" söyleyerek Ermeni güçlerinin duraklamasını sağlamıştı. 
     Gürcistan'ın özerk bölgesi Güney Osetya Başbakanı, Gürcü milislerine karşı "eski Sovyetler Birliği'ne ait nükleer silahları kullanma" tehdidini savurmuştu. 
     "İranlı Halkın Mücahitleri'nin Kazakistan'dan 4 nükleer başlık satın aldıkları" inancı yaygındır. 
     ABD'de bile son 10 yılda mafya, bazıları inanılır olan 50 nükleer tehdit yapmıştır. 
     Rusya'daki nükleer silah depoları, neredeyse korumasız. 
     Nükleer başlıkların bir kısmı tren vagonlarında duruyor. 
     Yani... İnternette ulaşılabilen formüllerin ötesinde nükleer silah satın almak, giderek kolaylaşıyor. 1 
     
     Terörde milad 
     Bu anlatımlar ışığında, tarihin en dehşet verici son saldırısını "milad" olarak görebiliriz. 
     Bu milad, yeni bir takvimi başlatıyor. 
     Hem terörün türünde... Hem insanlığın kendini korumak üzere yeniden biçimleneceği konseptin oluşmasında. 
     Yeni terör miladıyla birlikte, siber ya da digital terör teknolojisiyle karşı karşıyayız. 
     Örneğin... Su altında mayın döşeyen robotlar, havada süresiz kalabilen ve yerden enerji alan robot uçaklar... Bunlarla bir şehrin kıyılarını veya gökdelenleri havaya uçurulabilir. 
     Bir karıncanın kadar küçük olan ve hareket edebilen mikro bombalar üretilmekte. Karınca ordusu gibi bunlar uzaktan kumandayla her istenilen binaya sokulabilir. Müthiş patlama gücüne sahiptirler. 
     Bir bilgisayar klavyesiyle dünya bankacılık sisteminin kitlenebilme olasılığı, artık konuşulmakta. 
     Ekolojik eylemler de olası... 
     Yapay sarsıntılar üreterek deprem yaratılabiliyor... Bir ülkenin üzerindeki ozon tabakasında delik açılabiliyor. 
     Bir çanta açılarak milyonlarca insan ve doğa, biyolojik yöntemle öldürülebilir. 
     İşte böyle bir takvimi gösteren milad, şişeden çıkan digital canavara karşı, insanlığın ve demokrasilerin de kendini korumak üzere yeniden örgütlenmesini zorunlu kılmakta. 
     Batı, artık terörle oynamanın, el altından beslemenin ne denli yanlış olduğunu da anlamış olmalı. 
     .... 
     1. SAVAŞ VE SAVAŞ KARŞITI MÜCADELE, Alvin ve Heidi Toffler. 
     
     







Terörde yeni dönem 


Aydınlı tek tek oynar... 


Ankara'daki hava 


Teröre karşı birleşik cephede omuz omuza 


Taksi şoförü kadın ayda 6 bin mark kazanıyor 


Salıverilen cin 


O kadın niye sevindi 


Ertesi gün... 


Kendinden kuşkulanmayana ne mutlu 


Amerikan güvenlik sistemi neden çöktü 


The Day After 


Wall Street Journal okuyan teröristler 


İncir değil makine 


Aydın’lık bir yol var 


</TEXT>
</DOC>
