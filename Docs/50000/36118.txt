<DOC>
<DOCNO> 36118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur24.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ile Şaron ortak basın toplantısı düzenledi 
</HEADLINE>
<TEXT>

     Başbakan Bülent Ecevit, İsrail ve Filistin arasında bir an önce anlaşmaya varılmasının en önde gelen arzuları olduğunu söyledi. 
     Ecevit ve günübirlik çalışma ziyareti için Ankara'da bulunan Şaron, baş başa görüşmelerinin ardından heyetlerarası görüşmeye geçtiler. Ecevit ve Şaron, heyetlerarası görüşmeden sonra da ortak basın toplantısı yaptılar. 
     Şaron ile çok ilginç ve önemli bir görüşme yaptıklarını ifade eden Ecevit, her devletin başta gelen isteğinin güvenlik olduğunu ve o nedenle de İsrail'in güvenliğe verdiği önemi çok büyük bir anlayışla karşıladıklarını kaydetti. 
     En önde gelen arzularının, İsrail ve Filistin arasında bir anlaşmanın bir an evvel gerçekleşmesi olduğunu belirten Ecevit, şunları söyledi 
     ''Bir görüşe göre evvela terör önlenmeli sonra sıra anlaşmaya gelir. Bize göre önceden kesin bir barış sağlansın, şiddet önlensin denirse bu takdirde İsrail-Filistin arasında bir anlaşmayı önlemek isteyenler şiddeti desteklemeye devam edecektir. Onun için bizim görüşümüze göre bir yandan şiddeti önleyici tedbirler alınırken, bir yandan da barış sürecini yeniden canlandırmanın yararlı olacağına inanıyoruz.'' 
     Filistin'e yönelik ambargonun radikal unsurları güçlendireceğine dikkat çeken Ecevit, ''Sayın Şaron kendi hükümetinin görüşlerini bütün açıklığıyla söyledi. Bunları anlayış ve saygıyla karşılıyoruz. Fakat kendi yöntem ve anlayışlarımızı da bütün açıklığıyla sayın Şaron'a söyledik'' diye konuştu. 
     Ecevit, Şaron'u Türkiye'de daha sık görmeyi arzuladıklarını da sözlerine ekledi. 







</TEXT>
</DOC>
