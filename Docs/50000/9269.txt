<DOC>
<DOCNO> 9269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/guncel/gun01.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KAN EMİCİLER 
</HEADLINE>
<TEXT>

Yüksek zam beklentisi ve dalgalı döviz yokluk dönemlerini hortlattı 
1 - Akaryakıtta kuyruklu günler      Piyasaya verilen miktardaki kısıntı ve talebin artması bayramı zehir edecek 
HABER MERKEZİ 
     Devalüasyon kararının ardından ortaya çıkan yüksek zam beklentisi, zorunlu tüketim mallarını stoklamaya başlayan fırsatçılar nedeniyle vatandaşı sıkıntıya soktu. İlaçtan akaryakıta kadar gündelik hayatı etkileyen maddelerin bir anda piyasadan çekilmesi Kurban Bayramı öncesinde kuyrukların oluşmasına yol açtı. 9 günlük tatile hazırlananları yolda kalma korkusu sardı. 
     Kur artışından kaynaklanan farkın akaryakıt fiyatlarına ne zaman ve hangi ölçüde yansıtılacağı konusunun netleşmemesi üzerine fırsatçılar gecikmedi. Yüzde 35’lere varan zam beklentisi nedeniyle, ana dağıtım şirketleri akaryakıt ürünlerinin satışını ağırdan alırken, çok sayıda bayi de ürün stoklama yoluna gitti. Tekel zammının ardından yabancı sigaralar da fiyat ayarlaması beklentisi nedeniyle tezgah altına indi. 
     
Mersin ve İzmir’de sıkıntı      Mersin’deki Ataş Rafinerisi ve Opet Akaryakıt Dolum tesislerinden piyasaya verilen ürünlerde kısıtlamaya gidilmesi ve talebin artması, bayram tatilini de etkileyecek şekilde akaryakıt sıkıntısını gündeme getirdi. Petrol istasyonlarına ait tankerler, zamdan önce mümkün olduğunca fazla akaryakıt alabilmek için Ataş Rafinerisi ve Opet Akaryakıt Dolum Tesisleri önünde uzun kuyruklar oluşturdu. Başta elektrik ve petro - kimya ürünleri olmak üzere, girdi niteliği taşıyan diğer kamu ürünlerine de önemli zamlar bekleniyor. 
     
2 - Bayram sonuna kadar ilaç yok      İstanbul Eczacılar Odası Başkanı ilaç ithalatçılarını suçladı "suç işliyorlar" 
AYŞEGÜL AYDOĞAN İstanbul 
     İlaç ithali yapan bazı firmalar, döviz kurundaki belirsizlik nedeniyle ilaç alımını ve dağıtımını Kurban Bayramı sonrasına kadar durdurdu. 
     İlaç kooperatifi, depo ve eczaneler, ithal edilen, astım, kanser, kalp ve hipertansiyona karşı kullanılan ilaçlar, göz damlaları, lens solüsyonları, kan ürünlerine çok zor ulaşıyor. İlaçların hepsinin muadilinin olmadığını belirten yetkililer, fiyatların düzenlenmesini istiyorlar. 
     
Ayarlama istenecek      İthal ilaçtaki sıkıntının ithalatçı firmalarından kaynaklandığını söyleyen İstanbul Eczacılar Odası Başkanı Erkan Önsel, şirketleri, ekonomik krizden yararlanarak para kazanmakla suçladı. Önsel, "Dağıtıma ilaç vermiyorlar. Suç işliyorlar" dedi. 
     İthalatçı firmaların bayram sonuna kadar ilaç kooperatiflerine ve depolara dağıtımı durduğunu söyleyen Önsel, şöyle konuştu 
     "Dolardaki oynamalara göre kendilerince tedbir alıyorlar. Sağlık Bakanlığı biran önce el koyup, ihtiyaç duyulan ilaçların yurda girişini sağlamalı. Bu ilaçların çoğunun muadili benzeri yok. Bayram sonuna kadar uzun bir zaman var. Vatandaşın sağlığını kimsenin tehlikeye atmaya hakkı yok. Bu ilaçlar arasında kanser, kalp ya da organ nakli ve bağışıklık sistemi için kullanılan ilaçlar var." 
     Sağlık Bakanlığı İlaç Eczacılık Genel Müdürü Orhan Canbolat ise "Piyasaların durulmasını bekleyip fiyat ayarlamasına çözüm üreteceğiz" dedi. 
     


 GÜNCEL 
















</TEXT>
</DOC>
