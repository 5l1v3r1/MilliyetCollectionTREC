<DOC>
<DOCNO> 17992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sondun12.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan Cenevre'de aradığını bulamadı 
</HEADLINE>
<TEXT>

     BM İnsan Hakları Komisyonu'nda, soykırımın yasaklanması ve cezalandırılmasına ilişkin BM sözleşmesi çerçevesinde bir karar tasarısı kabul edildi. 
     Komisyonun bugünkü oturumunda kabul edilen tasarıda, soykırımın önlenmesi ve cezalandırılmasına ilişkin genel ifadelere yer verildi. 
     Tasarıda, sözleşmenin önemine atıfta bulunularak, şu ana kadar onaylamayan ülkelere sözleşmeleri onaylamaları çağrısında bulunuldu. 
     Tasarıda, BM Sekreterliği'nin, BM sistemi içindeki kurumların yetkileri çerçevesinde sözleşmenin tam ve kapsamlı uygulanması ve geniş bir alana yayılması yönünde çalışmalarda bulunmaları istendi.Kabul edilen tasarıda, ayrıca, üye ülkelerden konuya gereken önemi vermeleri çağrısında bulunuldu. BM İnsan Hakları Komisyonu'nda, tasarıyla ilgili olarak daha önce yapılan toplantılarda, Türk ve Ermeni heyetleri arasında sert tartışmalar yaşanmıştı. Sözde Ermeni soykırımı iddialarını gerekçe göstererek Türkiye'yi zor duruma düşürmek isteyen Erivan yönetimi, kendi girişimiyle hazırlanan tasarı sayesinde, BM soykırım sözleşmesinin genişletilmesi yönünde girişimde bulunmuştu. Türkiye'nin Cenevre'deki BM Daimi Temsilcisi Büyükelçi Murat Sungar'ın yoğun çabası ve girişimiyle, Ermenilerin hazırladığı tasarı kabul görmedi. 







</TEXT>
</DOC>
