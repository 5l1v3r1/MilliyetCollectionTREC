<DOC>
<DOCNO> 14610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sonspo03.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını "Galatasaray yaralı boğa gibiydi" 
</HEADLINE>
<TEXT>

     Avrupa Şampiyonlar Ligi'ndeki Galatasaray-Real Madrid CF maçı, İspanyol basınında bugün geniş biçimde yer aldı. 
     El Pais Gazetesi, ''Bir faciaydı'' başlığıyla verdiği haberde, Real Madrid'in ilk yarıda kazandığı avantajı koruyamadığını ve Galatasaray'ın ikinci yarıda gösterdiği tepkiye boyun eğdiğini kaydetti. 
     Gazetenin yorumunda, şu ifadeler kullanıldı 
     ''Önce kanatlardan kan kaybetmeye başlayan Real Madrid, fizik gücü düellosunun sonunda kendisini dizlerinin üstünde buldu. Lucescu'nun ikinci yarıda yaptığı değişikliklerle Real Madrid ilk yarıda sağ kanatta bulduğu cenneti kaybetti. İkinci yarıda top ayak değiştirdi ve Galatasaraylıların kontrolüne geçti. Real Madrid, şaşkın ve çaresiz kaldı. Real Madrid, ikinci yarıda adeta yerle bir oldu ama ilk yarıda attığı 2 gol sayesinde şansını sürdürüyor.'' 
     El Mundo Gazetesi'nin haberinde, ''Galatasaray, Real Madrid'i cezalandırdı. Real Madrid, devre arasında çürüdü. Herşey Bernabeu'ya kaldı'' ifadeleri yer aldı. 
     La Vanguardia Gazetesi de ''Real Madrid, İstanbul'da yıkıldı'' başlığıyla verdiği haberinde, ''İspanyol takımı, İstanbul'dan ağzında buruk bir tatla ayrıldı. İlk yarıda silahsız gözüken Galatasaray, ikinci yarıda başka bir takım oldu. Real Madrid, ilk yarıda son bir ayın en dikkatli oyununu oynadı ama ikinci yarıda devamını getiremedi. Lucescu, Fatih'i ikinci yarıda oyuna yerleştirerek sağ kanadı adeta bir gol otoyoluna çevirdi. Türk takımı, ikinci yarıya yaralı bir boğa gibi çıkmıştı'' dedi. 
     Spor gazetesi AS'da ise ''Real Madrid için tehlike'', ''Hasan Şaş,sahanın her yerinde vardı ve Real Madrid'in huzurunu kaçırdı. Fatih, takımında adeta ihtilal yaptı. 3 golde de vardı ve sonucu belirledi. Figo ise neler olduğuna bir açıklama bulamadı'' biçiminde yorumlar yapıldı. 




</TEXT>
</DOC>
