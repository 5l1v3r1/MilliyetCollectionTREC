<DOC>
<DOCNO> 42957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/yasam/yas08.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yermez’in şahidi DNA 
</HEADLINE>
<TEXT>

Gösterdiği yerlerde bulunan maddelere yapılan DNA testleri, Yermez’in Zincirlikuyu’da saklandığını doğruladı 
     ELVAN EZBER İstanbul 

     İşadamı Üzeyir Garih cinayeti sanığı Yener Yermez’in, askerliğini yaptığı Hasdal Kışlası’ndan firar ettikten sonra, İstanbul dışına çıkmadan önce, Zincirlikuyu’daki bir köprü altında günlerce kaldığı kesinleşti. 
     Memleketi Kayseri’nin girişinde yakalanarak İstanbul Asayiş Şube Müdürlüğü’ne getirilen Yermez, sorgusu sırasında, bir süre, E - 5 Karayolu’nu Zincirlikuyu’ya bağlayan köprü altında saklandığını söylemişti. Yermez’in gösterdiği yerde bulunan sigara izmaritleri ve çekirdek kabukları, Kriminal Laboratuvar ile Adli Tıp’ta DNA testinden geçirildi. 
     
     Esnaf da onu teşhis etti 
     Testler sonucu, bulgulardaki tükürük salgısının Yermez’e ait olduğu belirlendi. 
     Yermez, soruşturma sırasında, köprü altında saklanırken alışveriş yaptığı Mecidiyeköy çevresindeki esnafla da yüzleştirildi. Esnafların, kendilerinden bisküvi, kutu kola ve ekmek arası peynir alan Yermez’i teşhis ettikleri belirtildi. 
     



 YAŞAM 



















</TEXT>
</DOC>
