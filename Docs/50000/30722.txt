<DOC>
<DOCNO> 30722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sonspo21.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Sergen'in geçmişteki performansından memnunuz" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, Sergen'i geçmişte sarı-kırmızılı kulüpte gösterdiği başarılı performans nedeniyle yeniden transfer ettiklerini söyledi. 
     Dürüst, Florya Metin Oktay Tesisleri'nde düzenlenen imza töreni sonrası yaptığı açıklamada, Sergen'in geçmiş dönemde yarım sezon Galatasaray forması giydiğini hatırlatarak, ''Sergen sarı-kırmızılı formaya yabancı değil. Kendisi hemen çalışmalara katılmayacak. Zaten İsviçre kampı 3 gün sonra bitiyor. Bu etabın ardından çalışmalara katılacak'' diye konuştu. 
     
     'Ümit Karan FIFA'ya bağlı...' 
     Dürüst, basın mensuplarının Ümit Karan ile ilgili sorularına ''Biz kavga aramıyoruz. Gençlerbirliği kulübüne belli bir ödeme yapabileceğimizi bildirdik. Ümit'in transferi için FIFA'nın bize gösterdiği yoldan devam edeceğiz. Eğer FIFA futbolcunun 3-4 ay yurtdışında oynamasını isterse, biz de oynatırız'' diye yanıtladı. 
     Bursaspor'dan transfer etmek istedikleri Ender'e de değinen Dürüst, bu futbolcunun transferinin kesinlik kazanması için, takımın İsviçre kampından dönmesini beklediklerini söyledi. Kamp döneminde eksik gördükleri mevkileri göre transfer yapabileceklerini belirten Dürüst, ''Teknik direktör Lucescu isterse Ender'i alabiliriz'' dedi. 
     
     'Jardel Marsilya'ya imzalayacak' 
     Ali Dürüst, Jardel'in transferi konusunu da şöyle yanıtladı 
     ''Jardel'in Marsilya ile anlaşması var. Bu futbolcu gelecek hafta Marsilya ile sözleşme imzalayacak. Eğer anlaşamazsa gelip Galatasaray'a katılacak.'' 
     Dürüst, Jardel'in Marsilya ile anlaşamaması durumunda bu kulüpten aldıkları Perez ve Mendez'in transferinde bir pürüz yaşanmayacağını veiki futbolcunun da Galatasaray'da kalacağını kaydetti. 
     
     Taffarel'n gidişi 
     Taffarel'in takımdan ayrılmasına da değinen Dürüst, ''Taffarel İstanbul'a eşyalarını toplamak için geldi. Sözleşmesini de karşılıklı feshettik. Kendisine borcumuz var. Bu borcu da belli ödeme koşulları içinde vereceğiz. Kendisine yeni kulübünde başarılar diliyorum'' diye konuştu. 
     
     Sergen 'Mutluyum' 
     Galatasaray'ın yeni transferi Sergen, eski takımıyla yeniden anlaştığı için mutlu olduğunu söyledi. 
     Sergen, önümüzdeki sezonda elinden geleni yapacağını ifade ederek, ''Galatasaray ile bir yıllık anlaştım. Bu dönem içinde sorun çıkmaz, iyi performans gösterirsem, yöneticilerin isteğiyle de, bundan sonraki dönemlerde de takımda kalmak isterim'' şeklinde konuştu. 






</TEXT>
</DOC>
