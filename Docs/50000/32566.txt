<DOC>
<DOCNO> 32566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sontur19.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Program yalama oldu" 
</HEADLINE>
<TEXT>

     DYP Genel Başkanı Tansu Çiller, hükümeti eleştirerek,'' görülüyor ki bu iktidarın yöntemi yalama olmuştur. Bu program yalama olmuştur'' dedi. 
     DYP Genel Başkanı Tansu Çiller, Türkiye Odalar ve Borsalar Birliği'ni TOBB ziyaret ederek, Odalar Birliği Başkanı Rifat Hisarcıklıoğlu ve yönetim kurulu üyeleri ile yaklaşık bir saat 15 dakika süre ile görüştü. 
     Ziyaret sonrası TOBB'dan ayrılışı sırasında bir açıklama yapan Çiller, bugün çözüme giden yolun üretimden, KOBİ'lerden ve ihracattan geçeceğini söyledi. Ekonominin içinde bulunduğu duruma gelinmesinde, üretim, ihracat ve KOBİ'lerin arka planda bırakılmasının rol oynadığını öne süren Çiller,''çıkış noktası vardır'' dedi. Konuşmasında, bu durumdan çıkış aramaya gerek olmadığını, çıkışın zaten bulunduğunu sık sık vurgulayan Çiller, ihracat ve üretim için herşeyin yapılacağını bildirdi. 
     
     Teknokrat hükümet var 
     DYP lideri Tansu Çiller, Türkiye'de artık beklemenin de bittiğini,hemen Meclis'in toplanarak, siyasi partiler ve seçim yasasını ele alması gerektiğini söyledi. 
     Türkiye'de hemen sandığa gidilmesi gerektiğini de vurgulayan Çiller, bir gazetecinin, ''teknokratlar hükümeti tartışmalarını hatırlatarak bu konuda ne düşündüğünü'' sorması üzerine de, şunları kaydetti 
     ''Teknokrat hükümet. Demokrasi dışında hiç bir çıkar tanımını kabullenmek mümkün değildir. Bunların demokrasi ile bağdaşır hiç bir tarafı yoktur. Ancak unutmamak lazım ki Türkiye zaten demokrasi dışı yöntemlerle buraya gelmiştir ve teknokrat hükümetlerle buraya gelmiştir. Hatırlayalım bir dönem, bir Cotarelli hükümeti vardı. 
     Cotarelli ile beraber, o zamanın Merkez Bankası Başkanı, Hazine Müsteşarı Türkiye'yi idare ediyorlardı. Ve bilgisiz siyasi kadro ne deseler evet diyordu. Bugün de aşağı yukarı bir teknokrat hükümet var. Teknokratların hazırladığı, siyasi iradenin olmadığı bir iktidar anlayışı, daha doğrusu bir program uygulaması önümüzde. Zaman zaman ufak çekişmeler olabiliyor ama program teknokrat program, teknokrat bakanlar dışarıdan atanıyor, teknokratlar yazıyor. Kimse demokrasiden vazgeçmesin, demokrasi dışında çıkar tanımı yok.'' 
     







</TEXT>
</DOC>
