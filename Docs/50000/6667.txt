<DOC>
<DOCNO> 6667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/ykap.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yozgat böyle istedi 
</HEADLINE>
<TEXT>

     İlhami Kaplan 

     Antalya’da devre arasında yapılan turnuvada top oynanamaz hale gelen çim sahayı bu kadar kısa bir zamanda Avrupai bir şekile sokan yöneticileri kutlayarak söze başlamak istiyorum. Böylesine güzel bir sahada oynanan maçta, ne yazık ki eksik olan sadece futboldu. Antalyaspor, oyuna 3-5-2 sistemi ile başlayarak bu maçtan mutlak üç puan alıp, bundan sonra çıkacağı iki deplasmana rahat gitme planları yapıyordu. Ama ilk dakikalardan itibaren çok top kaydeden Kırmızı - Beyazlı orta saha elemanları, oyuna ağırlıklarını bir türlü koyamadılar. Özellikle ilk yarı boyunca ne yaptığını anlayamadığımız Musiç ne forvette, ne de tutması gereken Preko’yu durdurmada başarılı olabildi. Yeni alınan Gerson asla aranan forvet değil. Defalarca söyledik alınacaksa eğer yırtıcı, mücadeleci ve hırslı bir oyuncu alınmalıydı. İşte bu Gerson ilk yarı boyunca sahada ne yaptığını bilmeden gezindi durdu. 
     İkinci yarıya eksiklikleri görerek forvette iki değişiklikle başlayan Antalyaspor, oyuna yeni giren Andjelkoviç ile golü buldu. Bu golden sonra Yozgatspor oyun düzenini değiştirerek orta sahadan forvetteki Preko ve Ayew’e destek sağladı. Ve bu ataklardan birinde sahanın yıldızı Ayew güzel bir kafa golü ile eşitliği getirdi. Eğer Yozgatspor oyun şeklini bozmayıp devam etseydi Antalya’dan üç puanla ayrılması çok kolaydı. 
     Maçın İzmirli tecrübeli hakemi Ünsal Çimen ilk yarı MHK’nın kara listeye alıp önemli müsabakalarda görevlendirmediği isimdi. Dünkü müsabakada sertliğe prim tanımadı, oynatma düşüncesindeydi ve yardımcılarının hatasını ustaca kapatarak ilerideki maçlarda hakkını söke söke alacağının sinyallerini verdi. 
     


 SPOR 


































</TEXT>
</DOC>
