<DOC>
<DOCNO> 25278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/guncel/gun08.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’in bırakma kararı haklı mı 
</HEADLINE>
<TEXT>

ÇAPRAZ ATEŞ 
     SEMA KARDEŞOĞLU 

     İngiltere Başbakanı ve İşçi Partisi lideri 48 yaşındaki Tony Blair, genel seçimlerde ikinci dönem başbakanlığı garantilemiş görünürken, bu görevin kendisini mutlu etmediğini söyleyerek, 2005’teki seçimlerde adaylığı düşünmediğini bildirdi. Gerekçesi ise ailesini ihmal etmesi. Böyle bir gerekçe bizim siyasetçiler için de geçerli mi Aynı durumda Türk politikacısı ne yapar İşte görüşler 
     
     Şadan Tuzcu ANAP Milletvekili 
Politikada emeklilik olmaz      Politikacı için Türkiye’de, "Parası pul, karısı dul, kendisi kul" denir. Ben çok uzun yıllardır politikanın içindeyim, aile nedeniyle bırakmayı düşünmedim. Politikada emeklilik olmaz, kabul edilemez. Ben Blair’ın beyanının politika koktuğunu düşünüyorum. Adam daha 48 yaşında. İngiltere’de emeklilik yaşı 65. Oy oranını arttırmak için, "Ben koltuk sevdası için değil, politik hizmet için varım" mesajını vermeye çalışıyor. Eski mesleğine dönen, mesala bakanlığı bırakıp doktor olan birini gördünüz mü 
     
     Şevket Bülent Yahnici MHP Milletvekili 
Aile için bırakılmaz      Yaşlı ve tecrübeli biri, kimi zaman dinamik ama tecrübesiz bir gençten daha iyi hizmet verebilir. Genç politikacı, tecrübesizliği nedeniyle temsil ettiği partiyi sıkıntıya sokabilir. İster genç, ister yaşlı olsun, bir politikacı partisini varolduğu noktadan geri düşürmüşse terk etmeyi de becermelidir. Blair’in durumu, şahsi talep meselesi. Onun gerekçesine saygı duymak lazım. Hırsın olmadığı yerde, politika da olmaz. Elimde hizmet imkanım varsa, başarılı isem, aile bırakma nedenim olmaz. 
     
     Cahit Savaş Yazıcı DSP Milletvekili 
Ailesiz başarı olmaz      Eğer aile yaşantımı aksattığımı düşünüyorsam, başbakan konumunda da olsam kesinlikle bırakırım. Bırakmadığım takdirde, bulunduğum konumda da başarılı olamam. Politikayı mutlaka aile desteği ile yapmak gerekir. Aileye rağmen başarılı olmak mümkün değil. Başbakan Blair’inki, bu anlamda çok haklı bir gerekçe. Benzer bir durum bugün Fenerbahçe Başkanı Aziz Yıldırım için de geçerli. Çağdaş bir evliliğe sahip insanlar için ailenin, önemli bir gerekçe olduğunu düşünüyorum. 
     
     Doç. Dr. Mine Eder Boğaziçi Üniversitesi 
Bizde garip karşılanır      Ailesini gerekçe göstermesi, çok ciddi ve önemli bir gerekçe. 24 saatlik bir iş bu. "Sekiz yıl yaptım, kenara çekilirim" demek önemli bir seçim. Bu seçime saygı duyulması gerekir. Bu durum elbette bize tuhaf geliyor, çünkü alışmadık. Bizde bir erkeğin, ailesi için politikayı bırakması, geçerli bir gerekçe olamaz. Hayatı boyunca siyasetin dışında hiçbir şey yapmamış insanlar var. Bu yüzden bizi şaşırtıyor. Bizdeki politikacı böyle dese, altında bir bit yeniği aranır. Başarı ya da başarısızlık da çekilme için ölçüt olmuyor. 
     



 GÜNCEL 





















</TEXT>
</DOC>
