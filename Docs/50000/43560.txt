<DOC>
<DOCNO> 43560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/yazar/akyol.html </URL>
<DATE> 2001/09/22/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ecevitler 
</HEADLINE>
<TEXT>

     RAHŞAN ve Bülent Ecevitler'le yaptığım mülakat dün akşam CNN TÜRK'te yayımlandı... Ekrana yansımayan konuları ve izlenimlerimi anlatmak istiyorum. 
     Ecevitler'in çok zengin bir kitaplığı ve arşivi var. Arşiv çok iyi tasnif edilmiş. 
     Ecevit'in daktiloda yazdığı bildiriler ve basında yer alan haber ve makaleler... Yüzlerce klasör... 
     Raftan gelişi güzel bir klasör çekiyorum, açtığım sayfada Ecevit'in 27 Aralık 1981 tarihli açıklamasını görüyorum. Daktilo metni... 
     Şu tesadüfe bakın, konu türban... 
     İki tarafı da eleştiriyor, bunun sorun haline getirilmemesini istiyor ve türban yasakçılığını "gardırop Atatürkçülüğü" olarak niteliyor... 
     Türkiye'nin yakın tarihi için, 1960'lara, belki 1950'lere uzanan çok değerli bir arşiv... 
     Bu görüşümü belirttiğimde Rahşan Hanım şunları söyledi 
     - Evet, çok emek verdik. Bizden sonra bir üniversiteye vereceğiz. 
     
     ECEVİTLER'İN kütüphanesi... Yığma kitaplar değil... Vitrinlenmiş kitaplar da değil... İki entelektüelin kütüphanesi... Konularına göre tasnif edilmiş. Byan Maggie'nin bilim felsefecisi Karl Popper'le ilgili İngilizce kitabı dikkatimi çekti. Raftan alıp baktım, dikkatle okunmuş, sayfa kenarlarında notlar var. 
     Zaten Türkiye'de Popper'den ilk bahsedenlerden biri Bülent Ecevit'ti Marksizmi ve pozitivizmi eleştirirken... 
     Macit Gökberk'in Feslefe Tarihi de öyle... 
     Uzunçarşılı'nın ve Mustafa Akdağ'ın Osmanlı tarihine ilişkin kitapları... 
     Akdağ'ın kitapları da okunmuş, notlar düşülmüş... 
     Elmalılı Hamdi Efendi'nin büyük Kur'an tefsirinin tam takımı, hadis kitapları da var... 
     Ecevit yakınıyor 
     - İki yıldır kitap okuyamıyorum, buna çok üzülüyorum. 
     Arşivde yakın tarihe ilişkin akademik çalışmalar yapılabileceğini söylediğimde, Rahşan Hanım diyor ki 
     - Biz de emekli olunca arşivde araştırma yapalım diye hep konuşuyoruz ama olmuyor 
     
     RAHŞAN Hanım Bülent Bey'le olan durumunu "tencere yuvarlanmış, kapağını bulmuş, yani birbirimizi tamamlamak anlamında..." sözleriyle anlatıyor. 
     Aralarında çok derin olmayan ama dikkatimi çeken bazı görüş farkları da var. Muhafazakar bir aileden gelen Rahşan Hanım'da dil, klasik Türk musikisi gibi konularda 'gelenek' eğilimi Bülent Bey'e göre biraz daha güçlü... 
     CHP'li bir aileden gelen Bülent Bey'de arı dil, Batı müziği ve modern resim eğilimi biraz daha güçlü. 
     "Birbirimizi etkileyip orta yolu bulduk" diyorlar. 
     Laiklik konusunda da Ecevitler arasında nüans var gibi geldi bana Rahşan Hanım, kendi deyimiyle "bir kadın olarak", bana göre biraz daha 'sert' laiklik konusunda... Bülent Bey ise belki tasavvuftaki özel bilgisi ve hissedişi sebebiyle, yine bana göre, biraz daha 'anlayışlı.' 
     Bizde politikacıları politik eylemleriyle değerlendirme eğilimi yaygındır. 
     Nitekim "entelektüel biyografi" edebiyatımız pek gelişmemiştir. 
     Halbuki, politikacıların entelektüel yönlerini tabii bu yönü olanlar bakımından incelemek, siyasi kültürümüzü zenginleştirir. 
     
     







Ecevitler 


Musevi bayramı.. 


Ecevit'in Bush'a önerisi 


Terör çağında terörist ve düşman devlet... 


İnsanlar ve çakallar 


New York'ta bir pazar 


Bülent Tanör vakası 


Türkiye birinci raundu atladı... 


Hakem kararıyla mağlup sayılmak 


Demirbank’ta yeni dönem ’ 


Biraz da biz aynaya bakalım... 


Doğu'da organize sanayi 3 


Kapılar kapanıyor Köpekler, sahipler ve halklar 


Çağdaş değiliz 


Laiklik Amerikan usulü.. 


Her ilin derdi başka 


Canı yananlar feryat ettiler 


</TEXT>
</DOC>
