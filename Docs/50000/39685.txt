<DOC>
<DOCNO> 39685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sonspo06.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001'de geri sayım başladı 
</HEADLINE>
<TEXT>

     Yılın en önemli spor organizasyonlarından biri olarak kabul edilen 32. Avrupa Erkekler Basketbol Şampiyonası finalleri, yarın Ankara ve Antalya'da yapılacak toplam 8 maçla başlayacak. 
     Yüzyılın ilk Avrupa Basketbol Şampiyonası olarak tarihe geçecek şampiyonada, 4 grupta 16 takım mücadele edecek. 10 gün sürecek şampiyonaya doğrudan katılma hakkı kazanan A Milli Takım, Ankara'daki B Grubu'nda mücadele edecek. Bu grupta, Türkiye'nin yanı sıra Letonya, Slovenya ve geçen kupanın finalisti İspanya da yer alıyor. 
     Ankara'daki A Grubu'nda ise Ukrayna, İsrail, Fransa ve Litvanya yer alıyor. 
     Şampiyonada eleme maçlarının yapılacağı diğer kent olan Antalya'daki gruplar ise şöyle 
     C Grubu Estonya, Hırvatistan, Yugoslavya, Almanya 
     D Grubu Bosna-Hersek, Yunanistan, İtalya, Rusya 
     Şampiyona ilk kez Eylül ayında ve yeni statüsüyle gerçekleştirilirken, statüye göre 31 Ağustos-2 Eylül tarihleri arasında tek devreli lig usulüne göre yapılacak maçlar sonunda ilk sıralarda yer alacak 4 takım, çeyrek finale yükselecek. 
     Çeyrek finale kalacak diğer 4 takımı belirlemek için grup ikincileri ve üçüncüleri arasında 3 Eylül Pazartesi günü çapraz eleme maçları gerçekleştirilecek ve bu maçları kazanacak 4 takım da çeyrek final hakkını elde edecek. 
     4 Eylül Salı günü ara verilecek olan şampiyona, 5 Eylül Çarşamba gününden itibaren çeyrek finallerle İstanbul'da sürecek ve 9 Eylül Pazar günü yapılacak final ve 3.lük maçlarıyla tamamlanacak. 
     Şampiyonada maçlar, Ankara'da ASKİ, Antalya'da ANFAŞ Expo Center, İstanbul'da da Abdi İpekçi Spor Salonlarında oynanacak. 
     
     İlk sınav Letonya ile... 
     Spor otoriteleri tarafından tarihin en iyi milli takımı olarak gösterilen ve şampiyonluk şansı verilen Basketbol A Milli Takımı, şampiyonadaki ilk maçını, yarın saat 19.00'da Letonya ile yapacak. B Grubu'ndaki diğer maçta ise saat 21.15'de Slovenya ile İspanya karşı karşıya gelecek. 
     Milliler, 1 Eylül Cumartesi günü Slovenya, 2 Eylül Pazar günü de İspanya ile yine aynı saatlerde mücadele edecek. 
     Şampiyonada diğer gruplarda ilk günün maç programı şöyle 
     A Grubu Ankara ASKİ Spor Salonu 
     14.30 Ukrayna-Litvanya 
     16.45 İsrail-Fransa 
     C Grubu Antalya ANFAŞ Expo Center 
     16.45 Estonya-Almanya 
     19.00 Hırvatistan-Yugoslavya 
     D Grubu Antalya ANFAŞ Expo Center 
     14.30 Bosna Hersek-Rusya 
     21.15 Yunanistan-İtalya 
     1959'da İstanbul'dan sonra 2. kez şampiyonaya ev sahipliği yapacak olan Türkiye'deki bu önemli organizasyondaki maçlar, TRT-1, TRT-2 ve TRT-3 kanallarından naklen ya da banttan yayınlanacak. Ayrıca 25 ülke televizyonundan da karşılaşmaların canlı olarak verileceği bildirildi. 
     Şampiyonanın organizasyonunda 2 bin kişi görev alırken, yaklaşık 800 basın mensubunun da akredite olduğu bildirildi. 







</TEXT>
</DOC>
