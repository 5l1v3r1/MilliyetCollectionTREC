<DOC>
<DOCNO> 21071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/ekonomi/eko05.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta KDV desteği 
</HEADLINE>
<TEXT>

Vergi dünyası MUSTAFA ÖZYÜREK 
     Resmi Gazete’de 10 Mayıs günü yayımlanan Maliye Bakanlığı’nın 82 No’lu tebliği ile ihracatçılara yapılan KDV iadelerinde bazı kolaylıklar getirilmiştir. Vergi idaresi, çeşitli gözaltılar ve tutuklamalar nedeniyle uzun zamandır sürdürdüğü çekingenliğini atabilirse, tıkanan KDV iadeleri hızlanabilir. Tebliğ, başta Maliye Bakanı Sümer Oral olmak üzere vergi idaresinin KDV iadelerindeki sorunları çözmek için olumlu adımlar atmaya başladıklarını göstermektedir. 
     KDV iadesi almak isteyen ihracatçıyı ve iade taleplerini inceleyen yeminli mali müşavirleri YMM tedirgin eden ve sistemi tıkayan müteselsil sorumluluklarla ilgili olumlu düzenlemeler yapılmıştır. 
     - Mal ve hizmet bedellerinin banka ve benzeri finans kuruluşları aracılığı ile yapılması ve ödeme belgesinde satıcının kimlik, vergisel bilgilerinin yer alması, 
     - Ödemenin çekle yapılması ve lehine çek keşide edilenin vergi kimlik numarasının çekte yer alması halinde, alıcılar için müteselsil sorumluluk söz konusu olmayacaktır. 
     
İade alacaklıları dikkat      Ayrıca sermayelerinin 51’inin veya daha fazlasının kamuya ait işletmelerin tarafı olduğu alım - satımlarda müteselsil sorumluluk kapsamında işlem yapılmayacaktır. 
     82 No’lu Maliye Bakanlığı tebliği, daha önceki yazılarımızda vurguladığımız mahsup yoluyla KDV iadesini özendirecek düzenlemeler içermektedir. KDV iade alacaklarının SSK prim borçlarına veya vergi borçlarına mahsup için başvuran mükelleflerin istekleri, gümrük teyidi beklenmeksizin yerine getirilecektir. 
     Çeşitli operasyonların medyaya yansıyış biçimi ve yanlış bilgilendirmeler sonucu, ihracatta KDV iadesi bir teşvik gibi algılanmaktadır. Oysa, ihracatta KDV iadesi, vergi dışı bırakılmış ihracat işlemlerinin, önceden ödenmiş vergiden arındırılmasıdır. 
     Ekonomide yaşanan kriz, ülkede üretimi ve alışverişi tümüyle tıkamıştır. Dalgalı kur sistemi sonucu yapılan devalüasyon ihracatımızı artırabilir. Ancak, ihracatçıyı kredilerle desteklemek ve KDV iadelerini zamanında yapmak gerekmektedir. 
     
İhracatçıların tavrı      Bazı ihracatçıların, hileli yollara başvurmaları, haksız şekilde KDV iadesinden yararlanmaları, sistemi tıkamış ve kamuoyunda ihracatçıya ve KDV iade taleplerini inceleyen YMM’lere karşı olumsuz bir ortam oluşturmuştur. 
     KDV iadelerinin rakamsal boyutları ve inceleme sonuçları Baş Hesap Uzmanı Nihat Uzunoğlu’nun kapsamlı bir araştırmasında ortaya konmuştur. Vergi Dünyası Nisan 2001 sayısı 
     Araştırmaya göre, 1996 - 200 yıllarını kapsayan 5 yıllık dönemde toplan 133.4 milyar dolar ihracat yapılmış, buna karşılık 6.6 milyar dolar KDV iade edilmiştir. İadenin ihracata oranı 4.98’dir. Aynı yılları kapsayan 5 yılda 17.6 katrilyon lira KDV tahsil edilmiş, buna karşılık 2.6 katrilyon lira KDV iade edilmiştir. İadenin tahsil edilen KDV’ye oranı 14.83’tür. 
     Beş yıllık dönemde iade edilen 2.6 katrilyon lira KDV’nin 16.27’si olan 425 trilyon liralık bölümü Maliye Bakanlığı’nca incelenmiş, incelemeler sonucu 15 trilyon lirası reddedilmiştir. Reddedilen KDV’nin toplan iadeye oranı 0.59’dan ibarettir. 
     
Tüm sektör suçlanmamalı      Miktarı ne kadar küçük olursa olsun haksız yere KDV iade edilmesini görmezlikten gelemeyiz. Elbette daha çok inceleme yapılmalı, hileli yollarla iade alanlardan hesap sorulmalıdır. Ancak saptanan hileli işlemlerin belgelenen boyutu ihracatçıya karşı kamuoyunda görülen tepkinin abartılı olduğunu göstermektedir. Suçu işleyenin üstüne gidilmeli ancak tüm sektörü suçlamaktan kaçınmalıyız. 
     İhracatı durma noktasına getiren KDV iadelerindeki tıkanıklığı aşabilmek için haksız yere iade alanların üstüne gidilmeli ancak tüm ihracatçıları ve yeminli mali müşavirleri suçlamaktan sakınılmalıdır. 
     



 EKONOMİ 



















</TEXT>
</DOC>
