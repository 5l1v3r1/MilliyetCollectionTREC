<DOC>
<DOCNO> 18350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sondun04.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da eşcinselleri koruma kampanyası... 
</HEADLINE>
<TEXT>

     Belçika'da, kamuoyunu eşcinselere karşı duyarlı ve anlayışlı olmaya çağıran bir kampanya başlatıldı. 
     Ülkede her 10 kişiden birinin eşcinsel olduğunu belirterek homoseksüel kadın ve erkeklerin haklarını savunan ''Onda Bir'' adlı dernek, çeşitli sivil toplum kuruluşlarının desteğiyle başlattığı kampanya çerçevesinde, özellikle gençleri hedef aldığını belirtti. 
     'Genç eşcinsellerin veya 16-22 yaşları arasında cinsel arayışlarda bulunan gençlerin yönlendirilmesi, cesaretlendirilmesi ve bilgilendirilmesi'', ''karşılaştıkları zorlukları aşmalarına yardımcı olunması'' amacını ön plana çıkaran dernek, eşcinselliğini itiraf edemeyen, aile ve çevrelerinden tepki gören çok sayıda gencin intihara sürüklendiğine dikkati çekti. 
     Gençlik Bakanlığı'nın maddi desteği ile gerçekleştirilen kampanya çerçevesinde, radyo ve televizyon ilanlarıyla sokak afişleri, kamuoyunu eşcinsellere karşı anlayışlı ve hoşgörülü olmaya çağırıyor. Halka broşürler de dağıtan dernek, ülke nüfusunun yüzde 10'undan fazlasını oluşturan eşcinsellerin özel yaşamlarına saygı gösterilmesi gereği üzerinde duruyor. Belçika'da, eşcinsellere ''yasal nikah'' hakkı verilmesine ilişkin yasal düzenlemeler devam ederken, 5 Mayıs tarihinde, Brüksel'de düzenlenecek bir yürüyüşe 10 bin eşcinselin katılacağı belirtiliyor. 







</TEXT>
</DOC>
