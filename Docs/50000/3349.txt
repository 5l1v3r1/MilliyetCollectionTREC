<DOC>
<DOCNO> 3349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/yazar/congar.html </URL>
<DATE> 2001/01/22/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
İki başkanın hikayesi... 
</HEADLINE>
<TEXT>

     Amerikan televizyonlarına ayrılmış yüksek iskelenin tepesinde, içimize işleyen karla karışık yağmura karşı korumasız, rüzgarla savrulmamak için soğuk metal trabzana tutunarak yemin törenini izliyoruz. 
     Az ötemizde, Kongre binası önüne kurulmuş platformda ülkenin 43'üncü başkanı George Walker Bush yemin ediyor "Anayasa'yı koruyacağıma, kollayacağıma, savunacağıma..." 
     Yanımdaki CNN prodüktörü belli belirsiz mırıldanıyor "Poor guy" Zavallı adam . 
     Sonra birden sözünün abesliğini anlamışçasına "Ne zavallısı ya, adam Amerika'nın başkanı oldu. Zavallı olan biziz." 
     Bu "yorum" günboyu kalıyor benimle. 
     Bush, seçimleri kazanmasını bir ölçüde borçlu olduğu Yüksek Mahkeme Başkanı William Rehnquist'in kendisine tekrarlattığı yemini "So help me God" Tanrım bana yardım et diye bitirip gözyaşlarına boğulduğunda, iskelenin arkasındaki parka doluşmuş sırılsıklam binlerce kişiden alkış kopuyor. Kovboy şapkalarının sayısından, kalabalığın büyük bölümünün Texas, Oklahoma, Wyoming gibi eyaletlerden gelen Bush - Cheney destekçileri olduğu anlaşılıyor. Arada, Doğu kıyısı'nın özenti kovboyları da var tabii. 
     Sonra kalabalıktan birisi çantasından çıkardığı, rulo yapılmış bez pankartı açıyor yanındakilerin yardımıyla "So help us God" Tanrım bize yardım et. 
     Kovboy şapkalılar hoşlanmıyor bundan. Yuhalıyorlar. 
     Orkestra tam altımızda "Hail to the Chief" Şef'e selam marşını çalıyor. 
     Bez pankart ıslanadursun, üçgen şeklinde bayraklar çıkıyor bu kez ceplerden "Hail to the Thief" Hırsıza selam . 
     Geçen yılki seçimleri, Demokrat Al Gore'un yarım milyon oy farkla kazandığını, Bush'un seçici oy zaferinin ise hakkedilmiş değil, Florida'da kardeş Jeb Bush liderliğindeki Cumhuriyetçi Parti örgütü ile Yüksek Mahkeme'nin muhafazakar yargıçları sayesinde elde edilmiş "çalıntı" bir başarı olduğunu düşünenlerin protestosu bu. 
     Washington gibi, duvarları siyasi graffitiye alışık olmayan bir kentte bile, "Bush Hırsız" yazılarına rastlamak mümkün artık. Bu öfkeyi, tören korteji Beyaz Saray'a doğru ilerlerken, Bush'un limuzinine yumurta ve portakal atanlarda geçit töreni sırasında gösteri yapan çevrecilerde, kürtaj hakkı yanlılarında, ayrımcılık ve idam cezası karşıtlarında da görmek mümkün. 
     Ama ben, öfkeden ziyade, insanlara "Zavallı Bush" dedirten duyguya takılmış durumdayım. 
     Prodüktör arkadaşım "dünyanın en nüfuzlu konumuna gelen adama acımanın saçmalığını" haklı olarak vurgulayıp, kendi başlarına geleni düşünedursun, yeni başkanın neredeyse sempati yaratan bir şaşkın hali var. Amerikalılar'ın "Araba farına yakalanmış geyik gibi" sözüyle tanımladıkları bir "Ben ne yapacağım şimdi" ifadesi yüzünden eksik olmuyor. 
     Bush'un yaşdaş, ancak geçmişi, yetenekleri, tarzı ile taban tabana zıt olduğu selefinden farkını en iyi simgeleyen de bu "şaşkın ifade" zaten. 
     Aynı ifadeyi, yemin töreninin öncesinde, Beyaz Saray'a yaptığı geleneksel ziyarette de yüzünde taşıyor Bush. Son evsahipliği görevi için kapıya gelen Clinton, nasıl kendinden emin, muzip ve ortama hakim görünüyorsa, evin yeni sahibi Bush da öyle tedirgin. 
     Deniliyor ki, "Alışacaktır." 
     Eh tabii, herhalde alışacaktır. 
     Deniliyor ki, "ABD başkanlarının kendi kişisel ve sosyal yetenekleri o kadar önemli değil. Çevrelerinde öylesine güçlü bir kadro, öyle bir destek mekanizması var ki..." 
     Yarı yarıya katılıyorum. 
     Deniliyor ki, "ABD başkanı olmak için entellektüel olmak gerekmez Bush'un başkanlığı, ortalama Amerikalı'nın dünya bilgisi ve kültürüyle özdeş birinin de Beyaz Saray'a tırmanabileceğini gösteriyor. Demokrasi bu." 
     Eh, orada durun bakalım. Çünkü Clinton - Bush tezatı tam da bu noktada düğümleniyor. 
     Clinton nasıl son derece mütevazı iktisadi koşullardan, sıradan, parçalanmış bir aileden geliyorsa, Bush tam tersi zengin, nüfuzlu, birbirini kollayan bir hanedanın çocuğu. 
     Clinton nasıl dar olanakları zorlaya zorlaya kendini yetiştirmiş, evet iyi okullara, ama hep burs kazanarak gitmiş gençliğinden itibaren sanata, felsefeye, siyasete, dünyaya merak sarmış borç - harç seyahat etmiş kitap kurdu olmuş biriyse, Bush da en iyi okullara baba parası sayesinde gidip baba adı sayesinde zar -zor mezun olmuş aile parası içinde yüzerken, bir kez olsun Avrupa'ya gitme merakı duymamış kitap okumayı sevmeyen, dünyaya, sanata, felsefeye meraksız birisi. 
     Clinton, Beyaz Saray'da nasıl sabaha karşı, masalar tomar tomar kağıt ve pizza kutuları ile kaplanmış halde biten uzatmalı toplantılarıyla ünlendiyse nasıl tükenmez bir enerjiyle çalışması, her an yeni fikirler ortaya atmasıyla yardımcılarını etkilemiş bazen de yaka silktirmiş ise nasıl dünya liderlerini sadece hazırlop bilgisi ile değil, yeni önerileri kavrama ve yaratıcı karşılıklar verme yeteneği ile de cezbettiyse nasıl İrlanda'dan Vietnam'a dünya halkları ile ender bir empati bağı depremzede Erkan bebekle oynayışını hatırlayın kurabildiyse, Bush da, Teksas valiliği sırasında, günde birkaç saatten fazla mesai yapmaması, raporları okumaması, brifinglerden sıkılması, toplantılarda fikir ortaya atmayıp danışmanlarının her dediğine razı olması ve sempatik tavırlarına rağmen kimseyle "empati" kuramaması ile tanınıyor. 
     Clinton, nasıl başkanlık balolarında sabaha kadar dans edip üstüne bir de saksofon çalmasıyla hatırlanıyorsa, Bush da, başkanlığının ilk gecesinde, en uzun dans rekorunun 56 saniye olması, pistte ayaklarının birbirine dolaşması ve saatler daha 24'ü vurmadan istirahate çekilmesiyle gazetelerde. 
     Diyebilirsiniz ki, "Bütün bunlardan bize ne, dünyaya ne, hatta Amerikan halkına ne..." Evet, tabii ki eninde sonunda, sosyal ve hatta entellektüel yönleriyle değil, politikalarıyla belirleyecek Bush dönemi. Yine de, dünyadan ekonomiye birçok alanda bilgisiz ve birikimsiz olduğu aşikar bir başkanın, sosyal ve insani açıdan da tutuk olması, ister istemez düşündürüyor birçok kimseyi. Nitekim Bush yerine, "dümendeki asıl kişi" gözüyle bakılan yardımcısı Dick Cheney'nin "başkanlığını" kutlayanlar var Washington'da. 
     Tabii, erken bir Clinton nostaljisine kapılanlar da. Onlara en iyi yanıtı ise, eski başkan yine kendisi verdi. 
     Görevini resmen devrettikten sonra sessiz sedasız ayrılmak yerine, geleneklerin dışına çıkarak kendisini uğurlayanlara seslenen Clinton, "Lütfen Gitme" yazılı bir pankartı göstererek, "Ben bir yere gitmiyorum ki, sadece Beyaz Saray'dan ayrıldım. Mücadeleyi sürdürmemiz için iktidarda olmamız şart değil" derken, Senatör Hillary Clinton'ın 2004'te başkan adayı olacağı, eşinin de bu kez Beyaz Saray'a "First Husband" yani "Birinci Koca" sıfatıyla döneceğine inananlar, bir çentik daha attılar zihinlerindeki tahtaya. 
     





Şehit Kemal Bey 


Dil, ulusal bilinç ve egemenlik 


Ecevit’in hovardaları 


"Gazetelerin vatanı..." 


Kalkan asil balık 


İki başkanın hikayesi... 


Demirel Paris'e .. 


Fransa kabile midir 


"Türk düşmanları " demekle olmuyor 


ABD'de mühendis başkan yok 


Gerçek farklı çıktı 


Çok kavga, az ekmek, moralimiz felaket 


İzleyici olmayın "sorumlu yurttaş" olun 


</TEXT>
</DOC>
