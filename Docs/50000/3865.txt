<DOC>
<DOCNO> 3865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/yazar/guclu.html </URL>
<DATE> 2001/01/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Vizontele 
</HEADLINE>
<TEXT>

     İyi öğretmenden iyi okul müdürü, iyi gazeteciden iyi yayın yönetmeni, başarılı bürokrattan da başarılı politikacı, işadamı olmuyor. Nasıl ki güzel mankenlerden cevval muhabir olmuyorsa... 
     Mükremin Abi'nin Vizontele'sini izlerken bunu düşündüm. Yılmaz Erdoğan farklı bir sanatçı. Hayatın içindeki detayları görüyor, yazıyor, oynuyor. Ama işi daha da büyütüp yönetmenliğe de soyununca çuvallamış. Vizontele'nin yönetmenliğini kendisi değil de Yeşilçam'ın usta yönetmenlerinden birisi yapmış olsaydı, sonuç bugünkünden çok daha mükemmel olurdu. Erdoğan, ilk yönetmenlik denemesiyle, kendisinin gerisine düşmüş... 
     Filmin başrolündeki Deli Emin, televizyondaki Mükremin Abi tiplemesinin ta kendisiydi. Oyuncu kadrosu da aynı olunca senaryo ile yakalanan mükemmellik filmin bütününe yansıtılamamış... 
     Filmin yıldızı hiç kuşkusuz, bitirim Anadolu delikanlısını oynayan Cem Yılmaz'dı. Sanki rol yapmıyor, kendisini oynuyordu. Tıpkı yüreği yanık anayla bütünleşen Demet Akbağ gibi. Sürekli lak lak yapan emekli tiplemesiyle, birkaç ay önce Bir Demet Tiyatro kadrosuna dahil olan Altan Erkekli de belediye başkanı olarak Vizontele'nin en göz dolduran sanatçılarından biriydi. 
     Lütfi Kırdar'da defalarca benzeri galalara, açılışlara, yarışmalara katıldım. Ama hiç bu kadar kalabalık olmadı. Mükremin Abi'nin ismi yetti. Vizontele, bu gazla en fazla izlenen filmler sıralamasında ilk üçe girerse hiç şaşırmamak gerekir. Giden aradığını bulur mu İşte o tartışılır. İzleyicilerin çoğu gülmeye gelmişti. Ama daha çok yüzlerine şamar gibi inen Anadolu gerçeği ile afalladılar. Filmin en vurucu sahnesi onca zahmetten, onca eleştiriden sonra gerçekleşen ilk televizyon yayınıydı. Sevinç ve gözyaşı bir arada yaşandı... 
     Yılmaz Erdoğan, bir anlamda her şeyiyle büyüdüğü toprakları anlatmış. Hiç abartısız, çok yalın. Büyük kentlerde değil de Anadolu'nun bir yerinde büyüyenler, kendi yaşam kesitlerinden fazlasıyla anıyla karşılaşıp, film boyunca sık sık maziye yolculuk yapabilirler... 
     Küfrün bini bir para. Kemal Sunal filmleri yanında masum kalır. Vizyona girdiğinde eminim ki küfür literatürümüz oldukça zenginleşecek. Bu haliyle televizyonlarda yayımlanması mümkün değil. Bipbiplendiğinde de bütün esprisi kaçar... 
     Özetin özeti Mükremin Abi, çocukları için hep daha iyisini yapayım derken en büyük kazığı atan anne babalar gibi, kendi kendinin kurdu olmuş. Acemiliğine, bir de duygusallık eklenince, usta bir yönetmenle yakalanabilecek mükemmellik yerine mevcutla yetinilmiş... 
     Senaryo güzel, oyuncular iyi ama, sinema sanatının gerektirdiği görsellik, derinlik, vuruculuk, tempo yok... 
     Elinize sağlık. Benimkisi biraz da sizlerin çok daha iyisini yapacağınızı inanmanın getirdiği beklentiden kaynaklanıyor. Sinemacılığın bambaşka iş olduğunu bu filmle bir kez daha anladım. Mesaj çoktu. Tat azdı. 
     
     





Hukuk... 


Parti kapatma 


Küçük Amerika... 


Gensoru... 


Düğmeye asıl şimdi basılacak 


Terörü lanetlemekten başka ne denebilir ki .. 


Soykırım 


Abdülmecid'in şikayeti 


Zor günler... 


Fransız firmaları imza peşinde 


Vizontele 


Karambol 


Yolsuzluk, tam yol 


İşin doğrusu "Profesyonelleşme..." 


Şimdiye dek neredeydiniz 


Savunma hakkı, ama... 


69 çözümü 


Altınları alamayan RTÜK'ün kapısında 


Sakın eve girmeyin 


Süt üreticisi "ağlıyor" 


</TEXT>
</DOC>
