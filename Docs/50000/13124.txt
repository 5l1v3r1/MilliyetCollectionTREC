<DOC>
<DOCNO> 13124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/yazar/uras.html </URL>
<DATE> 2001/03/26/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Milletvekilleri "işin ciddiyetini" anlayamadı 
</HEADLINE>
<TEXT>

     Millet aş ve iş derdinde... Milletvekilleri ise, sanki bu ülkede yaşamıyor. Sanki bu ülkede olan bitenden habersiz... Diyelim ki, millet ile ilişkilerini seçimden bu yana kestikleri ve de Ankara'nın dışına adım atmadıkları için milletin ve de ülkenin durumunu bilemiyorlar... Ama, gazete de mi okumuyor, TV de mi izlemiyorlar .. Türkiye krize girdi... Krize .. Devalüasyon oldu... Devalüasyon .. Paranın değeri yüzde 40, yüzde 50 düştü... Düştüüüü .. Halk fakirleşti... Fakirleşti .. Ama kriz daha sona ermedi... Tedbir almakta gecikilir ise daha büyük dertler gelecek .. 
     Tedbir denilen şeylerin bir bölümü TBMM'de oluşturulacak... Bunu oluşturacak olanlar milletvekilleri... Milletvekillerinin çoğu TBMM'ye gelmiyor. TBMM toplanamıyor. Çalışamıyor. Kanun yapamıyor. Milletvekillerinin çoğu TBMM'de kürsüye çıkıp, milletin sesini, derdini konuşamıyor. Tartışamıyor. 
     
     Vekiller Meclis'e gelmiyor 
     Yurdagül Şimşek, Radikal gazetesinde yazdı. TBMM, ocak ayından bu yana sadece 161 saat 39 dakika çalıştı. 
     Son iki haftadır TBMM'de sadece 29 maddelik özel emeklilik kanunu tasarısı görüşüldü. Milletvekilleri toplantılara katılmadığından iki haftada 29 maddelik tasarının sadece 18 maddesi kabul edildi. 
     Halbuki TBMM'de tartışılması ve kanunlaşması beklenen çok sayıda kanun tasarısı var. Bu tasarılardan 15 tanesi, önceliği olan tasarı. 
     Krizi atlatabilmemiz ve de dış dünyanın desteğini sağlayabilmemiz bu tasarıların TBMM'de tartışılıp kanunlaşmasına bağlı hale geldi. Hükümet dış dünyaya bu 15 tasarının en kısa sürede kanunlaşacağı konusunda söz verdi. 
     Biz bir şey yapmıyoruz. Başkalarının gelip bizi kurtarmasını bekliyoruz. 
     Kemal Derviş'i yurtdışına gönderdik. Para bulup getirmesini bekliyoruz. Yabancılar para verecek. Biz popomuzu kıpırdatmadan krizi atlatacağız. Her şey eskisi gibi olacak .. 
     Bu iş o kadar basit değil. Yabancılar enayi değil... Bırakınız para vermeyi, "söz" ile bile desteklemeden önce "bizim ne yaptığımıza" bakacaklar. 
     
     İlgi bekleyen 15 tasarı var 
     Biz ne yapıyoruz Parti başkanları ve üst yönetimleri "acil tedbirler" arayışına girecek yerde birbirini yiyor. Milletvekillerinin çoğu ortalıkta yok. TBMM'ye gelmiyor. Sadece parti meclis toplantılarına katılıp, parti başkanlarına alkış tutuyor. 
     Milletvekillerinin gece gündüz çalışmalarını gerektiren 15 yasa tasarısının arasında "acilin de acili" tasarılar var 1 Ek bütçe tasarısının, 2 Bankalar Kanunu değişiklik tasarısının, 3 İcra ve İflas Kanunu değişiklik tasarısının, 4 Merkez Bankası Kanunu değişiklik tasarısının en kısa sürede çıkarılması bekleniyor. 
     Milletvekillerinin ya çoğu işin ciddiyetini anlayamadı, ya da işin ciddiyetini biliyorlar da "millete karşı tavır koyuyorlar." Sorunların çözülemez hale gelmesini istiyorlar. 
     Milletvekillerimizin bütününü böyle bir tablo içinde göremeyiz. Milletvekillerimizin bütününün işin ciddiyetini anlayamadıklarını söyleyemeyiz... Ama ortada bir gerçek var... Milletvekilleri TBMM'ye gelmiyor. TBMM çalışmıyor. Milletvekillerinin çoğunluğu TBMM'ye gelse Meclis çalışacak, ülke sorunları tartışılacak, çözüm yolları aranacak, kanun yapılacak... 
     
     





Bilim... 


Cenazede Meclis sitemi 


Sovyet Liderinin striptiz merakı 


Paskalya yumurtası peşinde 


Meclis derebeyi... Aşireti sağ olsun 


Herkes haklı 


MİR'in yerine 


Dünyanın en güzel mesleği 


Çok değerli on yılımızı çaldılar 


Milletvekilleri "işin ciddiyetini" anlayamadı 


</TEXT>
</DOC>
