<DOC>
<DOCNO> 24652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/yazar/zbirand.html </URL>
<DATE> 2001/06/02/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
En basit kriz sonumuzu getirir 
</HEADLINE>
<TEXT>

     Buğday fiyatlarıyla ilgili olarak yaşanan gerilimin ve Yüksel Yalova olayının piyasalara yansıma şekli, herkese önemli bir sinyal niteliğindedir. 
     Hükümet üyeleri hala tam anlamıyla anlayabilmiş görünmüyorlar. Oysa, herkesin gözü üstlerinde. Piyasalar, eskiden günlük olay olarak niteleyip üstünde durmadıkları en basit tartışmayı dahi ciddiye alıyorlar. Atılan her adım, koalisyonun programı uygulama konusunda bir test şeklinde nitelendiriliyor. Gazetelere yansıyan her haber hemen borsayı ve dolar kurunu etkiliyor. 
     Artık eski alışkanlıklarımızdan kurtulup, günün koşullarına göre hareket etme zorunluluğu var. 
     Hem siyasiler, hem medya, hem de resmi yetkililer askerinden, savcısına kadar bu duruma göre konuşmalı, tutum almalılar. 
     Önümüzdeki ekim - kasım dönemine kadar, Türk ekonomisinin en ufak bir yol kazasına dahi tahammülü yok. 
     Eğer koalisyonda kavga çıkar veya çözülme olursa... Eğer Derviş istifa ederse. Eğer erken seçim edebiyatı artarsa... Eğer bazı bakanlar, imzaladıkları programın gereklerini sorgulama, hatta reddetme eylemlerini sürdürürlerse, Türkiye 3'üncü krize düşer. 
     Böyle bir olasılıkta da, en büyükleri dahil, bankalarımızdan hiçbiri dayanamaz. En büyük holdingler dahi ayakta kalamaz. 
     Tam bir çöküntü başlar... 
     Bunun altından da kimse kalkamaz. 
     Siyasi sistem ve demokrasi çöker. 
     Bu tehlikeyi düşünerek adım atmaktan başka çare yoktur. 
     Herkesin bilmesinde yarar var. 
     Kabinenin en ileri ve özelleştirme konusunda en duyarlı olan bakanı olmasına rağmen Yüksel Yalova'nın perşembe günü sarfettiği talihsiz sözler bile piyasada yaklaşık 40 milyon dolarlık zarara yol açtı. Bu konuşma nedeniyle 40 milyon dolara yakın para kaybeden insanlar biliyorum. 
     Buna kimsenin hakkı yok. 
     Başta MHP'li bakanlar olmak üzere bundan sonra hiçbir yanlış adım da cezasız kalmamalı. 
     
     Jandarma da kendini sorgulamalı 
     Jandarma'nın üst düzey komutanları ateş püskürüyorlar. Yolsuzluklarla ilgili soruşturmaların başlamasından bu yana, başta siyasiler olmak üzere, kamuoyunun bazı kesimlerinden kaynaklanan eleştirilerden rahatsız olduklarını açıklıyorlar. Teşkilatın "alındığı" ve bu durumun güvenlik açısından da sakınca yarattığını belirtiyorlar. 
     Oktay Ekşi de aynı konuya değindi... 
     Jandarma biraz da kendi kendini sorgularsa iyi olmaz mı 
     Son aylarda basına yansıyan haberlere bakıldığında görülür. 
     Kamoyu, yolsuzluk soruşturması yapılmasını destekliyor. Jandarma'ya bu konuda yöneltilen eleştiri az. Ancak komutanından binbaşısına kadar, gazetelere yansıtılan açıklamalar ve demeçler, toplumun bir bölümünü açıkça rahatsız ediyor. Başbakan'ın, bakanların toleronsı hiç hoş değil. 
     Herkes rolünü bilmeli ve ona göre hareket etmeli. 
     Siyasi krizimizin tutumunu eleştirmek, Jandarma'nın görev sahasına girmez. 
     Jandarma eski komutanı Teoman Koman'ın dediği gibi, hem siyasilerimiz hem de askerimiz, devlet adabına daha dikkat etmek zorundalar. 
     
     Kitap Köşesi 
     Unutulan taze yazı kokuları 
     Gazeteci Hulki Cevizoğlu, burnunda matbaa mürekkebinin kokusuyla çalışırdı. Koku onu gizliden gizliye çalışırdı. Koku onu gizliden gizliye esir almıştı. Sabahın erken saatlerinde çıkan taşra baskısını koklamadan gazeteyi bir türlü terk etmezdi. Yıllar geçti. Matbaalarla haber merkezleri ayrı binalara taşındı. Gazeteciler, kokudan ayrı düştü. Ertesi gün ele alınan gün gazetelerin kokusu artık bayatlamıştı. 
     Hulki, başarılı bir televizyon programı yapımcısı oldu. ATV'de yayınlanan "Ceviz Kabuğu" programının seveni de var sevmeyeni de. Ancak bir türlü gazeteden kopamadı. Akşam Gazetesi'nde, burnunda tüten matbaa mürekkebinin kokusuyla yazılar yazdı. Bu öyle bir istekti ki Hulki'yi "Taze Yazı Kokusu" adında bir kitap yazmaya kadar götürdü ve her dem taze kalacak yazılarını burada topladı. Güzel Anadolu'dan çapkın mason Casanova'ya, terör romantizminden Amin alaylarına kadar. Kimi zaman özel sorun ağacını anlattı, kimi zaman da somonların parlak ölümlerini betimledi. 43 yılda ilk kez duyduğu doğanın dirilişinin sesini, Cosmopolitan dergisinde yer alan aşk önerilerine bin basan önerilerini, fight club filmindeki gibi yaşadığımız tüketim toplumunun bizi nasıl esir aldığını ve deve bayıltan sıcakları anlattı. Hayat ve insan bu kitapta bir kez daha sorgulandı. 
     
     Körler Derneği kör mü ediliyor 
     Emirgan sırtlarında küçük bir bina. Kalpleri kocaman insanlarla dolu. Elli yılı aşkın bir süredir görme engellilerin hakları için mücadele veren "Altı Nokta Körler Derneği" artık "imdat" diyor. Onlar bugüne kadar devletin yapamadıklarını yaptılar. İlk körler okulunun kuruluşuna ön ayak oldular. Rehabilitasyon merkezleri kurup devlete hediye bile ettiler. Ama artık ayakta zor duruyorlar. 17 Ağustos ve 12 Kasım depremlerinin ardından derneğe yapılan tüm bağışlar durmuş. Maddi anlamda sıkışıp kalmışlar. Çareyi Ankara'da bir tıp merkezi açmakta bulmuşlar ama Emekli Sandığı onlarla bir türlü sözleşme imzalamıyor. Üstüne üstlük bir de manevi darbeler yediler. Bir grup, dedikodular çıkarınca haklarında soruşturmalar açıldı. İçişleri Bakanlığı'nın derneğin kamuya yararlı olup olmadığını araştırdı. Binlerce görme özürlünün umudu olan dernek şu anda hizmet verememenin eşiğinde. Yetkililerden durumlarına çare bulmalarını bekliyorlar. 
     
     







Küreselleşme, İslam, Kemalizm 


Avrupa'dan... 


Liderler ve Yalova olayı 


Şaşanlara şaşıyorum 


İnönü'lü, Derviş'li parti senaryoları... 


FB - GS 


Yeni hükümdarımız Piyasamız 


Cek cak'lı vaatler 


Kıbrıs bombası 


Bitmeyen oyun... 


İstifa... 


DJ Derviş 


36 bakan 36 kriz 


Önemini kavrayın 


Çamburnu Tersanesi 


</TEXT>
</DOC>
