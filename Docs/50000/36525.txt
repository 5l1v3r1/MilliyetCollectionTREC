<DOC>
<DOCNO> 36525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/spor/yguv.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun’un günlüğü 
</HEADLINE>
<TEXT>

     ERCAN GÜVEN Ters Köşe 

     Hacizli malların satışından, hesaplı bir teyp kapmaya giden bir tanıdık, yerde bulduğu "hatıra defterini" Mehmet Cansun’un sanmış. Bana getirdi. 
     Acaba onun olabilir mi .. 
     
     - 2001’in parlak bir Temmuz günü... Sonunda Galatasaray’a başkan oldum. Ama tadını çıkarmak ne mümkün... Hemen başladılar, "bu sezon ne olacak" diye. Ne bileyim ben yahu... Benim misyonum kulübü Cem Uzan’ın eline bırakmamaktı... Para yok. 
     - Kapı çalsa yüreğim hopluyor. Dün sabah evin önünde bir kalabalık birikti. Kapıyı yıkacaklar... Vücut kimyam bozuldu. Açtım, icra memurları gelmiş. Rahatladım, Jardel geldi sanmıştım... Para yok. 
     - Arkadaşlarla bir toplantı yaptık. Jardel’in gözünü korkutmak için yeni cezalar bulduk. Marsilya ile anlaşmazsa, camları sildireceğiz, PAF takımı ile çalışacak. Eğer gelirse, odasında sürekli Tarık ın şarkılarını çalacağız. Kulağına gitmiştir umarım... Para yok. 
     - Allahım, o yine burada. Florya’ya gelmiş. İçimi, cüzdanımı kaybetmişim gibi bir sıkıntı kapladı. Milyonlarca dolar gözümün önünde, nakite çeviremiyoruz. Sonunda bu herifi parça parça satacağım... Para yok. 
     - Bu bir komplo... Adam gitmiyor. Ne o, oynayacakmış... Be adam, sen gitmezsen top alacak para kalmadı. Lucescu bile daha 11. ayda su koyverdi. Para alamamışmış. Diyorum ki, acaba Kuruçeşme Adası’nı hoca ile çocuklara, Florya’yı da müteahhite versek mi .. Ama bu sefer de Fatih Altaylı peşimizi bırakmaz. 
     Evyah... Kalemin ucu bitiyor... Jardel satılana kadar yazamayacağım... Para y... 
     
Limon sıktılar      Bir jübile yaptı, hayatımızı altüst etti Şifo Mehmet... 
     Para yok, battık batıyoruz derken bir de baktık, trilyonlar toplanmış. 
     Tribünden küfürü, kavgayı kazımak için cop mu, ceza mı, hükmen mağlubiyet mi diye tartışırken, "küfürsüzlükten" İnönü Stadı’nın betonları çatlamış. 
     Beşiktaş, Milan’ı yenmiş, kadınlar, çocuklar alkışlamış... 
     Ağlamış koca insanlar... 
     Çocuklar mutlu, atmosfer duygulu, meşaleler geleceği aydınlatmak için yakılmış. 
     Mehmet’in 10 numaralı forması. Rahmi Koç Müzesi’ne konacakmış... 
     Emre, Okan ve Hakan, zamanı geldiğinde, aynı görevi yerine getireceklerini açıklamış... 
     "Bunca olumlu olay, hep birden hazmedilemez, midemizi bozar" diye endişe ile beklerken, eksik olmasınlar üzerine limon sıktılar. 
     Efendim, aslında Beşiktaş’a, başkanına, futbolcularına ve de Daum’a ayıp edilmiş bu arada... 
     Tüm bu güzellikler, Serdar Bilgili’nin rakibi, Süleyman Seba’nın talebesi Hasan Arat’a maledilmiş ve Arat, Beşiktaş’ın Milan’ı yenmesine üzülmüş. 
     Meğer Onursal Başkan kan davası güdermiş. 
     Ve buna en çok Menajer Sinan Engin içerlemiş. 
     Yahu, hayatın her anında kabuslar yaşayan şu vatandaşları, çok nadir gördükleri keyifli rüyalardan, üzerlerine buzlu su dökerek uyandırmanın alemi var mı .. 
     Bizim hiç olumlu, zevkli bir anımız kalmayacak mı 
     Bize ne sizin kongre uzantısı dalaşmalarınızdan. Olağanüstü kongre hazırlıklarınızdan 
     Biz demedik mi, "kimin emeği geçmişse, hepsine teşekkürler" diye... 
     Stadda onbinler, evlerinde milyonlar, hepinizi alkışlamadı mı .. 
     Nesini paylaşamıyorsunuz, koca bir ülkenin dev gibi sevgisinin... 
     Neden bozuyorsunuz, bu güzel girişimin büyüsünü... 
     Sizlerin hak ettiklerinize sahip çıkmanız, bir milyon çocuğa sahip çıkılmasından daha haklı bir gerekçe mi .. 
     Ortada muhteşem bir olay var. 
     Bırakın, uyandırmayın... Bari rüyalarımızda mutlu olalım. 
     
Takım elbiseliler      Süreyya Ayhan, Türkiye’ye bu onuru yaşatırken, destekleyenlere bakın sistemi anlayın... 
     Milli atlete Gaziantep Belediye Başkanı Celal Doğan elini uzatmasa, Deniz Gökçe gazetecinin sorumluluğuna girmeyen sponsorluk işine soyunmasa, derin uykusundaki gerçek sorumlular yüzünden avucumuzu yalardık yine. 
     Gerçek sorumlular kim mi 
     Süreyya döndüğünde hava alanındaki fotoğrafa girecek olan tüm takım elbiseliler. 
     
122 milyon      Menajer Bayram Tutumlu, Jardel’in Portekiz - Fransa - İtalya - Türkiye ekseni etrafında dönüp durmasını "Dallas dizisine" benzetti. 
     Adamcağız yurt dışında yaşadığı için günceli izleyemiyor. 
     Yoksa, olay Cim - Bom açısından "122 milyon yarışması"na daha yakın duruyor. 
     
Futbol seyirci kuramı      Ayşegül Aydoğan’ın "adam olacak çocuk" isimli dizisini okuyordum... 
     Nöropsikolog Howard Gardner’ın çoklu zeka kuramına göre, zeka sadece bilişsel değil, güdüsel ve duygusal faktörlerden de kaynaklanıyormuş. 
     Ve 7 tür zeka varmış. 
     İnanılmaz bir şey .. 
     Aynı benim geliştirdiğim "futbol seyircisi kuramı" gibi... 
     O da yedi çeşitti ve dizideki zeka türleriyle tek yumurta ikizi gibi, isim isim aynı. 
     Buyrun iki "dev" kuramın derbisine 
     Dilsel zeka varmış ve bu yetisi olanlar yazar, politikacı, bilim adamı olurlarmış... Benim kuramdaki dilsel futbol seyircisi ise ağzına biber sürülesi... 
     Mantıksal zekaya sahip insanlar araştırmacı, felsefeci olarak karşımıza çıkarmış. Mantıksal futbol izleyicisine pek ortalıkta rastlayamayız. O dayak yemeden evinde rahat rahat naklen yayın izler. 
     Görsel - mekansal zeka, sahiplerini mimarlık, denizcilik gibi mesleklere yönlendirirmiş. Bu tip futbol izleyicisini kulüp tesislerinin kapısında veya deniz tarafından sandalla küfür ederken görebilirsiniz. 
     Müziksel zeka doğal olarak müzisyenlerde bulunur ama, müziksel seyirci çoktur. Tribünlerdeki koroları düşünün. 
     Vücut - kinestetik yetileri dansçı, sporcu, sanatçı özelliği. Aynı isimdeki futbol izleyicileri grubu, en tehlikelileri. Hani deplasmanda döner bıçağı ile kahve basanlar kategorisi. 
     İçe dönük - intrapersonal zeka insanlara kendini anlama, düşünce ve duygularını yönlendirme yetisi verip, buna sahip olanlar anlamlı ve üretken amaçlara yönelirlermiş. Felsefeci ve bilim adamları bu zekaya sahipmiş. İçe dönük futbol izleyicisi grubundakiler de aynen... Onlar maça eşlerinin dostlarının zoruyla gider. 
     Son grup, kişilerarası adı taşıyor.. İnsan ilişkilerinde empatik iletişim kurma yetisi sağlarmış. Terapist, öğretmen, satıcı, politikacı olurlarmış. Bu pek uymuyor ve kişilerarası kategorisindeki futbol seyircisi, daha çok stat çevresindeki olayları organize ediyor benim kuramıma göre. 
     İşte böyle... "Adam olacak çocuk", kategorisine, şampiyon olacak takım seyircisine göre... 
     
Küfürdeki nüans      Federasyon’un hazırlayıp Bakanlar Kurulu’na yolladığı yeni yönetmeliğe göre küfüre verilen cezalar sertleşecek ve katlanacak. 
     Bu yaptırımların eksikleri, gedikleri elbette söylenmeli, ama kimse "uygulanamaz" dememeli. 
     Bu, suça teşvik gibidir... 
     "Merak etmeyin, siz küfüre devam edin" anlamına gelebilir. 
     Eksikleri tartışılsın. 
     Küfür işitmek istemeyen herkes, elini taşın altına koysun. 
     Öncelikle ceza kanununda değişiklik gerekli. Olay çıkarıp, yakalananın karakoldan elini sallaya sallaya gitmemesi için. 
     Sonra, küfür etmeyene anormal gözüyle bakılacak değil, "küfür etmekten utanılacak" bir atmosfer... 
     Bunun için aileleri tribüne çekmeli... 
     Ailelerin gelebilmesi için ekonominin düzelmesi, ekonominin düzelmesi için üretimin artması, üretimin artması için yabancı sermaye, yabancı sermaye için istikrar ve güvence...... 
     Gel de küfür etme... 
     Şaka bir yana... Bu iş çok önemli. 
     "Uygulanamaz" demeyelim... 
     
Mütevazı      ÖZKAN Sümer, "Benim gibi başkanla çalışmak, Dünya’daki bütün teknik adamlar için büyük şans olurdu" demiş. 
     Bu kadar "tevazu" gösterme, inanırlar başkanım. 
     



 SPOR 


























</TEXT>
</DOC>
