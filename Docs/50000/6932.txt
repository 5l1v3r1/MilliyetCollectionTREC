<DOC>
<DOCNO> 6932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/guncel/agun.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzel yurdumdan savcı manzaraları 
</HEADLINE>
<TEXT>

Aynı eğitimi alsalar da meslek icraları farklı oluyor. Biri demokrasi dersi verirken, diğeri parasını kurtarmak için haciz kararı aldırıyor 
     CENNET NAR, SABRİ SEVER İstanbul FARUK DEVECİ, Mehmet HARBURCU Şanlıurfa DHA 

     Türk halkı, dün İstanbul Bakırköy ve Şanlıurfa Adliyeleri'nde görülen üç davada, birbirinden çok farklı çizgideki üç savcıya tanık oldu. Biri demokrasi dersi verirken, diğeri parasını kurtarmak için haciz kararı aldırdı. Bir diğeri ise aranan bir sanığı saklamak suçundan hapis cezasına çarptırıldı. 
     Radikal gazetesi yazarı Mine G. Kırıkanat ve Sorumlu Yazıişleri Müdürü Hasan Çakkalkurt "TBMM'nin ve adliyenin manevi şahsiyetini tahkir ve tezyif etmek" suçundan dün Bakırköy 2. Ağır Ceza Mahkemesi'nde yargıç karşısına çıktı. Savcı Mustafa Beyaslan, yazıda TBMM'nin kendisinden beklenen işlevi yerine getirmek yerine, yapılmak istenen maaş zammının dramatik tahlilini yaptığını belirterek, şunları söyledi 
     
1. FELSEFE DERSİ VERDİ      "Anakharsis'in İskit filozofu dediği gibi, kanunlar kuvvetli sineklerin delip geçtiği, zayıfların yakalandığı örümcek ağı olmaktan çıkarıldığı için herkesin kanundan beklenen hassasiyeti göstermesi gerekir. Bu hassasiyetin gösterilmediği yerde haksız kanunlar çıkar. Yazı eleştirel niteliktedir, bu nedenle beraatlerine karar verilmesi gerekir" dedi. 
     Kırıkkanat'ın "Adliyeyi ve emniyet kuvvetlerini tahkir ve tezyif etmekle" suçlandığı ikinci davada da Beyaslan, yazıda Manisalı gençler davasında yargının eleştirildiğini anımsatarak, "Yetkiler kullanılırken, hak ve özgürlüklerin zedelenmemesi gerekir. Yazıda savcı ve hakimler için kullanılan cümleler, küçük düşürme anlamında olmayıp, bu göreve layık olmayan istisnai tipler dile getirilmiştir. Bir memlekette suç işlendiğinde suçlu cezasını çekmelidir. Falaküs'ün dediği gibi suçluyu affeden hakim de mahkum olur" dedi. Mahkeme Kırıkkanat'ın beraatine karar verdi. 
     
2. PARASINI KURTARDI      İhlas Finans'ın faaliyetlerinin durdurulmasının ardından tüm yurtta binlerce yatırımcı parasını nasıl geri alacağını kara kara düşünürken, "İhlaszede" Şanlıurfa Cumhuriyet Başsavcısı Rıza Can, kuruma yatırdığı 10 bin 400 markını jet hızıyla kurtardı. 
     Can'ın avukatı Oğuzhan Demiröz, yarım günde tamamlanan yasal prosedür sonunda İhlas Finans Şubesi'ndeki 7 klimaya haciz koydurdu. Sökülen klimalar açık artırmada satılmak üzere yediemin deposuna kaldırıldı. Başsavcı Can, "Ben hakkım olan yasal işlemi yaptım. Herşey hukuki çerçevede yapılmıştır" dedi. 
     
3. BAKO'YU EVİNDE SAKLADI      Sarıyer Cumhuriyet Savcısıyken Banker Bako olarak tanınan Baki Cengiz Aygün'ü evinde sakladığı iddiasıyla tutuksuz yargılanan Ertaç Giray'ın davası da karara bağlandı. Giray, "Hakkında yakalama müzekkeresi çıkartılan kişiyi saklamak ve saklı bulunduğu yeri yetkili mercilere haber vermemek" suçlarından iki yıl hapis cezasına çarptırıldı. 
     Sanığın duruşmalardaki iyi halini göz önünde bulundurarak bu cezayı 1 yıl 8 ay hapse çeviren mahkeme, bir daha suç işlenmeyeceğine kanaat getirerek cezayı erteledi. 
     


 GÜNCEL 













</TEXT>
</DOC>
