<DOC>
<DOCNO> 34911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun22.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Amsterdam'daki İtalyan konsolosluğu işgal edildi 
</HEADLINE>
<TEXT>

     Hollanda'nın başkenti Amsterdam'daki İtalyan konsolosluğu, G-8'in geçen ay Cenova'daki zirvesi sırasında İtalyan polisinin küreselleşme karşıtı götericilere yönelik tavrını protesto ettiklerini söyleyen yaklaşık 30 eylemci tarafından işgal edildi. 
     Amsterdam'dan gelen haberlere göre, yaklaşık 30 gösterici de İtalyan konsolosluğu dışında beklerken, olay yerinde durumu izleyen 10 civarında Hollanda polisi bulunuyor. Haberlerde, işgalcilerin şu ana kadar şiddete başvurmadığı belirtildi. Bir polis sözcüsü de ''Göstericiler silahsız ve şu an durum sakin'' diye konuştu. 
     Göstericiler de konsolosluk çalışanlarının İtalyan hükümetinin talebiyle daha önceden tahliye edildiğini belirtti. Hollandalı protestoculardan biri, ''Konsolosluğu, Cenova zirvesinde olanlar nedeniyle işgal ettik'' derken, işgalciler binanın tepesine, ''İtalya, gözaltındaki G-8 göstericilerine işkence yapıyor'' yazılı pankart astı. Cenova'da geçen ayki zirve sırasında küreselleşme karşıtlarıyla polis arasında çıkan sokak çatışmalarında, 1 gösterici polis tarafından öldürülmüş, 231 kişi yaralanmış ve 280'den fazla kişi gözaltına alınmıştı. İtalya'da savcılık da polisin kötü muamele yaptığı iddialarıyla ilgili soruşturma başlattı. Paris'te de geçen hafta yaklaşık 1500 kişi İtalyan polisinin tavrını protesto amacıyla yürüyüş yapmıştı. 







</TEXT>
</DOC>
