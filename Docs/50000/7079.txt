<DOC>
<DOCNO> 7079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur17.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama köylülerinin siyanürlü altına karşı direnişi noktalandı 
</HEADLINE>
<TEXT>

     Bergama Çevre Yürütme Kurulu Başkanı Oktay Konyar, Bergama köylüsünün suç işlemeden, şiddete başvurmadan ve provokasyona gelmeden sürdürdüğü onurlu çevre mücadelesinin, kazandığı kararlara karşın, bugün noktalandığını söyledi. 
     Konyar, Bergama'nın Narlıca ve Çamköy muhtar ve üyeleriyle beraber,Gençlik ve Spor İzmir İl Müdürlüğü'ne bağlı Sporcu Sağlık Merkezi önünde yaptığı toplantıda, Sağlık Bakanlığı'nın Bergama'daki altın madeninin işletilmesine ilişkin iznini ve Bergama Kaymakamlığının bunu tebliğ etmek üzere 2 gün önce muhtarları çağırdığını anımsattı. Konyar, şunları kaydetti 
     'Kaymakam, kararı isteyen halkın temsilcisi muhtarlara gidin İzmir'de Valilik'ten alın diyor. Muhtarlar, 2 gündür İzmir'e gelip, bu kararı almak istiyor, ancak Vali Yardımcısı Hikmet Dinç Bey, Size veremeyiz, mahkeme isterse veririz diyor. Yurttaş girişimi ciddiye alınmadan, diyalog sağlanmadan yapılan bu antidemokratik uygulamayı kesinlikle onaylamıyoruz.'' 
     Yaşam hakları konusunda, her türlü eyleme başvuracaklarını kaydeden Oktay Konyar, yeni bir sürece girildiğini, bu sürecin çok şeylere gebe olduğunu savundu. Konyar, ''Bu konuya bütün dünyanın izlemesine ve tartışmasına açıyoruz. Yaşam hakkımızı sağlayacak her türlü yöntemi geliştireceğiz'' diye konuştu. 
     İzmir Valisi Alaaddin Yüksel'den Bergama köylülerinin kazandığı yargı kararlarını uygulamasını beklediklerini kaydeden Konyar, ''Kanunsuz emirlerin uygulanmamasını bekliyoruz'' dedi. Konyar, kısa süre önce başlattıkları kampanya ile köylüden topladıkları 3 bin 140 adet bileziği, altın isteyen yetkililere göndereceklerini de kaydetti. Çamköy Muhtarı Ali Zeybek ve Narlıcaköyü Muhtarı Veysel Akçit ise Eurogold şirketine verilen izin için kendilerinden görüş alınmadığını dile getirerek, bunun yanlış olduğunu söylediler. Konyar ve Bergama köylüleri, Vali Yüksel ile görüşmek için İl Genel Meclisinin toplantısının yapıldığı merkeze geldiler, ancak Vali'nin toplantıya katılmaması üzerine görüşme gerçekleşemedi. 




</TEXT>
</DOC>
