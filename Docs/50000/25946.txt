<DOC>
<DOCNO> 25946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sonspo05.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammed Ali'nin kızı, Joe Frazier'in kızını dövdü.. 
</HEADLINE>
<TEXT>

     Unutulmaz boksörler Muhammed Ali ve Joe Frazier'ın aynı mesleği seçen kızları Leyla Ali ile Jacqui Frazier-Lyde'ın maçı, Leyla Ali'nin zaferiyle sonuçlandı. 
     New York eyaletinin Verona kentinde akşam ringe çıkan Ali, ABD'de kadınlar arasında 8 raund üzerinden yapılan ilk boks karşılaşması özelliğini taşıyan maçta rakibi Frazier'ı sayıyla yendi. 
     Frazier-Lyde, maçtan sonra yaptığı açıklamada, Leyla'yı hemen rövanş maçına çağırarak, ''Ben kendimi gayet iyi hissediyorum. Ailem burada benimle beraberdi, bana sanki maçı ben kazanmışım gibi geliyor.Ali rövanşa karşı, ama belki de halkın çağrısı onun fikrini değiştirir'' dedi. 
     Profesyonel boks kariyerine Ekim 1999'da başlayan ve oynadığı 9 maçın tamamını nakavtla kazanan 23 yaşındaki Leyla, dün gece sayıyla kazandığı maçla yenilmezlik unvanını sürdürdü. 
     Joe Frazier'ın 6 eşinden dünyaya gelen 11 çocuğundan biri olan ve profesyonel spor yaşamına sadece 17 ay önce başlayan 39 yaşındaki Jacqui de dün geceki yenilgisinden önce oynadığı 7 maçın tamamını sayıyla kazanmıştı. 







</TEXT>
</DOC>
