<DOC>
<DOCNO> 15038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/guncel/agun.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşilçam bir tarih yazdı 
</HEADLINE>
<TEXT>

Sinema izleyicilerine bir türlü yaranamayan Yeşilçam, bu yıl şeytanın bacağını kırıp yılların Hollywood'unu tahtından etti 
     Teknolojisini yenileyip taze kanlara kucak açan Yeşilçam'da son yıllarda kendini gösteren hareketlenmeler sonunda amacına ulaştı. Türk izleyicinin keyifle izlediği Hollywood filmlerinin pabucunu dama atan Yeşilçam, tarihinde ilk kez sinema salonlarında ve izleyicinin kalbinde taht kurdu. Warner Bros Türkiye Temsilciliği'nin, sinemalara dağıtım yapan diğer film şirketlerinden de aldığı rakamlarla hazırladığı listeye göre, 11 Ağustos 2000-29 Mart 2001 tarihleri arasında yerliyabancı 90 film gösterime girdi. 
     
Hollywood dördüncü oldu      Toplam 19 milyon 38 bin 469 izleyici sinema salonlarını doldurdu. Buna göre, son 8 ayda gösterilen filmler arasında en çok izleyici toplayan ilk üç film "Vizontele", "Komser Şekspir" ve "Abuzer Kadayıf" oldu. Bu filmlerden "Vizontele" 2 milyon 938 bin izleyiciyle en çok izlenen birinci film olurken, "Komser Şekspir" 1 milyon 66 bin izleyiciyle ikinci, "Abuzer Kadayıf" 862 bin 342 izleyiciyle üçüncü sırada yer aldı. En çok izlenen ilk 10 film listesinin dördüncü sırasında da 764 bin izleyiciyle "Dikey Limit" yer aldı. 
     
Hemşo beşinci sırada      Yeşilçam'ın ezici ağırlığının hissedildiği listede beşinci sırada 722 bin 833 izleyiciyle "Hemşo", altıncı sırada 588 bin 441 izleyiciyle ABD yapımı "Kadınlar Ne İster ", yedinci sırada 506 bin 659 izleyiciyle "Aile Babası", sekizinci sırada 486 bin 731 izleyiciyle "Charlie'nin Melekleri", dokuzuncu sırada 480 bin 791 izleyiciyle "Gizli Gerçek" ve onuncu sırada ise 467 bin 718 izleyiciyle "Patriot" bulunuyor. İSTANBUL AA 
     
Türk filmlerine burun kıvıranlar bile bu yıl onları izledi      Sektördeki son gelişmeleri Yeşilçam’a taşıyan yönetmenler, bu yıl iddialı projelere imza attı. Televizyonla ilk buluşmayı hem duygusal hem de mizahi bir bakış açısıyla ele alan Vizontele, Türkiye çapında rekora koşarken peşinden gelen fimler de onu aratmadı. İbrahim Tatlıses’in hayatını konu aldığı iddia edilen Abuzer Kadayıf ve Kadir İnanır’ın etek giydiği Komsber Şekspir de izleyiciden tam not aldı. 
     
ABD filmleri armut topladı      Listede Amerikan filmleri arasında en üstün başarıyı dördüncü sıraya yerleşmeyi başaran Dikey Limit gösterdi. Kadınlar Ne İster altıncı, Aile Babası yedinci, Charlie’nin Melekleri sekizinci, korku filmi sevenlerin gönlünde taht kuran Gizli Gerçek ise ancak dokuzuncu olabildi. Listenin son sırasında Patriot yer aldı. 
     
Genç sinemacılar Yeşilçam'ı diriltti      Sinan Çetin 
     Ben seyirci için film yapıyorum. Seyirci bu samimiyeti hissedip, filmlerime ilgi gösteriyor. Benim filmlerimde ukalalık, burnu büyüklük yoktur. 
     
     Metin Akpınar 
     Son dönemde özellikle çağdaş teknoloji kullanılmaya başlandı. Genç ve dinamik rejisörler, sinema dilini yeniledi, işletmeler de yurtdışı pazarını zorlamayı öğrendi. 
     
     Kadri Yurdatap 
     Eskiden bize salon için tarih bile verilmiyordu. Şimdi daha film çekilirken, en iyi tarihleri veriyorlar. Çünkü yerli filmler daha çok para getiriyor. 
     
     Atıf Yılmaz 
     Seyircinin Türk sinemasına dönmesi diye bir olay yok. İzleyicide bir artış olsaydı, Zeki Demirkubuz'un 'Üçüncü Sayfa'sı, Nuri Bilge Ceylan'ın 'Kasaba'sı da aynı derecede ilgi görmeliydi. 
     


 GÜNCEL 
























</TEXT>
</DOC>
