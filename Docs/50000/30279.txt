<DOC>
<DOCNO> 30279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sondun14.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç'in eşi "Kahramanım olmadan kaybolmuş gibi hissediyorum" 
</HEADLINE>
<TEXT>

     Lahey'deki uluslararası savaş suçları mahkemesinde dün yargıç karşısına çıkan eski Yugoslavya Devlet Başkanı Slobodan Miloseviç'in eşi Mira Markoviç, kocasını ''kahramanım'' diye niteleyerek, o olmadan ''kendini kaybolmuş hissettiğini'' söyledi. 
     Markoviç, eşi Miloşeviç'in Lahey'e teslim edilmesinden bir gün sonra Hırvatistan'ın haftalık Globus dergisine verdiği demeçte, ''Onsuz tek başıma bir şey yapamıyorum. Hayatım boyunca hep yanımdaydı. Onu hala şirin ve çekici buluyorum. Ne söyleyebilirim O benim kahramanım'' dedi. 
     İlk gençlik dönemlerinden bu yana Miloşeviç ile siyasi ve özel yaşantısında birlikte olan 58 yaşındaki Markoviç, neo komünist görüşleri ve tasavvuf tutkusu nedeniyle Balkanlar'ın ''Lady Macbeth''i ya da ''Kızıl Cadı''sı olarak adlandırılıyor. 
     Mira Markoviç, Lahey'de eşini ziyaret edebilmek için vize talebine yanıt gelmesini bekliyor. 






</TEXT>
</DOC>
