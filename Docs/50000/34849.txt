<DOC>
<DOCNO> 34849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/spor/bbas.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DEV BULUŞMA 
</HEADLINE>
<TEXT>

Inter’de forma giyen futbol elçilerimiz Hakan, Okan ve Emre, İtalya’da Avrupa Şampiyonası’na hazırlanan A Milli Basketbol Takımımız’ın kampını ziyaret etti 
     GÖKHAN GERMAN 

     Kamp şenlendi 
     BASKETBOL Milli Takımımız, Avrupa Şampiyonası’na hazırlık amacıyla gittiği İtalya’nın Bormio kentinde büyük bir sürprizle karşılaştı. Çizme’deki temsilcilerimiz Interli Hakan, Okan ve Emre, millilerin kampını ziyaret ederek, hem başarı dilediler, hem de çalışmaları hakkında bilgi verdiler. Sıcak atmosferde geçen buluşmada renkli görüntüler sahnelendi, neşeli dakikalar yaşandı. 
     
     Destek sözü 
     BAŞANTRENÖR Aydın Örs ile de bir süre sohbet eden lejyonerlerimizden Hakan, "Avrupa Şampiyonu olacağınıza gönülden inanıyoruz. Bosna maçında da size destek vereceğiz" diye konuştu. Emre, "Çok çabuk uyum sağladık. Türkçe konuşmaya hasret kalmıştık" açıklamasını yaptı. Hector Cuper’in gözüne giren genç yetenek, hocasının isteğiyle İtalyanca yerine İspanyolca öğrenmeye başladığını sözlerine ekledi. 
     
     Okan şaşkın 
     İTALYA’da gösterilen ilgi nedeniyle Okan büyük şaşkınlık yaşadığını söyledi. Milli futbolcu, "İzin günümüzde Bormio’da gezerken bize inanılmaz sevgi gösterisinde bulundular. Inter’in 12 yıldır lig şampiyonluğu yok. Ama bize Avrupa Şampiyonu gibi davranıyorlar" dedi. Üç futbolcu, son olarak ağır idman programı nedeniyle yorgun düştüklerini, günün büyük kısmını uyumakla geçirdiklerini ifade ettiler. 
     
İbrahim korkuttu      A MİLLİ Basketbol Takımımız’ın kampında sabah çalışmasında dizine darbe alan İbrahim Kutluay sakatlık geçirdi. Doktor kontrolünden geçen başarılı oyuncunun durumunun ciddi olmadığı açıklandı. Sırtında spazm oluşan ve çalışmalara katılamayan Hüseyin Beşok’un iğne tedavisi sürüyor. 
     
Bosna sınavı      İTALYA’da Avrupa Şampiyonası hazırlıklarının üçüncü bölümünü gerçekleştiren Basketbol Milli Takımımız, bugün Bormio Turnuvası’nın ilk gününde TSİ 18.30’da Bosna Hersek ile karşılaşacak. Günün diğer maçında 20.30’da ev sahibi İtalya, Ukrayna’yı konuk edecek. 
     
Mirsad imzalıyor      MİLANO’da kamptan ayrılan Mirsad Türkcan, CSKA Moskovalı yöneticiler ile masaya oturup, anlaşmaya vardı. Milli oyuncu, bugün Moskova’ya gidip, sağlık kontrolünden sonra sözleşme imzalayacak. Mirsad, Bormio Turnuvası’na katılmayıp, İstanbul’daki çalışmalarda yer alacak. 
     



 SPOR 




















</TEXT>
</DOC>
