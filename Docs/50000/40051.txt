<DOC>
<DOCNO> 40051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun01.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yener Yermez'i gördüm" diyen 13 bin kişi telefona sarıldı. İçinde komşusuna kızanların bile bulunduğu asılsız ihbarlar polisi bunalttı 
</HEADLINE>
<TEXT>
Polise ihbar bombardımanı 
Zanlı ve tanıkların ifadeleriyle bir yere varamayan polis arama operasyonlarından da sonuç alamadı. Son günlerde"155 Polis İmdat"en çok aranan telefon numarası oldu 
     ERDEM ÖZTÜRK, SERHAT ÜNAL, ELVAN EZBER İstanbul 

     İşadamı Üzeyir Garih cinayeti ve bir numaralı şüphelisi Yener Yermez'le ilgili 13 bin ihbar alan İstanbul polisi şaşkına döndü. Garih cinayetinin ardından "yetersizlikle" suçlanan İstanbul polisinin de, son sekiz ayda işlenen 180 cinayetten 24'ünü aydınlatamadığı öğrenildi. 
     
     Sürpriz tanık inandırıcı değil 
     Garih cinayeti soruşturması çok yönlü sürerken, firari er Yermez'i yakalama çalışmaları, binlerce polisin tüm yurtta yaptığı operasyonlarla devam ediyor. Gözaltında bulunan Yermez'in kız arkadaşı Pınar Konuşkan ve diğer üç kadının sorgulamasından da, çelişkili ifadeler nedeniyle sonuç alınamadı. 
     Garih'in öldürüldüğü gün Eyüp Mezarlığı'ndan iki kişinin çıktığı ve yabancı plakalı bir otomobille kaçtıklarını iddia eden sürpriz tanık Köksal Yılmaz da, Asayiş Şube ve Terörle Mücadele şubelerinde bilgisine başvurulduktan sonra serbest bırakıldı. Polisin, Yılmaz'ın anlattıklarını "pek inandırıcı" bulmadığı öğrenildi. 
     
     Pantolon yine Adli Tıp'ta 
     Hasdal kışlasında Yermez'in dolabında bulunan kanlı pantolon da, tekrar inceleme yapılması için Adli Tıp Kurumu'na gönderildi. İstanbul Emniyet Müdürlüğü'nün kriminal laboratuvarında yapılan ilk incelemede, kan izlerinin Garih'e ait olduğu belirlenmişti. 
     Zanlı ve tanıkların ifadelerinden bir sonuca varamayan polisin, Yermez'i yakalamak için yaptığı operasyonlardan da sonuç alınamadı. 100 hatlı "155 Polis İmdat" telefonlarına Garih cinayetiyle ilgili olarak olay gününden bu yana ulaşan 13 bin ihbar, polise çok zaman kaybettirdi. Tüm Türkiye dikkate alındığındaysa ihbar sayısı 15 bini buldu. 
     
     Hırsız gören, Yener diyor 
     Asılsız ihbarlardan bunalan polis, doğru olması ihtimalini gözardı edemediği için hemen operasyon düzenliyor, ancak Yermez'in izini bulamıyor. Polis yetkilileri, "Komşusuna kızan, hasmından intikam almak isteyen Yermez ihbarında bulunuyor. 'Falanca eve girdi, iki saattir çıkmıyor' diyor. Bir başkası, hırsızdan şüpheleniyor, polis hemen gelmez diye düşündüğü için Yermez'i gördüğünü söyleyerek ihbarda bulunuyor. Çoğu ihbarlar telefon kulübelerinden yapılıyor" dedi. 
     Bu arada Yermez'in yakalanamamasından basını sorumlu tutan ve tüm soruşturmayı basının baltaladığını iddia eden polis, gazetecilere her türlü zorluğu çıkarmaya devam ediyor. Kamera ve fotoğraf makinalarının şubeye sokulması yasağının ardından, Gayrettepe Asayiş Şube Müdürlüğü'nde görev yapan basın mensuplarına, Emniyet Müdür Yardımcısı Gündüz Memişoğlu'nun talimatıyla yeni sınırlamalar getirildi. Memişoğlu gazetecilere "Ya basın odasından çıkmayın ya da emniyet sınırlarının dışına çıkın" dedi, ardından bu kuralın uygulanmasını sağladı. 
     Bu arada İstanbul'da, sekiz ayda 180 cinayet işlendi. Bu cinayetlerden 24'ü faili meçhul olarak kayıtlara geçti. Katil zanlıları ya yakalanamadı ya da kimlikleri belirlenemedi. 
     



 GÜNCEL 

















</TEXT>
</DOC>
