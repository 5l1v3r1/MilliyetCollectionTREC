<DOC>
<DOCNO> 40736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/spor/bbas.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç sakat verdik 
</HEADLINE>
<TEXT>

Milli Takımımız, Hırvatistan karşısında müthiş bir zafere imza atarken Hidayet, Mehmet Okur ve Kerem’in sakatlıkları nedeniyle sıkıntıya düştü 
     BASKETBOL Milli Takımımız, Hırvatistan karşısında üç önemli sakatlık verdi. Kerem henüz ilk periyotta sakatlanarak oyundan alınırken, son periyotta önce Hidayet dizinden, uzatmalarda da Mehmet Okur ayak bileğinden sakatlandı. Üç yıldızın da durumu bugün belli olacak. Daha önce sakatlanan Orhun’un yarı finale yetişeceği öğrenildi. 
     COACH Aydın Örs, özellikle Mehmet Okur’un durumunun ciddi olduğunu söyledi, "Galip geldik, ama ağır da yara aldık. Umarım iki gün içinde bu oyuncularım yeniden oynayacak duruma gelirler. Onlara ihtiyacımız var" dedi. Bu arada karşılaşma sonrası İbrahim’e doping kontrolü yapıldı. Yıldız futbolcu uzun süre idrar örneği vermekte zorlandı. 
     
NOTLAR      Mirsad ateşledi 
     MAÇIN başından itibaren hırsı ve istekli oyunuyla dikkat çeken Mirsad’ın çabası, tribünleri de ateşledi. Attığı basketler sonrası tribünlerle iletişim kuran Mirsad, rakibin de moralini bozdu. Maçın sonunda attığı faullerde Hırvat benchinin sataşmasıyla dikkati dağılan Mirsad, ikinci atışı sonrası rakip takım yedeklerine doğru yürüyünce ortalık bir süre karıştı. 
     
     52 yıl sonra 
     TARİHİNDE ilk kez Dünya Şampiyonası finallerine katılmaya hak kazanan Türkiye, aynı zamanda 52 yıl aradan sonra Avrupa Şampiyonası’nda yarı finale yükselme başarısını da gösterdi. Şimdiye dek yalnızca 1 kez 1949 yılında Kahire’deki şampiyonada yarı finalde mücadele eden millilerimiz dördüncü olmuştu. 
     
     İlginç gösteriler 
     HIRVATİSTAN maçından önce ve devre arasında ilginç gösteriler sunuldu. ABD’den gelen bir ekip seyyar potayla tribünleri dolaşarak basket attırırken, tribünlere de çeşitli hediyeler dağıttılar. Athena grubu da maç boyunca şarkılarıyla izleyenleri coşturdu. 
     
     Medya hücumu 
     TARAFTARLARIN yanı sıra karşılaşmaya medya mensupları da büyük ilgi gösterdi. Maçı, akredite olan yerli ve yabancı toplam 870 basın mensubu izledi. 
     
     Avrupa izledi 
     TÜRKİYE - Hırvatistan milli maçını 25 Avrupa ülkesi naklen yayınladı. Avrupa’nın dışında ABD, Suudi Arabistan, Meksika, Paraguay, Uruguay ve bazı Ortadoğu ile Afrika ülkelerinde de bu maçın naklen yayınlandığı bildirildi. 
     
     NBA’in gözü bizde 
     A MİLLİ Takım’ın iki başarılı oyuncusu İbrahim Kutluay ve Mehmet Okur için Abdi İpekçi Spor Salonu’na NBA’den görücü geldi. NBA takımlarından Phoneix Suns’ın menajeri Braem Cotensen, İbrahim ve Mehmet’i Hırvatistan karşısında izledi. 
     
SIRA ALMANYA’DAAy - Yıldızlı ekibimiz yarı finalde dün Fransa’yı 81-77 mağlup eden Almanya ile eşleşti. Bu tarihi karşılaşma cumartesi günü saat 19.00’da oynanacak 
     NBA’li iki yıldız 
     2001 Avrupa Şampiyonası’nda yarı finale kalan A Milli Takımız’ın rakibi, Fransa’yı 81 - 77 yenen Almanya oldu. Kadrosunda NBA patentli Nowitzki ve Shawn Bradley gibi iki yıldız ile Türk asıllı Mithat Demirel’i de barındıran Almanya, ilk yarıyı 41 - 35 geride kapadı. 
     
     Nowitzki farkı 
     İKİNCİ yarıda özellikle Nowitzki ile oyuna ağırlığını koyan Almanya, son dakikaları çekişmeli geçen maçta galibiyete ulaşmayı bildi. Milli Takımımız, yarı finalde Almanya karşısına 8 Eylül cumartesi saat 19.00’da çıkacak, terihinde ilk kez final oynama şansını kovalayacak. 
     
NASIL GELDİ      Grup maçları 

</TEXT>
</DOC>
