<DOC>
<DOCNO> 21809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur15.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu sözleşme görüşmelerinde uzlaşma yok 
</HEADLINE>
<TEXT>

     Türk-İş ile hükümet arasında yaklaşık 450 bin kamu işçisi adına yürütülen toplu iş sözleşmesi görüşmesinde bugün de sonuç alınamadı. 
     Türk-İş Başkanı Bayram Meral, Devlet Bakanı Mehmet Keçeciler ile yaptığı görüşmenin ardından gazetecilere açıklamalarda bulundu. Hükümetin bugün kendilerine daha önce sunulandan daha da geriye giden bir rakam önerdiğini belirten Meral, Keçeciler'in konuyu 21 Mayıs Pazartesi günü yapılacak Bakanlar Kurulu'na götüreceğini bildirdi. Meral, 21 Mayıs Pazartesi günü Devlet Bakanı Keçeciler ile tekrar biraraya geleceklerini kaydetti. Bugünkü görüşmede Hükümetin Türk-İş'e, birinci altı ay için yapılacak zammın kök ücretlerine yansıtılmaması, ikinci, üçüncü ve dördüncü 6 ay içinse işçi ücretlerine öngörülen enflasyon oranında zam yapılmasını önerdiği bildirildi. 
     Devlet Bakanı Mehmet Keçeciler, Türk-İş yöneticileriyle, kamu kesimindeki toplu iş sözleşmesi görüşmesinde arzu ettikleri anlaşmayı sağlayamadıklarını belirterek, ''Bugün hiç değilse ücrette anlaştık, ama iş güvencesiyle ilgili meseleyi Bakanlar Kurulu'na götürelim demeyi çok arzu ederdik.Fakat Türk-İş yetkilileri daha önceki verdikleri tekliften ileriye bir adım atmadılar''' dedi. 
     
     Derviş kamuoyunu yanıltıyor 
     Bayram Meral ise toplantı sonrası yaptığı açıklamada şöyle konuştu 
     "Ancak bugün Sayın Keçeciler ile yapılan toplantıda, IMF'ye verilen niyet mektubu doğrultusuna bazı konular gündeme getirildi. Bu bizi son derece rahatsız etti. Bugün IMF'den alınan para sanki bize bir hibeymiş gibi, yatırıma dönüştürülecekmiş gibi hava estiriliyor. 
     Sayın Devlet Bakanımız Kemal Derviş kamuoyunu yanıltıyor, halkı yanıltıyor. Bir ülkede yatırım yoksa üretim durmuşsa bu ülkenin sorunlarını borç alarak çözeceğini söyleyen siyasetçi halkı yanıltıyordur, halkı aldatıyordur. Bunun adı budur. Bugün alınan para doğrudan borca gidecektir. Batan bankaların borçları ödenecektir. Onun için IMF'ye verilen niyet mektubu uzaktan yakından bizi ilgilendirmez.Batan bankaların parasını biz ödemek zorunda değiliz. Bugün gelen para ne emekliye ne memura ne çiftçiye ne köylüye gidecektir. Batan bankaların borcuna gidecektir. Bunun tersini söyleyen de halka yanlış bilgi aktarıyordur." 
     Bayram Meral, tüm bunlara karşın üzerlerine düşeni yaptıklarını ve ülkenin içinde bulunduğu sıkıntıyı aşabilmek için taleplerinde belli bir gerilemeye gittiklerini anlatarak, ancak bugünkü talep ve tekliflerinin farklı bir boyuta doğru gittiğini söyledi. 






</TEXT>
</DOC>
