<DOC>
<DOCNO> 25221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sontur05.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelilere kötü haber...Öğrenci harçlarına zam yolda... 
</HEADLINE>
<TEXT>

     Yükseköğretim Kurulu YÖK , üniversite öğrencilerinden gelecek öğretim yılında alınacak harçlara, hükümetin enflasyon hedefi oranında zam yapılmasını öngördü. 
     YÖK'ün önerisinin kabul edilmesi halinde, harçlara yüzde 50'nin üstünde zam yapılacak. 
     Alınan bilgiye göre, YÖK, 2001-2002 öğretim yılında üniversite öğrencilerinin ödeyecekleri harç miktarlarını belirledi. Harçlara yapılacak zam oranı, hükümetin bu yıl için öngördüğü yüzde 52.5'lik enflasyon hedefi baz alınarak tespit edildi. 
     YÖK'ün konuyla ilgili hazırladığı taslak, 8 Haziran Cuma günü yapılacak Genel Kurul toplantısında ele alınacak. Genel Kurul'da onaylanması halinde taslak, Milli Eğitim Bakanlığı'na sunulacak. Milli Eğitim Bakanlığı ve Maliye Bakanlığı'nca yapılacak incelemelerden sonra taslak Bakanlar Kurulu'na sevk edilecek. Harçlara yapılacak zam oranıyla ilgili son kararı Bakanlar Kurulu verecek. 
     Harçlar ne kadar olacak 
     YÖK'ün öngördüğü zam oranının kabul edilmesi halinde, lisans öğrencilerinin ödeyeceği harçlar 107 milyon lira ile 225 milyon lira arasında değişecek. 
     En yüksek harçlar Tıp, Diş Hekimliği ve Eczacılık fakülteleri ile Devlet Konservatuvarı öğrencilerinden alınacak. Hesaplamalara göre, lisans öğrencilerinin ödeyeceği yaklaşık harç miktarları şöyle 
     Tıp Fakültesi ve Devlet Konservatuvarı öğrencileri 225 milyon lira, Diş Hekimliği ve Eczacılık Fakülteleri öğrencileri 188 milyon lira, Veterinerlik Fakültesi öğrencileri 127 milyon lira, Mühendislik, Mimarlık, İnşaat, Makina, Maden, Elektrik-Elektronik, Kimya Metalürji, Uçak ve Uzay Bilimleri, Ziraat ve Orman fakülteleri öğrencileri 146 milyon lira, Gemi İnşaatı, Deniz Bilimleri, Su Ürünleri, Denizcilik, Sanat ve Tasarım, Güzel Sanatlar, Hukuk, İktisat, İşletme, Siyasal Bilgiler, İktisadi ve İdari Bilimler fakülteleri öğrencileri 116 milyon lira, Eğitim Bilimleri, Fen Edebiyat, DTCF, İlahiyat, Mesleki Eğitim, Edebiyat, Sağlık Eğitim ve İletişim fakülteleri öğrencileri 107 milyon lira. 
     Açıköğretim fakültesi öğrencilerinin halen ödediği 15 milyon lira ise 23 milyon liraya yükselecek. 
     
     







</TEXT>
</DOC>
