<DOC>
<DOCNO> 28785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur20.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu'nun doktoru açıkladı "Artık iyileşti..." 
</HEADLINE>
<TEXT>

     Sanatçı Sezen Aksu'nun doktoru, Numune Hastanesi Başhekimi Prof. Dr. Osman Müftüoğlu, sanatçının herhangi birsağlık sorunu olmadığını bildirdi. 
     Prof. Dr. Müftüoğlu, yaptığı yazılı açıklamada, 6 aydan bu yana Aksu'nun doktorluğunu üstlendiğini belirterek, Aksu'nun geçen yaz sonlarında kortizon içeren ilaçları gereğinden uzun süre ve yüksek dozda kullanılmasına bağlı olarak önemli sağlık sorunları ile karşılaştığını kaydetti. 
     Sanatçının bu yılın Ocak ayından itibaren kendisi tarafından tetkik ve tedaviye alındığını ifade eden Prof. Dr. Müftüoğlu, Aksu'da ''böbrek üstü bezi yetmezliği'' dışında herhangi bir sağlık sorunu olmadığını, bu sorunun da 2 aylık tedavinin ardından tamamen ortadan kalktığını bildirdi. 
     Aksu'nun günlük yaşamını hiçbir kısıtlama olmaksızın sürdürdüğünü vurgulayan Prof. Dr. Müftüoğlu, sanatçının, yoğun bir stüdyo ve beste çalışması içinde olduğunu ve Aksu'ya herhangi bir tedavi ve istirahat porgramı uygulanmadığını ifade etti. 
     Prof. Dr. Müftüoğlu, açıklamasında, ''Çok sevilen ve doğal olarak sağlık sorunları tüm kamuoyu tarafından dikkatle izlenen Sayın Sezen Aksu'nun herhangi bir sağlık sorunu olmadığı kamuoyuna saygı ile duyurulur'' dedi. 
     







</TEXT>
</DOC>
