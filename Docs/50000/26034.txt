<DOC>
<DOCNO> 26034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/yasam/ayas.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da ameliyatsız BOY UZATMA 
</HEADLINE>
<TEXT>

Boyum kısa’ diyenlere, müjde Yeni sporunuz 'Pilates' sayesinde, boyunuzu 3 haftada 2 santimetre kadar uzatabilirsiniz... 
     ASLI ÖKTENER İstanbul 

     ABD’de son yıllarda adından en çok söz ettiren spor dallarından biri Pilates.’ Bu yeni moda sporun dersleri ülkemizde Planet Spor Merkezi’nde Amerikalı Judy Ataman ve Nükhet Eczacıbaşı tarafından veriliyor. 
     Ataman, bale yaparken iki dizini incittiğinde tanışmış bu sporla. Amerika’da üç yıl çalıştıktan sonra da sertifika alarak uzman seviyesine gelmiş. 
     Yoga’dan esinlenerek ortaya çıktığı belirtilen Pilates için şunları söylüyor Ataman "Bu sporda 5 değişik alet kullanılıyor. Önce ders almak isteyen kişinin vücuduna bakılıp uygun hareketler saptanıyor. Amaç vücudu forma sokmak ve duruşu düzeltmek. Hareketler genelde çok ağır. Yoga ve stretch de içeriyor." 
     
     Devamlılık şart 
     Pilates’in en önemli özelliği, tüm vücudu esneterek omurların arasını açması. Böylelikle vücutta zamanla meydana gelen yığılmaları yok ediyor ve boyu uzatıyor. 
     Haftada en az iki kez Pilates yapan bir kişinin boyu, 3 haftada 2 santimetre uzuyor. Omurganız ne kadar açılabiliyorsa o kadar uzayabiliyorsunuz. Formunuzu korumak ve tekrar yığılmayı engellemek için bu spora devam etmek gerekiyor. 
     
     Ünlülerin sporu 
     Ataman, hiçbir tehlikesi olmayan Pilates’i, vücut gelişimini tamamlamış 16 yaşından büyük herkesin yapabileceğini söylüyor. Amerika’da yaşadığı dönemlerde Hillary Clinton ve Andre Agassi’ye de ders verdiğini belirtiyor. Bu sporu yapanlar arasında Madonna, Jeniffer Lopez gibi ünlüler de bulunuyor. 
     Pilates’in 1.5 saatlik ders ücreti ise 40 dolar KDV. Bunun için ayrıca Planet Spor Merkezi’ne üyelik ücreti ödemeniz de gerekmiyor. 
     
     Nereden nereye 
     Bu spora adını veren ve 1900’lerin başında doğan Alman Josep Pilates’in, çocukluğunda geçirmediği hastalık kalmamış. Bu nedenle vücudunu güçlendirecek, direncini arttıracak her sporu yapmış. Pilates, savaş sırasında hapse girmiş. Aynı dönemde bir çok insanın hayatına malolan influenza’ salgını çıkınca, zayıf kalan arkadaşlarına yardım için kendince bir spor yöntemi geliştirmiş. Savaştan sonra ABD’ye yerleşen Pilates, bu yöntemi yeni dünyaya tanıtmış. İlk etapta bu sporla ilgilenenler, daha çok balerin ve mankenler olmuş. 
     



 YAŞAM 





















</TEXT>
</DOC>
