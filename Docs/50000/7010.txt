<DOC>
<DOCNO> 7010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/yazar/talu.html </URL>
<DATE> 2001/02/14/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Hep kandırılıyorsun 
</HEADLINE>
<TEXT>

     Öyle değil mi, samimi ol, hep kandırılıyor ve kendini kandırıyorsun. 
     Hayal kırıklıklarını art arda ekleyip yaşıyorum sanıyorsun. 
     "Fırsat" diye sunulanlara balıklama atlarken... 
     Ekrandan yahut kimi kağıtlardan "haber" alırken... 
     Sandığa koşarken ya da sandığa el koyanlarla coşarken... 
     İrticadan korkarken ya da ne bileyim, dini hassasiyetlerinin üstüne titrerken... 
     Faize atlarken veya faizden kaçarken... 
     Işığını yakarken ya da ışıklarını söndürürken... 
     Serbest piyasaya dalarken de devlete sığınırken de... 
     Vatan bölünür diye ürkerken de, ne kadar da güçlüyüz diye milliyetçi böbürlenirken de... 
     Hep kandırılıyorsun. 
     
     . . . 
     
     Bilgisiz bilmişliğin, vicdansız adanmışlığın, korkak cüretkarlığın, bireysiz kalabalıklaşmanın, dayanışmasız toplumsallaşmanın, hukuksuz kanunlaşmanın, haksız hukukun, sorumsuz özgürlüğün, özgürlükten yoksun serbestliğin, yüreksiz sevdaların, sevdasız hayranlıkların, akılsız kurnazlığın, fikirsiz akılların, insansız sistemlerin, sistemsiz toplumluğun, gerçek olmayan doğruların, doğru olmayan gerçeklerin... 
     Küçük pençeleri olmaya sıvadıkça kollarını... 
     Daha büyüğü, daha cüretkarı, daha sorumsuzu, daha muhterisi, daha azgını, daha duyarsızı, daha haini, daha acımasızı pençe pençe her yerine saplanıyor. 
     Kandırılıyorsun ve canın acıyor. 
     
     . . . 
     
     Sen doğrudan muhatap olmasan bile, içinden birilerinin kanını emen bir mekanizmayla, hayatının değeri ya da değersizliğinin ölçüsü olarak ruhuna nakşedilmiş paranın, verdiğin ya da verebileceğin emeğinin, kurduğun veya kurabileceğin hayalinin emilmesini sağlayan... 
     Tek tek hangi iyi, ehven ya da berbat durumda bulunursak bulunalım, neticede ceman hepimizi, çocuklarımızı, zihnen ve maddeten rehin alan çarkların, "bir toplum halinde bizi" çamura buladığını, kokuşturduğunu, yerin dibine batırdığını fark etmedikçe... 
     Kandırılıyorsun. 
     Kendini ve "kendimiz"i kandırıyorsun. 
     
     . . . 
     
     Dün, bir "finans kurumu"nun kapısında "uçtuğundan endişeli olduğun" paranın peşinde, yıkılmış, çaresiz, öfkeliyken belki... 
     Dikkat ettin mi, bir "çete" denilerek ama "başı, sonu, kökeni, yol vereni" buharlaşmış biçimde, birileri de mahkum oluyordu. 
     Ne alaka, değil mi 
     Ne alaka 
     Paranla ya da bedavadan satın aldığın, üstüne yattığın, yatırıldığın... devlet, milliyetçilik, dini duyarlılık, ahlak gibi kutsallıklar... "Ne yaptımsa devlet için yaptım"lar... Güven, inanç perdesi indirilmiş gözlerin... 
     
     . . . 
     
     Neyse. 
     Onca canını alan depremle uyanır gibi olmuştun ya... 
     Kendin de dahil her yutturulanı sorgular gibi olmuştun ya... 
     Korktular ve korktun. 
     Kendini abartırken, kendinden korktun. 
     Ve öylece akıp gitti yine hayat. 
     Hiçbir sorunun cevabını alamadan. 
     Sormaktan korktun. 
     
     . . . 
     
     Yorgun ülkenin yorgun fertleri... 
     Kanmaya yeminli, kandırılmaktan bitkin. 
     
     





İran nereye 


GAP devredildi 


Yargıç Metin Çetinbaş 


Sisi, şimdi Emniyet Müdürü olabilirdi 


Susurluk'tan Silopi'ye karanlığı aydınlatmak... 


CHP "içbükey - dışbükey" 


"Saldım suyu çayıra"... SON 


Yunan harp tazminatı Karaağaç 


Sevgilin var mı 


Nezih Demirkent 


Neden şimdi 


Allah olmayanlara da versin’ günü 


İşte Yaşarbank dosyası 


Üç ayrı konu... 


CHP'nin rotası 


Hep kandırılıyorsun 


"7 saatimi çalmaya kimsenin hakkı yok" 


Hırsızlık sektörü 


"Aman, mahalleye zarar vermesin " 


Faizsiz bankacılıkta "bile bile lades" 


İlk genel yayın yönetmenim 


</TEXT>
</DOC>
