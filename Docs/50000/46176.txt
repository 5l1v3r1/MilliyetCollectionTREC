<DOC>
<DOCNO> 46176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sonspo05.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor Beşiktaş için bileniyor 
</HEADLINE>
<TEXT>

     Yimpaş Yozgatspor'da, Beşiktaş maçı hazırlıkları sürüyor. Güçlü rakibini gözüne kestiren kırmızı-siyahlı ekibin teknik direktörü Bahri Kaya, ''Sahamızda maç kaybetmek istemiyoruz, tek düşüncemiz galibiyet'' dedi. 
     Lige verilen arayı çok iyi değerlendirdiklerini ve sakat futbolcuların tedavilerinin tamamlandığını belirten teknik direktör Bahri Kaya, ''Yozgat'ın havası, ''kara kartal''ın uçması için uygun değil'' diye konuştu. 
     Bu tip maçlarda takım motivasyonunun, diğer maçlara oranla daha kolay olduğunu da kaydeden Kaya, ''Önemli bir sorunumuz yok. Beşiktaş maçına çok iyi hazırlandık. Kazanmak için sahaya çıkacağız. Kazanmanın gereğini sahaya yansıtacağız'' dedi. 
     Kırmızı-siyahlı ekibin Üçüncü Lig'de şampiyon olduğu ve o sezon yaptırılan şampiyonluk kafesi önünde objektiflere poz veren kulüp futbol şubesi sorumlusu Tevfik Çankaya, teknik direktör Bahri Kaya ve takım kaptanı Cihat, ''Kartal'ı kafese koymak istiyoruz. Kendimiz kafeslenmemek için çok dikkatli olmak durumundayız. Gerçek gücümüzü sahaya yansıttığımız zaman Beşiktaş'ı Yozgat'tan eli boş gönderebiliriz'' diye konuştular. 
     Bu arada kırmızı-siyahlı ekip, Eylül ayının ilk haftasında denemeye aldığı Makedon milli futbolcu Arben Nujihi'yi resmi sözleşme imzalamak üzere Yozgat'a çağırdı. Forvete dönük orta alan oyuncusu 27 yaşındaki deneyimli futbolcunun, hafta sonunda Yozgat'ta olması bekleniyor. Anlaşma sağlanması durumunda Arben Nujihi, Trabzonspor maçına yetiştirilecek. 
     






</TEXT>
</DOC>
