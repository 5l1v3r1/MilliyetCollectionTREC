<DOC>
<DOCNO> 5171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/soneko04.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'ta yüzde 17 büyüme 
</HEADLINE>
<TEXT>

     Koç Holding Yönetim Kurulu Başkan Vekili ve CEO'su Temel Atay, 2000 yılının Türkiye ve Koç Topluluğu açısından son derece olumlu gelişmelere sahne olduğunu bildirdi. 
     Temel Atay, Koç Topluluğu'nun 2000 yılı faaliyet ve mali sonuçları ile 2001 yılı hedef ve stratejilerini, Koç Holding'in şeffaflık politikası doğrultusunda düzenlenen basını ve kamuoyunu bilgilendirme toplantısında açıkladı. 
     Türkiye ekonomisinin 2000 yılında gösterdiği bu yüksek performansın Koç Topluluğu neticelerine de yansıdığını belirten Temel Atay, şöyle konuştu 
     ''Topluluğumuz 2000 yılı büyümesi geçen sene hedeflenen yüzde 12'nin üzerine çıkarak, yüzde 17 olarak gerçekleşmiştir. Bu büyüme, bize 2001 hedeflerimizi iddialı tutmak için de cesaret vermiştir. 
     Topluluk şirketlerinin Uluslararası Muhasebe Standartları UMS bazında hazırlanan 2000 yılı kombine satışları, 11 milyar 714 milyon dolar olmuştur.'' 
     Atay, programlanmış yatırımlara devam ettiklerini, 600 milyon dolarlık yatırım gerçekleştirdiklerini, bu rakamın 1999 yılı yatırımlarının yüzde 8.5 üzerinde olduğunu söyledi. Atay, Topluluğun bu yıl mevcut işleri için planladığı yatırım tutarının ise 1 milyar dolar olduğunu söyledi. 
     2000 yılının ekonomik uygulamaları ve bu yıl da uygulamaların devam etme beklentilerinin Türkiye'nin yeni bir döneme girdiğinin göstergesi olduğunu vurgulayan Atay, şöyle konuştu 
     ''Dolayısıyla yeni iş yapış sistemlerini geliştirmemiz, verimlilik artışı, maliyetlerin azaltılması, etkin pazarlama yöntemleri gibi konularda çok daha aktif olmamız gerekecek. İşte bu değişen ortama uyum sağlamak gayesiyle Koç Topluluğu olarak stratejilerimizi gözden geçiriyoruz.'' 
     Atay, devam eden çalışmanın ilk aşamasında benimsedikleri yeni uzun vadeli hedefleri de şöyle sıraladı 
     ''Kuvvetli olduğumuz işlerde odaklanmak. Dış piyasalarda rekabet edebilecek teknoloji ve marka gücümüz olan işlerde global faaliyetlerimizi genişleterek devam ettirmek. Türkiye'de lider konumumuzu ve onun sağladığı avantajları kullanarak yaptığımız her işte iç piyasada liderlik veya yakın bir ikincilik yakalamak. Piyasa değerimizi artırmak. Bunların sonucunda hızlı büyüyerek dünyanın en büyük 200 şirketi arasında yer almak.'' 
     2001 yılına Kasım ayında yaşanan likidite krizinin etkileri altında girildiğini, öncelikle finans sektöründe başlayan krizin, faizlerdeki ani artışla reek sektöre de yansıdığını hatırlatan Atay, ''Tahminimiz yılın ilk çeyreğinde bu etkilerin devam etmesidir'' dedi. 
     Atay, yapısal reformların süratle yerine getirilmesiyle Türkiye'ye olan güvenin yeniden sağlanması, dış yatırımcıların fonlarında artış ve buna bağlı olarak da faizlerde kademeli olarak kriz öncesi seviyeye iniş beklediklerini bildirdi. 
     Ekonominin, ilk çeyreğin ardından tekrar hızlı bir toparlanma sürecine gireceğini beklediklerini anlatan Temel Atay, şöyle devam etti 
     ''Bunların sonucu olarak, büyümenin yıl sonunda yüzde 3-4.5, arasında olmasını, enflasyonun düşüş trendini devam ettirerek yılı TÜFE'de yüzde 15-18, TEFE'de yüzde 12-15 seviyelerinde kapamasını tahmin ediyoruz. Bu çerçevede döviz sepet artışını da yüzde 13 olarak kabul ettik.'' 
     Koç Topluluğu olarak büyüme hedeflerini ülke büyümesinden daha yüksek bir oran olan yüzde 11.7 olarak belirlediklerini açıklayan Atay, bu yıl bu büyüme hızı ve uluslararası muhasebe standartları baz alınarak 13.1 milyar dolarlık satış hacmine ulaşılacağının öngörüldüğünü bildirdi. 
     Temel Atay, programlarının özellikle ihracat konusunda hayli iddialı olduğunu da vurgulayarak, bunun globalleşme ve dünya pazarlarında genişleme konusundaki kararlılıklarının bir göstergesi olduğunu söyledi. 
     İhracatlarına en büyük katkının Tofaş'dan geleceğini anlatan Atay,şöyle konuştu 
     ''Örneğin Tofaş'da 2000 yılında 231 milyon dolar olan gerçekleşen ihracatın 2001'de 690 milyon dolar olması öngörülmektedir. Bu ihracatın büyük bölümü, Avrupa ülkelerine sunulmak üzere sadece Tofaş Fabrikası'nda üretilen ve uluslararası standartlarda bir araç olan Doblo'dan gelecektir. Ayrıca ihracatın üretimdeki payının yüzde 54 olması hedeflenmiştir. 
     Diğer taraftan Gölcük'te inşaatı süren Ford Otosan fabrikamız bu yılın ilk çeyreğinde faaliyete geçecektir.'' Atay, mevcut işleri için planlanan 1 milyar dolarlık yatırımın yaklaşık 325 milyon dolarlık kısmının bu sene devralınacak olan Kangal ve Seyitömer enerji santrallerinin devir bedeli olduğunu, bu santrallere önümüzdeki 4-5 yıl süresince de toplam 760 milyon dolar ek yatırım yapılacağını bildirdi. Atay, enerji grubunda yılın ilk çeyreğinde Kangal ve Seyitömer santrallerinin işletme hakkı devriyle ilgili bürokratik işlemlerin tamamlanmasını ve işletmeye geçilmesini ümit ettiklerini bildirdi. 
     Atay, programları çerçevesinde istihdam hacimlerinin de yüzde 10.7 artışla 2001 sonunda 50 bin 937'ye çıkmasını beklediklerini, ancak yılın ilk çeyreği sonundan itibaren bekledikleri ekonomik canlanma gerçekleşmediği takdirde, bu hedefleri gözden geçirerek revize etme ihtiyacı doğabileceğini bildirdi. 
     Tofaş ve Ford Otosan'ın ürünlerini pazarlayan satış şirketlerinin de birer şirket çatısı altında toplanması kararı alındığını belirten Atay, kurulacak iki şirketin, halen 17 ayrı şirket tarafından yürütülen satış ve servis hizmetini üstleneceğini söyledi. Atay, Migros'un gerek yurtiçi gerek yurtdışında büyümesini bu yıl da sürdüreceğini, 2001 yılında yurtiçinde bir alışveriş merkezi ve 65 mağaza, yurtdışında ise 2 alışveriş merkezi ve 3 mağaza açılmasının planlanlandığını kaydetti. 
     İş birimleri dışında Koç Holding yönetiminde de yeni projelerin başlatıldığını açıklayan Atay, müşteri veri tabanını geliştirmek üzere bir CRM projesini hayata geçirmeyi programa aldıklarını anlattı. Atay, sözlerini, ''Türkiye'nin geleceğine güveniyoruz ve Türkiye'nin geleceğine yatırım yapıyoruz'' diyerek tamamladı. Toplantıda daha sonra, basın mensuplarının soruları yanıtlandı ve Koç Topluluğu'nun 75. kuruluş yılı kutlamalarına ilişkin bilgi verildi. 




</TEXT>
</DOC>
