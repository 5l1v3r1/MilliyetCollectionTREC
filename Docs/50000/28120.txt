<DOC>
<DOCNO> 28120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur22.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya tasarrufta da örnek oldu... 
</HEADLINE>
<TEXT>

     TBMM Hesaplarını İnceleme Komisyonu, Cumhurbaşkanlığı'nın 2000 yılı mali hesabını ibra etti. 
     Komisyon bugün yaptığı toplantıda, Cumhurbaşkanlığı'nın 2000 yılı mali kesin hesabını görüştü. Basına kapalı olarak gerçekleştirilen toplantıya, Cumhurbaşkanlığı Genel Sekreteri Kemal Nehrozoğlu ile diğer bürokratlar katıldı. 
     Komisyon Başkanı Nazif Okumuş, toplantı sonrasında yaptığı açıklamada, Cumhurbaşkanlığı'na geçen yıl 13 trilyon 600 milyar lira ödenek verildiğini hatırlatarak, bunun 8 trilyon 174 milyar liralık kısmını kullanıldığını, yaklaşık 1.5 trilyon liralık bölümünün ise yıl sonunda tenkis edildiğini söyledi. 
     Cumhurbaşkanlığı'nın, 2000 yılı içinde Milli Prodüktivite Merkezi ile bir norm kadro çalışması yaptığını hatırlatan Okumuş, bunun sonucu olarak Çankaya Köşkü'nde ciddi bir personel tasarrufuna gidildiğine dikkati çekti. 2000 ile 2001 yılı karşılaştırıldığında, personel açısından önemli unsurlar bulunduğunu vurgulayan Okumuş, geçen yıl 619 personel bulunduğunu, bu yıl ise personel sayısının 506'ya gerilediğini bunların 398'i kadrolu, 75'i süreli, 25'i sözleşmeli, 6'si ise diğer kurumlardan olduğunu bildirdi. 
     Okumuş, 1999 Aralık ayında 9 milyar 76 bin lira olan telefon görüşmesinin, telefon zammına rağmen 2001 Ocak ve Nisan aylarında 5 milyar 549 milyon liraya düştüğünü ifade etti. Okumuş, 1987 model olan GAP Uçağı'nın geçen yıl 600 milyar lira harcanarak bakım ve onarımının yanı sıra modernize edildiğini belirterek, Cumhurbaşkanlığı'nın uçak konusundaki arayışları sonucu bir çözüm bulunduğunu bildirdi. GAP Uçağı'nın THY yerine, Hava Kuvvetleri bünyesinde değerlendirilmesi ve işletilmesine karar verildiğini anlatan Okumuş, bunun bir protokolle gerçekleştirildiğini kaydetti. 
     
     
     







</TEXT>
</DOC>
