<DOC>
<DOCNO> 45905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/yazar/okur.html </URL>
<DATE> 2001/10/09/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Her iki cephede savaş... 
</HEADLINE>
<TEXT>

     Altın kural işliyor, "piyasalar beklentiyi satın alır, gerçeği satar..." 11 Eylül’den sonraki 26 gün boyunca dövizden altına piyasalar bu kurala göre çalıştı. 
     Operasyonun ilk gününde "soğukkanlılık" korundu. Piyasalar için gün bugün başlıyor dersek yanılmayız. 
     Çünkü, piyasa profesyoneli dediğimiz oyuncular, 7 trilyon doların günlük işlem gördüğü piyasalarda Tokyo’dan Frankfurt’a, Londra’dan New York’a kadar önce duruma baktılar, açıklamaları incelediler, sonra da oyun planını kurdular. 
     Borsalar savaşı sevmez... 
     Savaşın önemli enstrümanları altın, döviz ve petrol... 
     Sinyalleri bugün alacağız. 
     
Soğukkanlı olmak...      Operasyonun ilk gününde dünya piyasalarını topyekün özetlersek borsalar, düştü ama temkini elden bırakmadı. Döviz sakin bir seyir izledi. Altın, önce kısa bir çıkış sonra düşüş derken kararsız bir yön çizdi... Petrolde çok fazla oynama olmadı. 
     Ancak... 
     Bu tablonun Wall Street açılışına kadar böyle olduğunu belirtmeliyiz. Dün Wall Street’ten sadece hisse senedi piyasasından bilgi aldık. Çünkü "Colombus" günü nedeniyle tüm piyasalar tatildi. 
     Ve bugün tüm dünya için önemli... 
     Küresel durgunluk meselesiyle ilgili tartışmaları gündemimize alacağız. Operasyonun savunma sanayii hisselerine katkısına bakacağız. Petrol hisselerine olan ilginin analizini göreceğiz. 
     
İki cephe...      Peki, dünyada hal böyle iken Türkiye’nin durumu ne olacak 
     Bizde savaş iki cephede devam ediyor. 
     ABD ve koalisyonun Afganistan’ı vurması tamam, ya bizim ekonomik savaş ne olacak 
     Öncelikle dış kaynak, ek kredi konusunu bir yana bırakalım. 
     Ve cumartesi günü Başbakan Bülent Ecevit’i ziyaretimizde altını çizdiği bir noktayı bir kez daha hatırlatalım. 
     "IMF’nin söz verdiği katkılar için telaşa kapılıyoruz. Oysa iç kaynağa güvenmemiz lazım. İç kaynak konusunda Hazine taşınmazlarıyla ilgili çalışma başlattık. Altın ve gümüş gibi zengin rezervlere sahibiz. Öncelikle burada sosyal engelleri aşmak zorundayız." 
     
İpucu      Programın geleceği ile ilgili bir ipucu olarak algıladığımız bu sözler, bugün yapılacak 91 günlük bono ihalesine ve 2002 yılı borçlanma programına bakışımız konusunda da fikir veriyor. 
     Borçlanma yine gündemimizdeki en önemli sorun olarak karşımızda duruyor. Ve bugünkü konjonktürde uyguladığımız programın yeniden yapılandırılması kaçınılmaz olarak karşımıza çıkıyor. 
     Operasyonun ilk gününde piyasalar sakindi. Vatandaş dolar aldı ama piyasa profesyonelleri ABD - IMF - Türkiye üçgeninde bundan sonra ne olacak sorusuna da yanıt aramakla gün geçirdiler. 
     Çünkü 2002 yılı bütçesine kilitlendiler. Biz, 2002’yi böyle giderse daha çok bekleyeceğiz... 
     
     







Altın kural... 


Mehmetçik için yetki 


Düşmanımın düşmanı dostumdur zihniyeti... 


Şiş ve kebap 


Dünyanın varoşlarında... 


50 bin öğrenciye yeni şans 


Sonra .. Ya daha sonra .. 


Karikatürden taşan ırkçılık 


Her iki cephede savaş... 


Türkiye ile Amerika, Irak için karşı karşıya 


Şükran yemeği Bin Ladin 


Türkiye’nin savaşı IMF ile 


İstifa edin kurtulun 


Savaşın faturasını biz ödüyoruz 


</TEXT>
</DOC>
