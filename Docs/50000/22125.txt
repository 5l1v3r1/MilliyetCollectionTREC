<DOC>
<DOCNO> 22125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sondun09.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail füzeyle saldırdı 20 yaralı 
</HEADLINE>
<TEXT>

     İsrail helikopterlerinin Batı Şeria’nın Cenin ve Tulkarem kentlerindeki Filistin polis merkezlerine bugün düzenlediği füze saldırısında ilk belirlemelere göre 20 kişi yaralandı. 
     Tulkarem’deki hastane kaynakları, 3 İsrail helikopterinin kente düzenlediği roket saldırısında yaralananların 4’ünün güvenlik görevlisi, 11’inin sivil olduğunu bildirdi. 
     Cenin’deki görgü tanıkları ise helikopterlerin kente 11 roket attığını söyledi. 
     İsrail ordusunudan yapılan yazılı açıklamada da saldırı doğrulanırken, hava güçlerinin iki "terörist hedefi" vurduğu belirtildi. 
     Öte yandan, Filistin lideri Yaser Arafat, Kahire’de bugün Arap Birliği Bakanlar İzleme Komitesi’nin olağanüstü toplantısından önce yaptığı açıklamada, "Filistin halkının dünkü ağır bombardımana rağmen pes etmeyeceğini" söyledi. 
     Arafat, "Kentlerimize yönelik saldırıda savaş uçakları kullanıldı. Filistin halkı pes etmeyecektir. El Aksa camisinde namaz kılabilinceye kadar, aynı yolda birlikte ilerleyeceğiz" dedi. 
     







</TEXT>
</DOC>
