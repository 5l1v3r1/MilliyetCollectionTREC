<DOC>
<DOCNO> 3243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sonspo04.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Hakan Şükür'e "Zavallı" 
</HEADLINE>
<TEXT>

     Hakan Şükür'ün oynadığı FC Inter takımı dün akşam SS Lazio'ya 2-0 yenilirken, İtalyan spor basını, FC Inter'in İkinci Lig'e doğru gitmeye başladığını yazdı. 
     FC Inter Teknik Direktörü Marco Tardelli, ''Düşme bölgesindeyiz. Ama bu yeni birşey değil'' derken, Vieri olmadan gol yollarında etkisiz olduklarını söyledi. İtalyan spor basınının büyük bölümü, Hakan Şükür'ü Recoba'dan daha kötü gösterirken, sahada tek başına mücadele veren ve takım arkadaşlarından maç boyunca yalnızca 1 pas alan Hakan Şükür, İtalyanlara göre ''zavallı'' olarak nitelendi. 
     La Gazzetta dello Sport Gazetesi, ''Lazio havalanıyor, Inter her zaman kötüye gidiyor'' başlığını atarken, FC Inter'de Recoba ve Hakan Şükür'ün etkisiz olduğunu yazdı. Gazete, Hakan'a en düşük puanı 4 ile verirken, ''Mavi-siyahlıların vatan kurtarıcısı, bir başka durumda, bu kez yalnızca bir topla Recoba'ya dalkavukluk ediyor'' denildi. 
     Corriere dello Sport Gazetesi de Hakan'a 5 puan verirken, ''Yalnız, tek başına. Saçma gibi geliyordu ama tek forvetle birşey yapılamaz. Köşelerden takım arkadaşlarına pas vermeyi denedi ama arkadaşları ondan çok uzaktı'' ifadesini kullandı. Tutto Sport da Türk futbolcuya 5.5 puan verirken, ''Zavallı, 94 dakikalık oyunda yalnızca 1 top alabildi'' dedi. Diğer gazeteler de Hakan Şükür ile ilgili yapılan yorumlarda ise, 5 puan veren La Repubblica, ''Takım arkadaşları, kafa gibi büyük silahı olan Hakan'ı asla avlayamıyorlar. Savaşıyor, durmuyor ama neye yarar '', 4.5 veren Il Giornale de, ''Nesta onun kabusu oldu ve kötüydü'' diye yazdı. 
     




</TEXT>
</DOC>
