<DOC>
<DOCNO> 33633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/soneko07.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolardaki artış gayrimenkul fiyatlarını düşürdü 
</HEADLINE>
<TEXT>

     İzmir Emlak Müşavirleri Derneği Başkanı Mevlüt Kayaoğlu, dövizdeki hızlı yükselişin emlak piyasasını öldürdüğünü belirterek, ''Şimdi emlak almanın tam zamanı'' dedi. 
     Kayaoğlu, yaptığı açıklamada, Kasım 2000 ve Şubat 2001'de yaşanan iki ekonomik krizden sonra emlak piyasasının bittiğini dile getirdi. Gayrimenkullerin değerinin yüzde 50 azaldığını ifade eden Kayaoğlu, ''Gayrimenkule talep yok. Talep olmayınca fiyatlar da düştü. Bu durum emlak alımı için fırsat doğurdu'' diye konuştu. 
     Gayrimenkulun en iyi yatırım aracı olmasına karşın piyasadaki güvensizlik nedeniyle alımın düştüğünü kaydeden Kayaoğlu, doların 2 milyon lira olacağı söylentilerinin de gayrimenkul alıcılarını bekleyişe ittiğini söyledi. 
     ''Şimdi emlak alma zamanı'' diyen Mevlüt Kayaoğlu, ihtiyacı olanlara beklemeden emlak almalarını önerdi. 
     Boran Emlak Genel Müdürü Cemal Mehmethanoğlu da, Şubat ayından bu yana döviz ve faizlerdeki hızlı yükselişin gayrimenkul piyasasını altüst ettiğini kaydederek, şöyle konuştu 
     ''Şubat krizinden önce Mavişehir'de 105 bin dolara satılan bir daire, krizden sonra 75 bin dolara düştü. Emlak sahipleri bu fiyata evlerini satmaya yanaşmıyor, 105 bin dolara da alıcı çıkmıyor.'' 







</TEXT>
</DOC>
