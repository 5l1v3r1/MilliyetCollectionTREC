<DOC>
<DOCNO> 16091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/soneko16.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde önemli bir uyarı "Kredi kartınızla fazla harcama yapmayın" 
</HEADLINE>
<TEXT>

     Kredi kartı kullanıcıları kriz döneminde ödeyebileceklerinden daha fazla harcama yapmamaları konusunda uyarıldı. 
     Ödeme sistemleri kuruluşu Europay International, kriz döneminde kredi kartı kullanmanın püf noktalarını belirledi. Europay International'dan yapılan açıklamaya göre, kredi kartları günlük yaşantıyı kolaylaştırıp, birçok avantajı da beraberinde getirirken, kart kullanımında yapılan yanlışlar, sonrasında ya da olağanüstü durumlarda bazı dezavantajların yaşanmasına neden olabiliyor. 
     Kredi kartları ile yapılan harcamalar, kartı veren banka tarafından öngörülen son ödeme tarihlerine kadar yatırılmadığında, borca faiz uygulanırken, asgari tutar da ödenmemişse ayrıca gecikme faizi işliyor. 
     Bu durumla karşılaşmamak için, öneriler şöyle 
     Kredi kartınız için gelir akışına göre bir son kullanma tarihi belirleyin. Bu son ödeme tarihini ve hesap kesim tarihinizi bir yere kaydedin. 
     Ödeyebileceğinizden fazla harcama yapmayın. Bunu yaparken toplam gelirinizi ve gelirinizi elde edeceğiniz tarihleri dikkate alın. Ödeme güçlüğüne düşüp kartınız iptal edilirse, Türkiye'de diğer bankalardan da kredi kartı alamayacağınızı unutmayın. 
     Çok sık seyahat ediyorsanız veya banka şubesine gitmeye zaman bulamıyorsanız, kredi kartınız için bankanıza otomatik ödeme talimatı verin. 
     Cüzdanınızda kontrol edecebileceğinizden daha fazla kredi kartı taşımayın. İkiden fazla kredi kartının ödeme tarihlerini ve limitlerini takip etmek size zorluk çıkarabilir. 
     Kredi kartı limitinizi bilin ve alışveriş yaparken, limitinizi dikkate alın.'' 
     Öneriler arasında, alışveriş ve nakit kredi faizlerinin takip edilmesi, kartın mümkün olduğu kadar alışverişlerde kullanılması, son ödeme tarihinde tüm borç ödenemiyorsa en azından ekstredeki minumum tutarın ödenmesi de yer alıyor. 




</TEXT>
</DOC>
