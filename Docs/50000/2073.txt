<DOC>
<DOCNO> 2073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/dunya/dun01.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli hainler’e jet infaz 
</HEADLINE>
<TEXT>

     DIŞ HABERLER SERVİSİ 

     İsrail ile işbirliği yapmaktan suçlu bulunarak idam cezasına çarptırılan iki Filistinli hakkındaki hüküm, Filistin lideri Yasser Arafat’ın Cuma günü kararı onaylaması ardından dün kurşuna dizilmek suretiyle infaz edildi. 
     28 yaşındaki Mecdi Makavi Gazze’de, 26 yaşındaki Allan Beni Uda da Nablus kentinde kurşuna dizildiler. Her iki infaz mangasını oluşturan mavi giysiler içindeki Filistin polislerinin de yüzlerinin siyah maskelerle örtülü olduğu görüldü. Hükümlüler hakkındaki karar yerine getirilirken, infazı izleyen halk tekbir getirdi, "Allahü Ekber" diye bağırdı. 
     Bu iki idam hükmünün yerine getirilmesiyle, 1994 yılından bu yana ihanetle suçlanıp idam mangaları önünde can veren Filistinlilerin sayısı beşi buldu. Makavi, İsrail haberalma servislerine sağladığı bilgilerle El Fetih üyesi 4 Filistinlinin ölümüne, Uda da İsrail ile işbirliği yaparak aşırı dinci Hamas örgütünün bombacısı olan yeğeninin ölümüne yol açmaktan suçlu bulunmuştu. 
     Filistin mahkemelerinde halen 4 Filistinli daha, İsrail ile işbirliği yapmakla suçlanarak yargılanıyorlar. 
     


 DÜNYA 











</TEXT>
</DOC>
