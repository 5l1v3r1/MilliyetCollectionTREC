<DOC>
<DOCNO> 4683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur20.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten açıklama "İlişkilere ağır darbe" 
</HEADLINE>
<TEXT>

     Hükümet, sözde Ermeni soykırım yasasının Fransa Cumhurbaşkanı Jacques Chirac tarafından onaylanmasının Türk-Fransız ilişkilerine vurulan ağır bir darbe olduğunu bildirdi. 
     Sözde Ermeni soykırımı yasasının Fransa Cumhurbaşkanı Chirac tarafından onaylanması üzerine, Hükümet, bir açıklama yaptı. 
     Konuya ilişkin Hükümet açıklaması şöyle 
     ''Fransa Ulusal Meclisi'nin sözde Ermeni soykırımı konusunda kabul ettiği yasanın gerek Türk-Fransız ilişkileri, gerek bölgemizdeki istikrar ve güvenliğe olumsuz etkilerine ilişkin görüşlerimizi kamuoyuna açıklamıştık. Bu kere, Fransa Cumhurbaşkanı'nın sözde Ermeni soykırımı konusundaki yasayı onayladığı ve yasanın bugünkü resmi gazetede yayınlandığı öğrenilmiştir. Bu gelişme Türk-Fransız ilişkilerine vurulan ağır bir darbedir. Yüzyıllar boyunca gelişen Türk-Fransız dostluğuna Fransa Hükümeti sahip çıkmamıştır. Fransız Anayasası'na aykırı olduğu tanınmış Fransız hukukçular tarafından beyan edilen bir metnin Anayasa Konseyi tarafından incelenmesi imkanı dahi ortadan kaldırılarak hukuk devletinin kuralları işletilmemiştir. Fransa'nın kendi tarihini bir tarafa bırakarak, haksız olarak Türkiye'nin geçmişi hakkında böyle bir kanun kabul etmesi, bu ülkede etkisi artan Türkler ve yabancılara dönük düşmanlığı körükleyen çevreleri daha da cesaretlendirecektir. Bunların sorumluluğu Fransa'ya ait olacaktır. 
     Fransa'nın bu dostluğa sığmayan, çifte standartlı tutum ve davranışını kınıyor ve kararlılıkla reddediyoruz.'' 
     
     
     




</TEXT>
</DOC>
