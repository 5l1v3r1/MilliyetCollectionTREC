<DOC>
<DOCNO> 16935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/sontur29.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da lodos ve sel uyarısı 
</HEADLINE>
<TEXT>

     Bursa Valiliği, Marmara Bölgesi'nde 21 Nisan'da beklenen şiddetli lodos ile 25 Nisan'a kadar sürecek sağanak yağış nedeniyle olası karbonmonoksit zehirlenmesi ve sel baskınlarına karşı vatandaşları uyardı. 
     Valilikten yapılan yazılı açıklamada, meteorolojiden alınan bilgiye göre, Marmara bölgesinde 21 Nisan Cumartesi günü şiddetli lodosun etkili olacağı ve bölgede 25 Nisan'a kadar sağanak yağış görüleceği bildirildi. 
     Bu nedenle sel baskını ve kömür sobalarından oluşabilecek karbonmonoksit gazı sızmalarına karşı tedbirli olunmasının istendiği açıklamada, rüzgarın etkisiyle çatılardan ve inşaat halindeki binalar ile enerji nakil hatlarından olası kopmaların, yaralanma ya da ölümlere yol açabileceği uyarısı yapıldı. 
     Açıklamada, şiddetli lodosun etkili olduğu günlerde mecbur kalmadıkça, özellikle küçük çocuklar ve yaşlılar olmak üzere sokağa çıkılmaması, zorunlu haller dışında inşaat halindeki binalar ile enerji nakil hatlarından uzak durulması istendi. Kömür sobalarının mümkün olduğunca yakılmaması ve olası bir zehirlenme anında, İl Sağlık Müdürlüğü'ne bağlı Acil Yardım ve Kurtarma Şubesi'nin ücretsiz 112, İtfaiye Müdürlüğü'nün 110, Doğalgaz Arıza'nın 187 numaralı telefonlarına haber verilmesi istendi. 
     
     




</TEXT>
</DOC>
