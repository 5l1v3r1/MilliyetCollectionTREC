<DOC>
<DOCNO> 24775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/yasam/yas02.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tatil kaçmaz 
</HEADLINE>
<TEXT>

Yaz tatili için param yok’ diyorsanız ve yaşınız 18 - 24 arasındaysa Gençlik ve Spor Genel Müdürlüğü’nün 44 ili kapsayan 10 günlük kampları tam size göre 
     SEMRA KARDEŞOĞLU 

     Kamplar hızır gibi yetişti 
     OKULLARIN kapanmasına sayılı günler kalmışken, tatile çıkma hayallerini ekonomik koşullar nedeniyle bir kez daha gözden geçirmek zorunda kalan öğrencilerin yardımına Gençlik ve Spor Genel Müdürlüğü’nün düzenlediği kamplar yetişti. Ulusal ve Uluslararası Gençlik Kampları, 18 - 24 yaş arasındaki gençler için bu yaz iyi bir alternatif oluşturacak. Kampların, konaklama, üç öğün yemek ve gezi ücretleri de dahil olmak üzere 10 günlük bedeli sadece 15 milyon lira. 
     
     4 Temmuz’da başlayacak 
     AĞRI’DAN İstanbul’a uzanan 44 ili kapsayan kamplar, dört dönem halinde gerçekleşecek ve ilki 4 Temmuz’da başlayacak. Gençleri bu kampta farklı bir tatil bekliyor. Gençler eğlenceli gezilerin yanı sıra birkaç gün yöre halkı yararına bir işte gönüllü olarak çalışacak. Kimi illerde kuş yuvası yapıp fındık toplayacak, kimi yerlerde okulları boyayıp asma köprü inşa edecek. Kamp başvuruları 20 Haziran’a dek İl Gençlik ve Spor Müdürlüklerine yapılabilecek. 
     
     Bodrum’da sabaha dek eğlence 
     BODRUM Belediye Meclisi, disko ve müzikli eğlence yerlerinin sabah saat 05.00’e kadar açık kalması kararı aldı. Karara göre, kahvehaneler saat 00.30’a, içkili restoranlar 01.30’a, kafe ve barlar 04.00’e kadar açık kalabilecek. 
     EĞLENCE yerlerinde saat 24.00’ten sonraki gürültü yasağı ise sürecek. Marmaris’te de, Yat Limanı çevresindeki restoranların saat 24.00’e, Barlar Sokağı’ndaki diskoların saat 04.00’e dek açık kalmasını kararlaştırıldı. 
     



 YAŞAM 


















</TEXT>
</DOC>
