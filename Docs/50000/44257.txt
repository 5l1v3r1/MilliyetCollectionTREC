<DOC>
<DOCNO> 44257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sontur05.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS adaylarına anket düzenlenecek 
</HEADLINE>
<TEXT>

     Öğrenci Seçme Sınavı'na ÖSS bu yıl başvuracak adaylar, Öğrenci Seçme ve Yerleştirme Merkezi'nin ÖSYM uzun bir aradan sonra yeniden düzenlemeyi kararlaştırdığı ankete katılacaklar. 
     ÖSYM, 2002-ÖSS'ye girecek adayların sosyo-ekonomik durumları ile kültür ve eğitim düzeylerini belirlemek amacıyla anket yapacak. 
     ÖSYM Başkanı Dr. Fethi Toker, 2002-ÖSS'ye girecek adaylara, başvuru sırasında, başvuru kılavuzu ve belgelerinin yanı sıra ''üniversite aday anket formu'' verileceğini bildirdi. Anket formunda adayların, sosyo-ekonomik durumları ile kültür ve eğitim düzeylerini belirlemeye yönelik soruların yer alacağını belirten Toker, adayların bu formu doldurarak ÖSS başvuru belgeleriyle birlikte teslim edeceklerini kaydetti. 
     Toker, bu yıl düzenlenen anketin benzerlerinin 1977 ve 1991 yıllarında da uygulandığını ifade etti. Anketten alınacak sonuçların ÖSS'ye başvuran adayların ''profilini'' ortaya koyacağını dile getiren ÖSYM Başkanı Toker, araştırmacıların anket sonuçlarından bilimsel çalışmalarında yararlandıklarını anlattı. 
     Öte yandan, ÖSS'ye başvurular 5-19 Kasım 2001 tarihleri arasında kabul edilecek. Başvuru belgeleri ve üniversite aday anket formlarını, lise son sınıftaki öğrenciler kendi okul müdürlüklerinden, mezun adaylar herhangi bir liseden, Açıköğretim Lisesi öğrencileri de Açıköğretim Lisesi İl İrtibat Bürolarından alabilecekler. Adaylar, doldurdukları belgeleri ve formu aldıkları yerlere teslim edecekler. 
     ÖSS, 2001-2002 eğitim-öğretim yılının sona ermesinden iki gün sonra 16 Haziran 2001 Pazar günü gerçekleştirilecek. 2002-YDS de 23 Haziran 2002 Pazar günü yapılacak. 
     






</TEXT>
</DOC>
