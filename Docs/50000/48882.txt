<DOC>
<DOCNO> 48882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/spor/aspo.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET, Milli Takım’ın muhtemel rakiplerinden İsrail’in kampına girdi 
</HEADLINE>
<TEXT>
Gerilim 
Ay - Yıldızlı ekibi yakından ilgilendiren ve Tel Aviv’de yarın oynanacak İsrail - Avusturya maçı için görülmemiş önlemler hazırlandı. İsrail’in hocası Nielsen, ağır bir dille rakiplerini suçladı 
     Özel Haber GÖKHAN TÜRE 

     7 Ekim’de oynanacaktı 
     DÜNYA Kupası’na gidebilmek için baraj maçında mücadele edeceği rakibini bekleyen Milli Takım’ın gözü kulağı yarın İsrail’in Tel Aviv kentinde olacak. 7 Ekim’de oynanması gereken, ancak ABD’ye düzenlenen terörist saldırılar sonrası, Avusturyalı futbolcuların savaş korkusu yüzünden gitmeme kararı aldıkları randevu FIFA tarafından ertelenmişti. Tel Aviv’de yarın yapılacak karşılaşma sonrası grubunda ikinci sırayı alacak takımla, Ay - Yıldızlı ekibimiz kapışacak. 
     
     Bomba imha ekipleri 
     MİLLİYET, tüm Dünya’nın gözünü çevirdiği mücadele öncesi Tel Aviv’e gitti, alınan önlemleri yerinde gördü ve İsrail Milli Takımı’nın nabzını tuttu. İsrail İçişleri Bakanlığı yarınki maç için üst düzeyde alarm verirken, stat içinde ve çevresinde kuş uçurtulmayacağı açıklandı. 50 bin kişinin izlemesi beklenen karşılaşmanın yapılacağı Ramat Gan Stadı’nda, terörist saldırı olasılığına karşın, bomba imha ekipleri, ekipmanları ile birlikte hazır bulundurulacak. 
     
     Politika bulaştırıldı 
     İÇİŞLERİ Bakanlığı, sivil ve atlı polislerin de sürekli devriye gezeceklerini, 2000 güvenlik görevlisinin görev yapacağı stadın girişinde tüm seyircilerin tepeden tırnağa aranacağını açıkladı. Ayrıca şüpheli görülen kişilerin staddan hemen uzaklaştırılacağı da bildirildi. İsrail’in Danimarkalı Teknik Direktörü Richard Möller Nielsen, MİLLİYET’e verdiği özel demeçte, iki haftadır kaosa süreklenen karşılaşmanın, spor olmaktan çıkıp, politikaya bulaştırıldığını ileri sürdü. 
     
     Nielsen öfkeli 
     NİELSEN, Avusturya’nın terörü bahane ettiğini de belirtti ve bunun da, rakiplerinin önceki günü yiyeceği bile sorun yaparak yeni erteleme istemesiyle açığa çıktığını savundu. Nielsen şunları söyledi "Uzun süredir buradayım. Herhangi bir Avrupa ülkesinden daha farklı bir terör bölgesi olduğunu görmedim. Zaten krizi çıkartan 11 Avusturyalı futbolcunun emeklilik yaşı gelmişti. Bu nedenle Bariç’in oluşturduğu yeni kadro daha güçlü. Kimseyi kandırmasınlar." 
     
"Onur savaşımız"İsrail Milli Takımı’nın Fenerbahçeli kozu Haim Revivo, güvenlik açısından ülkesine yöneltilen haksız eleştirilere, taraftarlarla birlikte, sahada yanıt vereceklerini söyledi 
     HAİM Revivo, İsrail kampında MİLLİYET’e yaptığı özel açıklamada, Avusturya karşısında onur savaşı vereceklerini ifade etti. Fenerbahçe’nin yıldız futbolcusu, haksız erteleme kararı yüzünden sıkıntılı günler geçirdiklerini belirtti, "Ülkenin imajını sarsan bu duruma İsrail halkı da tepki verecek ve tribünleri dolduracaktır. En büyük kozumuz da onlar olacak" dedi. 
     FENERBAHÇELİ futbolcu, Avusturya maçını bitirmeden Türkiye ile ilgili yorum yapmalarının yasaklandığını da hatırlattı. Revivo şöyle devam etti "Tel Aviv’in güvensiz bir yer olmadığını maç günü herkes görecek. Ev sahibi olmanın avantajını kullanacak ve galip geleceğiz. Kendimize güveniyoruz. Futbolun masa başında değil, sahada kazanılması gerektiğini göstereceğiz." 
     
"Türkiye’nin rakibi biziz"      İSRAİL Milli Takımı’nın golcüsü, Maccabi Tel Avivli Avi Nimni, Türkiye’ye rakip olacaklarına inandığını söyledi. Nimni, "Çünkü Avusturya engelini aşacak güçteyiz. Türkiye maçını sonra düşüneceğiz" diye konuştu. Defansın belkemiği Macabi Haifalı Arik Benado da, Avusturya’yı asla küçümsemediklerini, ama Dünya Kupası için son virajda Türkiye’ye rakip olacaklarına inandığını ifade etti. 
     
Bariç’e kilit Avusturya’nın hocası, evinin anahtarını kaybedince, ilk antrenmana çıkamadı 
     AVUSTURYA Milli Takımı’nın Hırvat Teknik Direktörü, evinin anahtarlarını kaybedince, İsrail maçı öncesi yapılan ilk idmana katılamadı. Bariç, bu olayı polise bildirdikten sonra, Avusturya yasalarına göre, kilit değiştirilene kadar evden çıkması yasaklanınca idmana yetişemedi. Viyana’daki ilk antrenmanı Yardımcı Antrenör Constantini yaptırdı. 
     BARİÇ’İN, İsrail’e gitmeme kararı aldıkları için 11 futbolcuyu kadro dışı bırakmasından sonra, yerlerine dört Hırvat asıllı oyuncuyu alması Avusturya basınında tepki gördü. Vakoviç, Vastiç ve Golmatz’tan sonra Kocijan’ın da takıma çağrılması üzerine gazeteler Milli Takıma "Avusturya - Hırvatistan İmparatorluğu" yakıştırmasında bulundular. 
     



 SPOR 























</TEXT>
</DOC>
