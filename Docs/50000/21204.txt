<DOC>
<DOCNO> 21204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo18.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan zirveye oturdu 
</HEADLINE>
<TEXT>

     Bursaspor'un başarılı forvet oyuncusu Okan Yılmaz, Adanaspor maçında attığı golle Galatasaraylı Jardel'i geçerek 23 golle krallık yarışında zirveye oturdu. Okan, Jardel gibi dünyaca ünlü bir futbolcuyu geçmenin kendisine gurur verdiğini söyledi. 
     Okan Yılmaz, sokakta, evde, antrenmanda, maçta herkesin gol krallığını hatırlatmasının kendisini strese soktuğunu, bu nedenle maçlarda yakaladığı net pozisyonları golle sonuçlandıramadığını belirtti. 
     Gol kralı olarak Bursaspor'un tarihine geçmek istediğini kaydeden Okan, maçlarda kendisine yardım eden takım arkadaşlarına teşekkür ederek, ''Büyük bir baskı altındayım, ama çok mutluyum. Herkes benim gol kralı olmamı istiyor. Bunu başaracağım'' dedi. 
     Genç golcü, stres nedeniyle son haftalarda istediği oyunu sahaya yansıtamadığını, ancak bir maçta 4-5 gol pozisyonuna giren bir futbolcunun kötü futbol oynadığının söylenemeyeceğini kaydetti. 
     Adanaspor maçında da 3-4 pozisyona girdiğini, bunlardan birini gole çevirdiğini anlatan Okan, ''Bursaspor her türlü başarıya ve mutluluğa layık. Ligde sıralama olarak mutlu edemediğimiz taraftarlarımızı gol krallığını Bursa'ya getirerek sevindirmek istiyoruz. Dünyaca ünlü futbolcu Galatasaraylı Jardel'i geçmek bana gurur veriyor'' diye konuştu. 
     Okan, üzerinde krallık baskısı olmasa daha rahat futbol oynayacağını savunarak, stres yaşamasa sezonu 45-50 golle kapatabileceğini iddia etti. 






</TEXT>
</DOC>
