<DOC>
<DOCNO> 6726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sonspo06.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de neşeli günler 
</HEADLINE>
<TEXT>

     Türkiye Kupası finalinde karşılaşacağı Gençlerbirliği'ni, lig maçında 3-0 yenerek, zirve yarışını sürdüren Fenerbahçe'de yüzler gülüyor. 
     Fenerbahçe Kulübü Asbaşkanı ve Kulüp Sözcüsü Atilla Kıyat, sarı-lacivertli camianın yıllardır özlemini çektiği çifte kupaya bu sezon sonunda ulaşacaklarına inandığını söyledi. 
     Sarı-lacivertli takımın devre arası kampının ne kadar verimli geçtiğinin, ikinci yarının başındaki performansıyla ortaya çıktığını anlatan Kıyat, şöyle dedi 
     'Fenerbahçe her geçen gün daha iyiye gidiyor ve beklediğimiz şekilde futbolun tüm güzelliklerini ortaya koyarak kazanıyor. Gençlerbirliği maçında da böyle oldu. Bu maçın bir önemi de Türkiye Kupası finalistlerinin karşı karşıya gelmesiydi. Bir ölçüde, Türkiye'nin en iyi 2 takımının karşılaşmasıydı. Bu açıdan da aldığımız galibiyet anlamlı.'' Atilla Kıyat, amaçlarının lig şampiyonluğuna ulaşmak ve Türkiye Kupası'nı müzelerine götürmek olduğunu yineleyerek, ''Artık herşeyin her gün çok daha iyiye gideceğine ve yıllardır özlemini çektiğimiz çifte zafere ulaşacağımıza inanıyorum'' diye konuştu. 




</TEXT>
</DOC>
