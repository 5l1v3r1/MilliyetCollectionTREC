<DOC>
<DOCNO> 18527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sondun07.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears film oyunculuğu için "yeteneksiz" bulundu 
</HEADLINE>
<TEXT>

     Albümleri milyonlarca adet satan güzel şarkıcı Britney Spears, başarı kazanmak için büyük istek duyduğu sinema dünyasından ağır bir darbe yedi. 
     Günlerdir beyazperdenin en ünlü aktrisleri arasından seçme yapmaya çalışan ''Chicago'' müzikalinin yapımcıları, şarkıcıyı ''yeteneksiz'' bulduklarını açıklayarak ismini bir kalemde sildiler. 
     Internetteki ''popcorn'' sitesindeki habere göre, sinema dünyasında aktörler James Bond olmak için yarışırken, güzel aktrisler de ''Chicago'' müzikalinin başrolünü alabilmek amacıyla ter döküyor. Britney Spears, Gwyneth Paltrow, Michelle Pfeiffer, Helen Hunt, Catherine Zeta-Jones, Cameron Diaz, Renee Zellweger, Charlize Theron ve Jennifer Lopez'in aday listesinde bulunduğu müzikal film için düşünülen Spears ise rakiplerinin arasından hemen elendi. 
     Dünyaca ünlü Miramax şirketinin yapımcıları, giderek ibreyi Paltrow'dan yana çevirirken, sanatçının dans ve şarkı söyleme yeteneğinin üstün seviyede olduğunu belirtiyorlar. Paltrow'a tam not veren müzikal ekibi, Britney Spears için ise aynı şeyleri düşünmüyor. Adayların arasından günlerdir seçim yapmaya çalışan yapımcılar, müzikalde rol alamayacak tek kişinin Spears olduğunu açıkladılar. 
     Pop müziğin genç isminin beyazperde için uygun bir seçim olmadığı düşüncesinde olan yapımcı ekip, sanatçının ''yeteneksiz'' olduğu görüşünde birleşti. Senaryosunu Ben Gordon'ın yazdığı, Rob Marshall'ın yöneteceği müzikalin bütçesi, 30 milyon dolar olarak belirlendi. Broadway sahnelerinde 20 yıl kesintisiz olarak oynanan müzikalin beyazperde versiyonunun çekimlerine önümüzdeki yılın ilkbahar aylarında başlanması planlanıyor. 
     
     







</TEXT>
</DOC>
