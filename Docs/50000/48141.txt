<DOC>
<DOCNO> 48141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/spor/yozer.html </URL>
<DATE> 2001/10/22/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Kimse kızmasın 
</HEADLINE>
<TEXT>

     Galatasaray’ın, Beşiktaş önünde bir yenilgi almayacağı futbol dengelerine baktığınız zaman açıkça belliydi. Siyah - Beyazlı takımın ilk yarıda elde ettiği iki farklı skordan sonra ikinci yarıda "Bu maçı kazandık" edasıyla sahneye çıkması Beşiktaş için en büyük yanılgıydı. Galatasaray, tecrübesiyle teslim olmayı kabul etmeyen bir takım. Skor ne olursa olsun, disiplinden ve felsefeden kopmayan bir ekip. Galatasaray’ı yeneceksen, yanılgıya yer yok. İkiden fazla gol atıp işini sağlama bağlayacaksın. 
     İlk yarıda Galatasaray diye bir takım yoktu ortada. Hiçbir organizasyon gözükmedi. Kör - topal oynadılar. Dalga dalga gelen Beşiktaş’ın sağ kanat atakları Sarı - Kırmızılılar’ı serseme çevirdi. Ergün’ün kanadına bir türlü önlem alınamadı. İlhan ve Baya bu kanadı istedikleri gibi kullandılar. Zaten iki gol de oradan geldi. Bu yarıda Galatasaray’da ayakta kalan sadece Mondragon ile Hasan Şaş vardı. İkisinin hırsı ve inancı hep devam etti. 
     İkinci yarı da böyle başladı. Ama Beşiktaş biraz daha savunmaya yatkın oynuyordu. Fakat bu "gel - gelden" başka bir şeye yaramadı. Maçın kader anı Ronaldo’nun kaçırdığı goldü. Beşiktaş saçını başını yollarken, Fleurquin’in golü geldi. Zaten bu dakikadan sonra galibiyeti kaçıran tarafın Galatasaray olacağı açıkça belliydi. Yelkenleri inmiş Beşiktaş on biri kendini toparlayamadan ikinci golü yiyince işler terse döndü. 35 bin seyirci şoktaydı. 
     Lucescu’nun maçtan önce söyledikleri yine doğru çıktı. İlk yarıdaki saldırgan Beşiktaş’ı biliyordu. Ama kendi takımının kötülüğünü tahmin edemedi. Bu kadar hatayı hiç düşünmedi. Birkaç oyuncu dışında yan gelip yatanları tahmin edemedi. Herhalde soyunma odasında kızılcık sopası ile gerekenleri yaptı. Doğrusu işe yaradı. Herkes farklıydı ikinci yarıda. Hele bir de Sergen girince işin rengi bukalemun oldu. İnce pasları, zaten paniğe hazır Beşiktaş savunmasını alt üst etti. Midesini bulandırdı. Bir de Fleurquin’in hücumda beklenenden daha etkili olması dikkat çekti. İlk golü attı, ikinciyi attırdı. 
     Sonuçta birer puan herkesin hakkıydı. Kimse kızmasın, üzülmesin. Ama benim aklım hala Emre’nin golünde. Bana göre goldü. Hakem nasıl faulü gördü çapraz falsolu bakışla mı 
     



 SPOR 





























</TEXT>
</DOC>
