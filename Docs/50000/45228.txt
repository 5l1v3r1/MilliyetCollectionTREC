<DOC>
<DOCNO> 45228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun11.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI ve CIA'den uyarı ''Yeni saldırılar gelebilir'' 
</HEADLINE>
<TEXT>

     Amerikalı istihbarat yetkilileri, Amerikan hedeflerine yakın zamanda yeni saldırılar düzenlenebileceği konusunda Kongre üyelerini uyardı. 
     Washington Post'ta yayınlanan haberde, Federal Soruşturma Bürosu FBI , Merkezi Haberalma Teşkilatı CIA ve Savunma Bakanlığı'na bağlı İstihbarat Servisi'nin, Salı günü Kongre üyelerine, ABD'de ya da yurtdışında bulunan Amerikan hedeflerine Suudi terörist Usame Bin Ladin ile ilişkisi olan teröristlerce yakın zamanda yeni saldırılar düzenlenebileceği uyarısında bulunduğu bildirildi. 
     Yeni bilgilerin, İngiltere, Almanya, Afganistan ve Pakistan'daki kaynaklardan elde edildiği belirtildi. 
     Kongre üyelerinin, uyarıya ilişkin açıklama yapmadıkları belirtilirken, Beyaz Saray, Adalet ve Dışişleri bakanlıkları yetkililerinin, uyarının en iyi şekilde halka duyurulması konusunda fikir alışverişinde bulunduğu bildirildi. 
     Bu arada bir istihbarat yetkilisinin, ABD'nin, Bin Ladin'i teslim etmeyen Afganistan'a yüzde yüz bir saldırı düzenleceğini belirttiği, bir diğerinin de terörist saldırılara ilişkin ellerine ulaşan bazı bilgilerin kesinlikle doğru olduğunu, ancak bazılarının ABD'yi yanıltma amacı taşıyabileceğini söylediği kaydedildi. 
     Senato'nun İstihbarat Komisyonu'nda görevli bulunan Cumhuriyetçi milletvekili Richard Shelby, gazeteye yaptığı açıklamada, ''Teröristlerin bizi yeniden vurma girişiminde bulunacağına inanmak zorundayız. Bu konuda sadece iddiaya girebilirsiniz. Bu, olacağına inanmak zorunda olduğunuz bir şey'' dedi. 
     Adalet Bakanı John Ashcroft da geçen Pazar, ABD'ye yeni saldırıların düzenlenebileceğini söylemişti. 
     Öte yandan bazı üst düzey Amerikalı yetkililer, halka, durma noktasına gelen havayolu taşımacılığı gibi gündelik faaliyetlerini sürdürme çağrısında bulunuyor. 
     






</TEXT>
</DOC>
