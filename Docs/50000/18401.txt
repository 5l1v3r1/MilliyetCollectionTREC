<DOC>
<DOCNO> 18401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sonspo01.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor ve Beşiktaş yarın 34. randevuya çıkıyor 
</HEADLINE>
<TEXT>

     Kocaelispor ile Beşiktaş, ligdeki 34. randevularına, yarın İzmit İsmetpaşa Stadyumu'nda çıkacak. 
     Ligde oynanan 33 karşılaşmada, Beşiktaş'ın 12, Kocaelispor'un ise 10 galibiyeti bulunuyor. İzmit'te oynanan 16 maçın 7'sinde Beşiktaş, 3'ünde de Körfez ekibi üstünlük sağlarken, 6 maç ise berabere sonuçlandı. 
     Kocaelispor, ilk kez 2 Kasım 1980 tarihinde çıktığı İstanbul deplasmanında 2-1 üstünlük sağlarken, daha sonra 18 Mart 1984'te 1-0, 5 Mayıs 1985'te 3-0, 29 Eylül 1985'te 3-0, 29 Kasım 1992'de 4-1, 23 Nisan 1994'te 4-0 ve 25 Eylül 1999'da da 1-0 galip geldi. 
     İstanbul'daki maçlardan 5'ini berabere bitiren Kocaelispor, sahadan 5 kez de yenik ayrıldı. Körfez ekibi, deplasman başarısına karşılık, Beşiktaş ile kendi evinde yaptığı 16 maçta, yalnızca 3 galibiyet alabildi. Bu maçların 6'sı berabere biterken, 7 kez de Beşiktaş galibiyet aldı. 
     
     Gollerde Beşiktaş üstünlüğü 
     Lig karşılaşmalarında, Beşiktaş'ın 3 gollük bir üstünlüğü bulunuyor. Kocaelispor, kendi evinde 15 gol, deplasmanda da 28 gol attı. Buna karşın, siyah-beyazlı ekip de, kendi evinde 25, deplasmanda ise 21 gol kaydetti. 
     İki takımın bugüne kadar yaptığı maçlarda en farklı galibiyeti elde eden takım ise Beşiktaş oldu. 1994-95 sezonunda İstanbul İnönü Stadı'ndaki maçı Beşiktaş 7-1 kazandı. Kocaelispor en farklı galibiyetini ise 1993-94 sezonunda deplasmanda 4-0'lık skorla aldı. 
     Kocaelispor, 17 Kasım 2000'de İstanbul'da oynanan son lig maçını ise 3-2 kaybetmişti. 






</TEXT>
</DOC>
