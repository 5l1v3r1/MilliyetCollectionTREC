<DOC>
<DOCNO> 27064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sonspo09.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan 2. Başkanı "Gelecek sezon eski Milan dönecek" 
</HEADLINE>
<TEXT>

     Ac Milan Kulübü 2. Başkanı Adriano Galliani, gelecek sezon büyük döneceklerini belirtti. 
     Corriere dello Sport gazetesine demeç veren Galliani, transferlerle ilgili olarak, ''Thuram'ı istedik ama çok fazla para istediler. Artık çok geç, 80 milyara Juventus'a gitti. Rui Costa'yı denedik, satılık olmadığını söylediler ve konuyu kapattık. İnzaghi'yi transfer etmek istiyoruz ama Juventus bize 80 milyar diyor. Çok fazla'' dedi. 
     Gazetecinin, ''Christian Zenoti, Contra, Donati ve Javi Moreno bir de teknik direktör Terim. Taraftarlar bu transferlerden çok memnun olmayabilirler'' şeklindeki saptamasına ise Galliani, şu yanıtı verdi 
     ''Üzgünüm. Ama 100 milyarlık yatırım yaptık. Taraftarlar 2 sene önce şampiyon olduğumuzu ve geçen sezon ligi 3. sırada bitirdiğimizi hatırlamak zorundalar. Bu sezon şöyle böyle gitti ama hiç kimseyi küçük düşürmek istemiyoruz. Daha fazlasını yapamayız. Ben bu şekilde bütçeyi 70 milyar kayıp ile kapatıyorum. Çünkü biz futbolcu satmıyoruz. Sadece bu kayıplarımızı kapattığı için cömert şirketimiz Fininvest'e teşekkür ediyoruz. Gelecek sezon için de aynısı olacak. Kendimi şirketimizden daha fazla gayret göstermelerini isteyecek durumda hissetmiyorum.'' 
     Milan Kulübü 2. Başkanı, İtalyan futbolunda transferlerde dengenin kalmadığını, çok kötüye gidildiğini ifade ederek, ''Sadece İtalya'da 7 takım şampiyonluk hedefiyle sezona başlıyor. İspanya, İngiltere ve Almanya'da bu 2 veya 3 oluyor'' dedi. 
     İtalyan futbolunda kuzey rüzgarının kesildiğini, Roma takımlarının Roma, Lazio rüzgarının estiğini savunan Galliani, Milan'ın büyük döneceğini ileri sürdü. 
     Galliani ayrıca, İtalya başbakanı ve Milan Kulübü sahibi Silvio Berlusconi'nin çocuklarına, ''Satmak zorunda kalacağız en son şey Milan'' öğüdünü verdiğini kaydetti. 
     Teknik direktör konusunda ise Galliani her zamanki gibi, ''Milan'ı Terim'in mi yoksa Maldini'nin mi yöneteceği pazar akşamı veya pazartesi sabahı açıklanacak'' dedi. 
     Öte yandan Milan, iç transferde Gennaro Gattuso'nun 2005, Francesco Coco'nun 2004 ve Serginho'nun da 2005 yılına kadar sözleşmelerini uzattı. 
     Basında yer alan ifadelerde, 29 yaşındaki sol kanat oyuncusu Serginho'ya imzayı Terim'in attırdığı iddia edildi. Terim, geçmişte Serginho'yu Fiorentina'ya istemişti. 






</TEXT>
</DOC>
