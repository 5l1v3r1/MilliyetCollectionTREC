<DOC>
<DOCNO> 42680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur20.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de ABD'deki terör kurbanları için saygı duruşu... 
</HEADLINE>
<TEXT>

     Türkiye Büyük Millet Meclisi, Başkan Ömer İzgi'nin çağrısı üzerine olağanüstü toplandı. TBMM Genel Kurulu çalışmalarına, ABD'deki terörist saldırıda yaşamını kaybedenler ile DYP Elazığ Milletvekili Ali Rıza Septioğlu anısına saygı duruşunda bulunarak başladı. 
     TBMM Başkanı İzgi, çoğunluğun bulunduğunu bildirerek saat 15.00'de Genel Kurul'u açtı. İzgi'nin daveti üzerine Genel Kurul'da bir dakikalık saygı duruşunda bulunuldu. 
     Saygı duruşunun ardından bir konuşma yapan TBMM Başkanı İzgi, Türkiye'nin ''Dostu ve müttefiki'' ABD'nin, insanlık tarihinin en ağır terör saldırısına maruz kaldığını ifade etti. Bu eylemin gerisindeki örgüt ve kişilerin örnek bir biçimde cezalandırılmasını gerekli gördüğünü bildiren İzgi, şunları söyledi ''Bunu ne kadar gerekli görüyorsam, bu süreç içinde, toptancı ve kolaycı bir yaklaşımla bir ulusun ya da bir dinin bütünüyle karalanmasından kaçınılacağına, dinler ve inançlar arasındaki diyalog kanallarının açık tutulacağına, böylece karşılıklı kardeşlik ve hoşgörü duygularının tümüyle ortadan kaldırılmayacağına da inanıyorum.' 
     Bu eylemi yapanların hangi gerekçe arkasına saklanırsa saklansın ''Hasta ruhlu caniler'' olduğunu kaydeden İzgi, 11 Eylül günü ABD'de ve sık sık da Türkiye'de görülen saldırıların, terör belasının insanlığın geleceği açısından büyük bir tehlike oluşturduğunu gösterdiğini belirtti. İzgi, son olayın, dünyanın terörizme karşı ortak tavır almasının zorunlu olduğunu ortaya koyduğunu da söyledi. TBMM Başkanı İzgi, bu nedenle verilecek mücadelede ülkeler arasında ciddi ve yapıcı bir işbirliği yanında devamlılığın esas olması gerektiğini ifade ederek, ''Bir başka anlatımla bundan böyle, uygar dünya ülkeleri olarak çabalarımızı, deneyimlerimizi, kaynaklarımızı, kararlılıkla bu ortak düşmanın tümüyle ortadan kaldırılmasına yöneltmemiz ve bu gerçeği unutmamamız gerekmektedir'' dedi. TBMM'nin tüm üyeleri adına Amerikan halkının büyük acısını yürekten paylaştığını bildiren İzgi, konuşmasını, başsağlığı dileğinde bulunarak tamamladı. 







</TEXT>
</DOC>
