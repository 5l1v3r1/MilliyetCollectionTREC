<DOC>
<DOCNO> 18798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sondun15.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Der Spiegel dergisi Türkiye'deki krizi değerlendirdi 
</HEADLINE>
<TEXT>

     Almanya'da yayımlanan Der Spiegel dergisi, Türkiye'deki ekonomik krizi konu alan yazısında, ''Mucize adam bekleniyor'' başlığını kullandı. 
     Ekonomik krizin ''hükümetteki istikrarsız dengeyi büyük ölçüde sarstığını'' öne süren dergi, terör örgütü PKK'nın elebaşısının yakalanması ve terörün sona erdirilmesinden sonra yöneticilerin büyük beklentiler içine girdiklerini, ''ancak tüm güzel hayallerin Şubat ayında bir Perşembe günü ortaya çıkan ekonomik krizden sonra sona erdiğini'' yazdı. 
     Türkiye Cumhuriyeti'nin kuruluşundan bu yana en büyük krizin içine düştüğünü kaydeden dergi, ''Atatürk'ün mirası'' başlığıyla Türkiye Cumhuriyeti'nin kurulmasından bu yana geçen sürede önemli tarihleri sıraladı. Dergi, Türk gençlerinin büyük çoğunlukla Batı medeniyetine yönelmek istediklerini, ancak hala çok sayıda çocuğun ve gencin din eğitimiyle yetiştiğini ifade etti. Türkiye'nin şimdi ''mucize adam'' Devlet Bakanı Kemal Derviş'in başarılarını beklediğini yazan dergi, İMF İcra Direktörü Horst Köhler'in 10 milyar dolar vermeyi vaat ettiğini, Derviş'in Londra ve Berlin hükümetlerinden de en az 4 milyar dolar almayı ümit ettiğini kaydetti. 







</TEXT>
</DOC>
