<DOC>
<DOCNO> 26218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun01.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika sellerle boğuşuyor, ölü sayısı 16'ya çıktı 
</HEADLINE>
<TEXT>

     ABD'de Texas ve Louisiana'da sellerde ölü sayısı 16'ya yükseldi. 
     Houston'da bir hukuk firmasında çalışan Kristie Lee Tautenhahn adlı kadının da arabasını parkettiği binanın garajındaki asansörde mahsur kaldığı ve sel nedeniyle asansörde boğularak öldüğü belirtildi. 
     Tautenhahn ve bazı çalışma arkadaşlarının, sel yüzünden, geceyi hukuk firmasında geçirdikleri kaydedildi. 
     Texas ve Louisiana'da, tropikal fırtınanın getirdiği sağanak yağışlarda ölenlerden 15'inin Houston bölgesinde, birinin ise Louisiana'da olduğu belirtilirken, hasarın 1 milyar doları bulduğu sanılıyor. 
     Houston Belediye Başkanı Lee Brown, sel yüzünden en az 5 bin evin hasar gördüğünü, Harris ilçesinde ise 10 bin evin oturulamaz hale geldiğini söyledi. Houston kentinin önemli bir bölümüne elektrik verilemediği, telefonların çalışmadığı kaydedilirken, Harris'de 15 bin kişinin acil barınağa ihtiyaç duyduğu tahmin ediliyor. 
     ABD'nin dördüncü büyük kenti olan Houston çevresindeki otoyolların sular altında kaldığı ve pekçok kişinin aracını sular altında bıraktığı, kentteki 30 ayrı yerde 9 bin kişinin resmi görevliler tarafından kurtarıldığı belirtildi. 
     Harris'deki cezaevini sel bastığı için 3 bin mahkumun başka yerlere nakledildiği kaydedilirken, Louisiana'da yağışların dün de devam ettiği ve sadece Baton Rouge kentinde binden fazla ailenin başka yerlere nakledildiği ifade edildi. 
     Selle birlikte, ikinci kattaki bazı evleri yılan ve kertenkele gibi hayvanların bastığı, yüzmekten yorgun düşen kedi ve köpek gibi bazı evcil hayvanların kurtarılmasına çalışıldığı bildirildi. 
     







</TEXT>
</DOC>
