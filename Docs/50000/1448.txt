<DOC>
<DOCNO> 1448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/siyaset/siy07.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Güngör'e 'geçici ihraç' 
</HEADLINE>
<TEXT>

     SALİHA ÇOLAK Ankara 

     TBMM'deki af görüşmeleri sırasında Başbakan Bülent Ecevit'i "vatan hainlerini affetmekle" suçlayan MHP İçel Milletvekili Ali Güngör olayı çözülüyor. Güngör'ün aynı zamanda tabanın sesini yansıttığı, bu nedenle de partiden ihracının sıkıntı yaratacağı beklentisi, verilecek cezanın önemini arttırdı. Partide hem "disiplini sağlayacak" hem de "tabanı küstürmeyecek" formül arayışı sürerken, "geçici ihraç" ağırlık kazandı. 
     MHP Grup Yönetim Kurulu'nun Genel Başkan Devlet Bahçeli'nin talimatıyla Güngör'ü ihraç istemiyle Grup Disiplin Kurulu'na vermesinin ardından dosya Müşterek Disiplin Kurulu'na gönderilirken, gözler Genel Merkez'e çevrildi. 
     Parti ile Grup Disiplin kurullarından oluşan Müşterek Disiplin Kurulu'nun Güngör'e kınama ya da uyarı dışında daha sert bir ceza vermesi gerektiği görüşü hakim olmasına karşın, tabanın af konusundaki duyarlılıklarını dile getiren bir milletvekilinin kesin ihracının sıkıntı yaratacağı görüşü dikkate alınarak "geçici ihraç" formülü ağırlık kazandı. MHP kulislerinde bu formülün hem Bahçeli'yi, hem de tabanı kurtaracağı belirtiliyor. 
     Güngör'ün altı ay partiden ihraç edilmesinin, "hem Bahçeli'nin liderliğini tartışmaya açacak bu tür çıkışların cezasız kalmayacağını göstereceği, hem de Güngör'e bu süre içinde davranışlarını gözden geçirmek için fırsat verilmiş olacağı" anlamına geleceği bildiriliyor. 
     


 SİYASET 
















</TEXT>
</DOC>
