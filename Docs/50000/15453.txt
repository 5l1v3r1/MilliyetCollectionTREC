<DOC>
<DOCNO> 15453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko02.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnafa hayat öpücüğü çıktı 
</HEADLINE>
<TEXT>

Bakanlar Kurulu, vergi borçlarının taksitlendirmesinde başvuru süresini 30 Nisana erteledi. SSK ve Bağ -Kur prim borçları da taksitlenecek. Halk bankası faizleri de yüzde 55’de sabit tutulacak 
     ANKARA Milliyet 

     Ekonomi gündemiyle toplanan ve Türkiye’nin önemli kararlar alınacağı için gözönü diktiği Bakanlar Kurulu toplantısından geçen haftayı eylemlerle geçiren esnafı rahatlatıcı kararlar çıktı. 
     "Vergi affı" olarak nitelenen, ödenmeyen vergiler için getirilen tecil uygulaması 30 Nisan’a kadar uzatıldı. Prim borçları da tecil kapsamına alınırken, esnafın Halk Bankası’na olan borçlarına kriz öncesindeki yüzde 55 faiz uygulanacak. Mart ayı enflasyon farkı memurlara 15 Nisan’da yüzde 2.7 zam oranı olarak ödenecek. 
     
     Tasarruf önlemlerine onay 
     Bakanlar Kurulu, Başbakan Bülent Ecevit başkanlığında dün toplandı. Devlet Bakanı ve Hükümet sözcüsü Tunca Toskay, toplantının ardından yaptığı açıklamada, önelikli olarak tasarruf önlemleri çalışmalarının değerlendirildiğini belirtti. Başbakanlık, DPT, Maliye ve Hazine bürokratlarınca yapılan tasarruf önlemlerine ilişkin çalışmaların Bakanlar Kurulu tarafından olumlu bulunduğunu kaydeden Toskay, ayrıntıların somut olarak değerlendirildikten sonra uygulamaya geçirileceğini bildirdi. 
     
     Bağkur ve SSK primine de taksit 
     Toskay, vergi borcu bulunan yükümlülerle, esnaf, sanatkar ve çiftçilerin içinde bulunduğu sıkıntılı koşullarda biraz da olsa rahatlatmak için önemli iki karar alındığını söyleyerek, "birikmiş borçların ödenmesinde kolaylık sağlanması amacıyla vergi borcu tecil ve taksit süresi 30 Nisan 2001 tarihine kadar uzatıldı. Bir aylık gecikmeye yasal gecikme faizi uygulanacak. Esnafın Halk Bankası’na olan borçlarına da yüzde 55 faiz oranı uygulanacak. Uygulamaya yıl sonuna kadar devam edilecek. Halk Bankası’na gerekli kaynak görev zararı olarak Hazine tarafından aktarılacak" dedi. 
     Toskay, SSK ve Bağ - Kur birikmiş prim borçlarının ödenmesinde de Maliye Bakanlığı’nın vergi borçlarındaki tecil kolaylığının uygulanacağını kaydetti. Toskay, Ziraat Bankası faizlerinin yükseltilmesinin bazı kesimlerde yarattığı olumsuzlukların giderilmesi için kamu bankalarının yeniden yapılandırılması çerçevesinde bütçeye şeffaf olarak kaynak aktarılacağını da açıkladı. 
     
     Derviş muhalefete gidiyor 
     Ekonomiden sorumlu Devlet Bakanı Kemal Derviş, hazırlanan ekonomik programın bir an önce açıklanacağını, bu süreçte de muhalefet liderleriyle mutlaka görüşeceğini bildirdi. Derviş bir soru üzerine "15 günde 15 yasa çıkarma" sözünün güzel olduğunu belirterek şunları söyledi 
     "Bunların bazıları kararname şeklinde oluyor. Zaten çoğu bir ölçüde hazırdı. Yeniden icat edilmiş yasalar değil. Önümüzdeki günlerde bu yasal düzenlemelerin çoğu Meclis desteğine kavuşacaktır. 15 günde 15 yasa güzel bir laf gibi gözüküyor ama 18 günde 16 veya 14 günde 12 yasa olabilir. Önemli olan hızlı bir çalışmayla bu yasal düzenlemeleri yapmak ve Türkiye’nin ekonomisini daha güçlü bir yapıya kavuşturmaktır." 
     
     Vergi, prim ve kredide rahatlama 
     - Vergide taksitlendirmeye başvuru süresi 30 Nisana uzatıldı 
     - Esnafın Halk Bankası'na olan borçlarına yüzde 55 faiz uygulanacak. 
     - Mart enflasyon farkı maaşlara 15 Nisan'da yüzde 2.7 zam olarak ödenecek. 
     - SSK ve Bağ - Kur birikmiş prim borçları da taksitlenerek alınacak. 
     - Ziraat Bankası'nın çiftçiye uyguladığı yüksek faizler de düşürülecek. 
     
Memura mayısta yüzde 2.7 zam      Bakanlar Kurulu’ndan memurları ilgilendiren kararlar da çıktı. Devlet Bakanı Tunca Toskay, Mart ayı enflasyon farkının memurlara 15 Nisan maaşı olarak ödeneceğini belirtti. Toskay, memurlara yapılacak zamla ilgili bir soru üzerine "zannediyorum yüzde 2.7 fark ödenecek" dedi. 
     Toskay, gazetecilerin "alınan kararlar ekonomik programla çelişmiyor mu " sorusu üzerine, "Hayır çelişmiyor. Derviş’in ve ekonomi bürokratlarının görüşleri alınarak hazırlandı" dedi. Toskay, Merkez Bankası Kanun Tasarısı’nın da imzaya açıldığını bildirdi. 
     


 EKONOMİ 

















</TEXT>
</DOC>
