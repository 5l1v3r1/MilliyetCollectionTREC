<DOC>
<DOCNO> 43773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/spor/aspo.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
O BİR İMPARATOR 
</HEADLINE>
<TEXT>

Fatih Terim’in Milan’ı Lazio’yu yenerek averajla lig ikinciliğine oturdu. İtalyan basını Terim’e övgüler yazarken, Milan’ın iki yıl aradan sonra ilk kez bu başarıyı yakaladığını belirtti 
     FIRAT KAYAKIRAN 

     MILAN’IN başına geçtiği günden beri İtalya’da gündemi oluşturan Fatih Terim, son Lazio galibiyetiyle yine manşetlerin tek ismi oldu. Brescia beraberliğinden sonra Terim’i yerden yere vuran gazeteler dün Milan için "durdurulamaz" diye manşet atıp, İmparator’un Zaccheroni’ye yine acımadığını yazdılar. Yorumlarda Milan’ın 1999’dan beri ilk defa zirveye çıktığı, geçen sene 4 haftada 4 puan toplayabilen Kırmızı Şeytanlar’ın bu kez 10 puanla tepeye oturduğu belirtildi. 
     TUTTO Sport, Milan’ın engel tanımadan başarıdan başarıya koştuğunu belirtirken La Gazzetta Dello Sport, "Milan ve Inter’in bir ayağı cennette" başlığını verdi ve iki Milano takımının Juventus’u yakaladıklarını haber yaptı. "Milan zirvede, Lazio ise paramparça. Terim’le Milan artık uçmaya başladı" ifadesi de Corriere Dello Sport’ta yer aldı. Corriere Della Sera da, "Terim’in Milan’ı hem Lazio’yu hem de geçmişi silip süpürdü" başlığını kullandı. 
     
     REPUBBLICA Gazetesi de, "İmparator için ne büyük zafer. Bu, tamamen onun bayramı" başlığını kullanırken, "Kırmızı - Siyahlı ekip San Siro’da neredeyse bir futbol dersi verdi" yorumunu yaptı. Fatih Terim’in açıklamaları da gazetelerde geniş yer buldu. Hem skordan, hem de sergilenen futboldan çok memnun olduğunu ifade eden Terim, "Sahada çok güzel futbol oynayan bir Milan gördüm. Sorun Lazio’da değil. Kim olsa galip gelirdik" dedi. 
     
Küçük Türk çok cesur’      INTER formasıyla, Torino karşılaşmasında 20 dakika forma giyen Emre yine İtalyanlar’ın beğenisini topladı. Kallon ve Materazzi’den sonra en yüksek notu alan Emre için Corriere Dello Sport "Küçük Türk hem cesur hem de istekli" ifadesini kullandı. 
     LA Gazzetta Dello Sport, "Emre, maça girer girmez takıma bir canlılık kattı" yorumunu yaparken, Emre’nin performansı da göze battı. Guly’nin yerine oyuna giren Emre, pas hatalarını sona erdirirken, forvete top çıkarma konusunda da başarılı bir oyun sergiledi. 
     
Verona Hakan Şükür’de ısrarlı      İTALYAN basını Seri A takımlarından Verona’nın Hakan Şükür’ü transfer etmekte ısrarlı olduğunu yazdılar. UEFA listesine ismi verilmeyen, Vieri’nin sakatlığına rağmen yedek soyundurulmayan ve Ronaldo’nun dönmesiyle birlikte forma şansını iyice kaybedeceği yazılan Hakan Şükür’ün artık gelen teklifleri değerlendirmesi gerektiği iddia edildi. Verona 4 haftada topladığı beş puanla 10. sırada yer alıyor. 
     
PUAN DURUMU TAKIMLAR O G B M A Y P Juventus 4 3 1 0 9 2 10 AC MILAN 4 3 1 0 11 5 10 INTER 4 3 1 0 9 4 10 Chievo 4 3 0 1 10 5 9 Bologna 4 3 0 1 3 2 9 Lecce 4 1 3 0 4 3 6 Brescia 4 1 2 1 6 5 5 Udinese 4 1 2 1 6 6 5 Parma 4 1 2 1 4 4 5 Verona 4 1 2 1 3 3 5 Roma 4 1 2 1 4 5 5 Piacenza 4 1 1 2 6 7 4 Lazio 4 0 3 1 1 3 3 Atalanta 4 1 0 3 2 5 3 Fiorentina 4 1 0 3 5 10 3 Torino 4 0 2 2 3 6 2 Perugia 4 0 2 2 3 7 2 Venezia 4 0 0 4 1 8 0      



 SPOR 

























</TEXT>
</DOC>
