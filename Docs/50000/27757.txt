<DOC>
<DOCNO> 27757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur12.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "FP'nin kapatma davasının sonucu ekonomiyi de etkileyecek" 
</HEADLINE>
<TEXT>

     FP Genel Başkanı Recai Kutan, borsanın düşmesinin FP hakkındaki kapatma davasıyla ilişkilendirildiğini ifade ederek, bunun doğru olduğunu, davadan çıkacak sonucun siyaseti, ekonomiyi ve dış ilişkileri çok menfi etkileyeceğini kaydetti. 
     Kutan, partisinin grup toplantısında yaptığı konuşmada, ekonomik durumun ''çok kötü olduğunu'', insanların kuru ekmeğe muhtaç duruma geldiğini söyledi. Hükümetin 4. ortağı diye nitelendirdiği ekonomiden sorumlu Devlet Bakanı Kemal Derviş'in yaz sonuna kadar ekonominin büyüyeceğini, reel sektörün canlanacağını söylediğini anımsatan Kutan,''Derviş'in de hükümetin de halkın gözünde inandırıcılığını yitirdiğini'' savundu. 
     Geçen hafta içinde 31 katrilyon liralık ek bütçenin TBMM'den geçtiğini hatırlatan Kutan, 26 katrilyonluk bölümünün faiz ödemelerine gideceğini dile getirdi. Ek bütçe ile 48 katrilyon liralık konsolide bütçenin 78 katrilyona çıkarıldığını anlatan FP Lideri Kutan, böylece toplam bütçenin yüzde 34'ünün faizlere gideceğini söyledi. 
     Kemal Derviş'in ''ekonominin patronu'' olduğunda, yeni vergiler getirmeyeceği yönünde açıklamalarda bulunduğunu ifade eden Recai Kutan, ''Ancak 5 katrilyon liralık yeni vergiler getirildi. Hükümete soruyorum, milletin verecek neyini bıraktınız '' diye sordu. 
     Kutan, geçen hafta gerçekleştirilen iç borç takas işlemini de eleştirerek, bunun aslında bankaları kurtarma operasyonu olduğunu öne sürdü. Yapılan işlemle, bankalara ''kar transferi'' yapıldığını iddia eden Kutan, hükümetin de borç takası ile borçların vadesini uzattığını, bunu da ''başarı'' diye sunduğunu söyledi. 
     Bazı çevrelerin, borsadaki düşüşü, FP hakkındaki kapatma davasıyla ilişkilendirdiğini ifade ederek, bunun doğru olduğunu, davadan çıkacak sonucun siyaseti, ekonomiyi ve dış ilişkileri çok menfi etkileyeceğini kaydetti. 
     Hükümetin, neredeyse her hafta iğneden ipliğe bütün kalemlere zam yaptığını anlatan Kutan, gelişmiş demokrasilerde devletin küçülmesinin esas olduğunu söyledi. Ancak, bu prensibi hükümetin yanlış anladığı görüşünü dile getiren Kutan, şöyle konuştu 
     ''Hükümet sürekli ekonomiyi daraltma çabası içinde... Görünen şu ki, 1 Temmuz'da büyük ihtimalle TBMM tatile girecek. hükümet, bu süre içinde IMF'nin istediği 4 yasayı çıkarma çabasında. Bugünde, Tütün Yasa Tasarısı Genel Kurul'da görüşülecek. bu tasarı, hem ülke ekonomisini, hem 600 civarında tütün üreticisini, hem de 40 civarında TEKEL çalışanını ilgilendiriyor. Bu tasarının içinde bu insanlar yok. Liderlerinin talimatına göre oy kullanan partililerin oylarıyla, maalesef bu tasarı da Meclis'ten geçecektir. TBMM noter makamı görünümündedir. Bizim bu anlayışı da bu tasarıyı da kabul etmemiz mümkün değildir.'' 
     

</TEXT>
</DOC>
