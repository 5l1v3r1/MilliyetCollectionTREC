<DOC>
<DOCNO> 23075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/siyaset/asiy.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskın değil ZİYARET 
</HEADLINE>
<TEXT>

DGM Savcısı’nın bir grup jandarmayla BOTAŞ’tan 10 saat belge toplaması şaşkınlık yarattı 
     GÖKÇER TAHİNCİOĞLU Ankara 

     Ankara DGM Savcısı Cengiz Köksal’ın bir grup jandarma subayıyla BOTAŞ’a gitmesi ve 10 saatte çekilen fotokopilerin gece yarısı 17 kutuyla savcılığa götürülmesi, Enerji Bakanlığı ve BOTAŞ yetkililerince "baskın değil ziyaret" şeklinde değerlendirildi. BOTAŞ Genel Müdürü Gökhan Yardım ise, "Savcı ziyaretini haber verdi mi" sorusuna, "Bir şey söylemek istemiyorum" yanıtını verdi. 
     
Dışarıya arama yasağı      Köksal, BOTAŞ’a jandarma ekiplerini göndermeden hemen önce bilirkişi ekiplerini de oluşturdu. Maliye müfettişlerinden seçilen bilirkişi heyeti, jandarmayla birlikte BOTAŞ’a da gitti. Köksal ve jandarma subaylarının önceki gün sabah saatlerinde BOTAŞ’a gelmesinin ardından, bazı birimlerdeki personele "dışarıyı arama yasağı" getirildi. 
     Köksal’ın BOTAŞ’tan, Mavi Akım Projesi dışında, Türkiye’ye giren tüm boru hatlarına ilişkin dosyalardan da birer örnek alması, soruşturmanın genişletildiği şeklinde yorumlandı. Jandarmanın BOTAŞ’tan, Samsun - Ankara, Erzurum - Sivas, Sivas - Ankara, Doğubeyazıt - Erzurum, Bulgaristan ve İran boru hatlarına ilişkin projelerle, yap - işlet - devret modeliyle gerçekleştirilen çalışmaların evraklarını da aldığı kaydedildi. 
     
Firmaya da gittiler      Köksal’ın, önceki gün bir jandarma ekibini de Türkiye’ye giren ikinci boru hattını yapan firma olan "Trusgaz"a gönderdiği ve buradan da belge aldırdığı öğrenildi. Savcılığın, Mavi Akım projesinin Türkiye ayağını yürüten Haznedaroğlu - Öztaş - Stroyongaz HOS konsorsiyumundan da belge isteyeceği kaydedildi. 
     BOTAŞ’tan istenilen belgelerin jandarma tarafından alınmasıyla, operasyonu DGM ile birlikte polisin mi, jandarmanın mı yürüteceği de netlik kazandı. Beyaz Enerji soruşturmasının ağır biçimde eleştirilmesi nedeniyle operasyonu jandarmayla yürütmekte kuşkulu davranan DGM’nin daha önce jandarma ve polisin operasyonu eşgüdümlü yürütmesini tasarladığı ancak daha sonra bu fikirden "bütünlüğün bozulacağı" gerekçesiyle vazgeçtiği bildirildi. 
     
Savcı Köksal Belge aldıkANKARA Milliyet 
     Mavi Akım" soruşturmasını yürüten Ankara DGM Cumhuriyet Savcısı Cengiz Köksal, BOTAŞ Genel Müdürlüğü’nün bir devlet kurumu olduğunu belirterek, "Baskın falan olmadı. Soruşturma kapsamında istediğimiz belgeleri aldık" dedi. Köksal, DGM’ye gelişinde, gazetecilerin önceki akşam BOTAŞ Genel Müdürlüğü’ne jandarma tarafından "baskın" düzenlendiğine ilişkin basında çıkan haberleri hatırlatmaları üzerine, kurumlara baskın olmayacağını söyledi. Bir başka soru üzerine Köksal, soruşturma kapsamında gözaltına alınan bulunmadığını kaydetti. 
     
BOTAŞ Devlet devleti basmazİSTANBUL Milliyet 
     BOTAŞ Genel Müdürü Gökhan Yardım, jandarmanın kuruma baskın yapması gibi bir durumun söz konusu olmadığını belirterek, "Devlet devleti basmaz, bu ifade yanlıştır. Son derece nezaket ve terbiye, son derece dikkat edilerek, saygı kuralları içinde bilgi aldı. İstediği evrakı verdik" dedi.Yardım, olaydan daha önce bilgisi olup olmadığına ilişkin olarak da, "Bu konuda bir şey söylemek istemiyorum. İki saat konuştuk. Bilgi aldılar. Ondan sonra da hangi dokümanları istediklerini söylediler. Onları verdik, bir çok doküman verdik." 
     
     



 SİYASET 














</TEXT>
</DOC>
