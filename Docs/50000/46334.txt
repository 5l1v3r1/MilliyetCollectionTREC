<DOC>
<DOCNO> 46334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko01.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist saldırıların dünya ekonomisine maliyeti 350 milyar dolar... 
</HEADLINE>
<TEXT>

     ABD'de 11 Eylül'de New York'taki Dünya Ticaret Merkezi ve Washington'daki Pentagon binasına yönelik saldırıların dünya ekonomisine 350 milyar dolara malolduğu bildirildi. 
     BM tarafından hazırlanan bir rapora göre, saldırıların ekonomik zararları özellikle güney ve doğu Asya'da bulunan ülkeleri etkileyecek. 
     BM Ekonomik ve Sosyal İşler Dairesi tarafından hazırlanan 2001 yılı raporunda, ''saldırıların, dünya ekonomisinin zayıflama ve durgunluk belirtileri gösterdiği döneme denk geldiğine'' dikkat çekiliyor. Saldırılar yüzünden dünya ekonomisindeki büyüme, yüzde 2.4'ten 1.4'e gerileyecek. Bu gerileme bir yıllık dönemde 350 milyar 
     dolar zarar anlamına geliyor. Dünya ekonomisinin yıllık hacmi 35 trilyon dolar olarak hesaplanıyor. 
     Dünyanın en gelişmiş ekonomisi kabul edilen ABD ekonomisindeki yıllık büyüme hızının da daha önce tahmin edilen yüzde 1.8 yerine yüzde 1 olacağı raporda belirtildi. ABD ekonomisinin yılın ikinci yarısında büyümek yerine küçülmeye başlayacağı da uzmanlar tarafından ifade ediliyor. 
     Raporu hazırlayan uzmanlar, AB ülkeleri ekonomilerinin de yıllık yüzde 2.7 yerine yüzde 1.8 oranında büyüyebileceğini, Japon ekonomisinin ise yüzde 0.5 oranında küçüleceğini ifade ettiler. 
     Çeşitli oranlarda küçülmeleri beklenen ekonomiler arasında doğu ve güney Asya ülkeleri de var. Afrika ülkeleri ise evvelce öngörülen 4.3 oranındaki büyüme yerine ancak yüzde 3 büyüyebilecek. 
     
     Çin etkilenmedi 
     Raporda, Çin ekonomisinin 11 Eylül saldırılarından etkilenmeyeceği ve öngörüldüğü şekilde yüzde 7.5 oranında büyüme kaydedeceği vurgulandı. 
     Dünya ekonomileri 2002 yılında toparlanmaya başlayacak, ancak büyüme, öngörüldüğü şekilde yüzde 3 değil sadece yüzde 2 olabilecek. 
     






</TEXT>
</DOC>
