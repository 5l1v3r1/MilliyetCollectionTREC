<DOC>
<DOCNO> 21568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/soneko12.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Tımes "IMF yardımı Türk ekonomisinin derdine çare olur" 
</HEADLINE>
<TEXT>

     İngiltere'de yayın yapan günlük ekonomi ve siyaset gazetesi Financial Times Uluslararası Para Fonu'nun IMF İcra Kurulu'nca dün onaylanan yeni krediyi değerlendirdi. 
     Konuya başyazıları arasında yer veren gazete, yeni kredinin ''Türk ekonomisinin derdine çare'' olacağını belirtirken, Devlet Bakanı Kemal Derviş tarafından hazırlanan programın bir önceki programa göre daha özenli ve tutarlı olduğunu kaydetti. 
     ''Ancak ekonomik sistemdeki kronik zayıflığı gidermeye yönelik bu son girişime koalisyondan gelecek desteğin gücü konusunda hala kuşkular var'' diyen Financial Times yazarı, Bakan Derviş'in Türk Parlamentosu'nu, IMF programının başarısı için şart koşulan yasal değişikliklerin yapılması konusunda büyük ölçüde ikna etmeyi başardığını da bildirdi. 
     Son olarak Türk Telekom'un özelleştirilmesiyle ilgili olarak milliyetçi kesimden gelen direnişin aşılmasının büyük bir başarı olarak değerlendirilmesi gerektiğini belirten Financial Times, bankacılık alanında yapılacak reformun da programın başarısında ''anahtar unsur'' olarak kalmayı sürdürdüğüne dikkat çekti. 
     Gazete bankacılık alanının Türkiye'de siyasi nüfuzun ve yolsuzlukların kullanıldığı ve sonuçta 20 milyar dolarlık bir borç yüküne neden olan bir alan olarak dikkat çektiğini de öne sürerken, ''girişilen reformlar bankacılık sisteminin gelecekte bu siyasi etkiden kurtulmasına yönelik'' dedi. 
     Derviş'in yılın ikinci yarısında turizm ve ihracat gelirlerinin etkisiyle bir ekonomik toparlanma beklentisi içinde olduğunu da hatırlatan yazar, ekonomiden sorumlu Bakan'ın ekonomik alanda bir denge yaratma çabası içinde olduğunu vurguladı. 
     ''Derviş'in programı cesur ve halkın desteğini kazanmış bir program'' diyen yazar, Bakan'ın halktan, Cumhurbaşkanı Ahmet Necdet Sezer'den ve silahlı kuvvetlerden güçlü bir destek aldığını, ancak mensubu bulunduğu koalisyondan ''aynı gayretli desteği'' elde edemediğini iddia etti. 
     Türkiye'ye bir kez daha uluslararası destek sağlanmasının nedeninin ekonomik olmaktan ziyade politik olduğu yorumuna da yer veren Financial Times yazarı, ''Türkiye'nin borcunu ödeyememesi ABD ve Avrupa için önemli bir müttefik olan Türkiye'yi hayati bir öneme haiz ve hassas bir bölgede istikrarsızlığa iter'' dedi. 
     
     
     
     
     






</TEXT>
</DOC>
