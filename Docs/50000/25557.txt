<DOC>
<DOCNO> 25557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun14.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammed Ali ve Joe Frazier'ın kızları babaları gibi ağız dalaşında 
</HEADLINE>
<TEXT>

     Unutulmaz boksörler Muhammed Ali ve Joe Frazier'ın aynı mesleği seçen kızları Leyla Ali ile Jacqui Frazier-Lyde, aile geleneğinden vazgeçmeyerek, ringe çıkmadan önce babaları gibi laf dalaşına girdiler. 
     New York eyaletinin Verona kentinde Cuma akşamı Jacqui Frazier ile kozunu paylaşacak Leyla Ali, dün akşam yaptığı açıklamada, ''Onu iyice benzettiğim zaman, boks yapmasının bir hata olduğunu anlayacak'' diye konuştu. 
     ''Yapacak bir şey yok, ama aile geleneğini de sürdürmeliyim'' diyen Leyla Ali, babasının Joe Frazier karşısında 2 kez galip gelmesine 1 de yenilgi gönderme yaptı. 
     Babası gibi bu sözlü sataşmalara tepki gösteren Jacqui Frazier de ''Buna alışığım. Beni sevmiyor, çünkü iyi olmadığımı düşünüyor. Onu nakavt ettiğimde fikri değişecek. Ona yemediği kadar dayak atacağım'' diye konuştu. Profesyonel boks kariyerine Ekim 1999'da başlayan 23 yaşındaki Leyla, 9 maçının tamamını da nakavtla kazanırken, Joe Frazier'ın 6 eşinden dünyaya gelen 11 çocuğundan 39 yaşındaki Jacqui, profesyonel spor yaşamına sadece 17 ay önce başladı. Avukat olan 3 kız çocuk annesi Frazier-Lyde, 7 maçını sayıyla kazandı. Leyla ile Jacquie arasında Cuma akşamı yapılacak karşılaşma, ABD'de kadınlar arasında 8 raund üzerinden yapılacak ilk boks karşılaşması özelliğini taşıyacak. 







</TEXT>
</DOC>
