<DOC>
<DOCNO> 27596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/guncel/gun06.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Okkan’ı vuran suikastçı itiraf etti 
</HEADLINE>
<TEXT>

Hizbullah’ın askeri kanat mensubu Bedran Salamboğa, Gaffar Okkan suikastını nasıl gerçekleştirdiklerini anlattı 
     ŞEYHMUS ÇAKAN Diyarbakır DHA 

     Hizbullah’a yönelik son operasyonlarda üç teröristin yakalanmasıyla 18 faili meçhul olay aydınlatıldı. Hizbullah’ın askeri kanat mensubu Bedran Salamboğa, Diyarbakır Emniyet Müdürü Ali Gaffar Okkan ile beş polis memurunun şehit edildiği suikasta katıldığını itiraf etti. Diyarbakır Emniyet Müdürlüğü Terörle Mücadele ekiplerince Bağlar’da 1 Haziran’daki operasyonla yakalanan beşi hamal, biri kadın toplam 10 kişi arasında bulunan Salamboğa, suikast gecesini şöyle anlattı 
     
Ara sokaktan kaçtım’      "Eylem yerine saat 17.00 sıralarında geldik. Yakındaki parkta beklemeye başladım. Silah sesleriyle birlikte Kalaşnikofla makam aracı geçerken ateş ettim. Ateşle birlikte siyah renkli bir araba durdu. Silahı boynuma asarak kamufle ettikten sonra, ara sokaklardan Alipınar Köprüsü istikametine yaya olarak kaçtım." 
     13 Nisan’da da İstanbul’da yakalanan Mehmet Fidancı adlı militan, suikasta katıldığını itiraf etmişti. Terörle Mücadele Şubesi’nce Hizbullah’a yönelik olarak geçen hafta gerçekleştirilen iki ayrı operasyonda yakalanan militanlar ilk sorgularında katıldıkları öldürme ve yaralama eylemlerini anlattılar. 
     



 GÜNCEL 



















</TEXT>
</DOC>
