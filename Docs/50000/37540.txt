<DOC>
<DOCNO> 37540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/spor/spo01.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Dönüm maçı Bursa" 
</HEADLINE>
<TEXT>

Beşiktaş Teknik Direktörü Christoph Daum, futbolcularını uyardı, "Tırmanışa geçmemiz için haftayı kayıpsız kapamamız şart" dedi 
     BEŞİKTAŞ’ın Teknik Direktörü Christoph Daum, Bursaspor maçı öncesi futbolcularını uyararak, "Bu bizim dönüm maçımız. Trabzonspor yenilgisinden sonra artık kazanmalıyız" dedi. Zor bir maç olacağını vurgulayan Alman hoca, "Tırmanışa geçmemiz için Bursaspor’u yenmemiz şart. Sahaya galibiyet için çıkacağız. Ve de elimizden geleni yapacağız" ifadelerini kullandı. 
     BURSASPOR’un da ligin ilk maçında Göztepe yenilgisinin verdiği hırsla sahaya çıkacağını belirten Christoph Daum, "Bu nedenle üzerimize gelecekler ve gol atmak için saldıracaklar. Özellikle savunmada çok dikkatli olmalıyız. Zor ama zevkli bir mücadele olacak. Maç içinde duruma göre sistem değiştirip, ne olursa olsun kazanmaya çalışacağız" yorumunu yaptı. 
     
Bursa-Beşiktaş      69. randevu 
     BEŞİKTAŞ ile Bursaspor, ligde bugün 69. kez karşı karşıya gelecekler. Şimdiye kadar yapılan 68 lig maçından 26’sını Beşiktaş, 12’sini Bursaspor kazanırken, 30 maç da berabere sonuçlandı. Siyah - Beyazlılar’ın 87 golüne, Bursaspor 58 golle karşılık verdi. Beşiktaş, üç sezondur Bursa’da kaybetmedi. 
     
     



 SPOR 


























</TEXT>
</DOC>
