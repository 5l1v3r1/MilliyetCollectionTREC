<DOC>
<DOCNO> 32822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/yazar/cemal.html </URL>
<DATE> 2001/07/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye'nin zamanını daha fazla çalmayın 
</HEADLINE>
<TEXT>

     Önce Enis Öksüz gitti. Sonra Devlet Bahçeli'yle Kemal Derviş aylardan beri ilk kez aynı masaya oturup medyaya poz verdiler. 
     Ve borsa biraz toparlandı. 
     Dolar kuru hız kesti. 
     Faiz tırmanmadı. 
     İyi, güzel 
     Bitti mi her şey 
     Sanmıyorum. 
     Öksüz'ün bakanlık koltuğuna veda etmesi elbette olumlu bir gelişme. Bahçeli'yle Derviş'in aynı masayı paylaşabilmiş olmaları, zoraki de olsa fena bir sinyal sayılmaz. 
     Hükümet demek istiyor ki 
     Programla Derviş'in arkasındayız. 
     Bu mesaj yeterli mi 
     Hayır değil. 
     Piyasalarda dün meydana gelen sınırlı toparlanmanın devam etmesi ve kalıcı olabilmesi için bu kadarla yetinmek bundan böyle artık mümkün değil. Köprülerin altından çok sular aktı. 
     Enis Öksüz'ün aylar önce gitmesi gerekiyordu. Yine güven tazelemek için aylar önce hükümette radikal bir değişiklik şarttı. 
     Yani kabine revizyonu 
     Koalisyon ortakları yanaşmadı. Daha doğrusu MHP engelledi revizyonu. Revizyon için medya, TÜSİAD bastırıyor diye gereksiz komplekse kapıldılar. Öksüz'de de benzer durum yaşandı. 
     Bir başka deyişle 
     Türkiye'nin zamanından çalındı. 
     Daha fazla çalınmasın 
     Yani hükümet hiç olmazsa bundan sonra kararlarını zamanında almayı bilsin, gecikmesin. 
     Demin de belirttiğim gibi Enis Öksüz'ün gecikmiş istifası olumlu bir gelişmedir. Bu karar, Devlet Bahçeli tarafından herhalde kolay alınmamıştır. MHP'nin iç dengeleri ve kemikleşmiş gelenekleri açısından MHP liderinin yürekli ve sorumlu bir adım attığı söylenebilir. 
     Ama burada durmak hata olur. 
     Çünkü bu saatten sonra bu kadarla yetinmek derde deva olmaz. Örneğin, koalisyon liderlerinin dünkü zirvesinden sonra çıkan bildirinin yuvarlak içeriği piyasaları pek tatmin etmedi. 
     Bu nedenle, koalisyon ortakları eğer hakikaten yeni bir başlangıç yapmak istiyorlarsa, bir an önce kabine revizyonu için düğmeye basmalıdırlar. Siyaset kulisinde dolaşan haberlere bakılırsa, bu yola ANAP'ın 3 - 4 Ağustos'taki büyük kongresinden sonra gidilebilir. 
     Keşke 
     Bakan sayısının azaltılmasıyla birlikte yapılacak bir kabine revizyonu, eğer ekonomik programa ilişkin bazı yeni adımlarla birleştirilirse, gerçekten yeni bir sayfa açılır, yeni bir başlangıç yapılmış olur. Böyle bir kararlılık gösterisi, iç ve dış piyasalarda Türkiye'ye güven tazelemenin kapısını aralar. 
     Yoksa ne olur 
     Hiç kuşkunuz olmasın, piyasanın sopası yine çalışmaya başlar. Dışa açık, dünyaya açık piyasa ekonomisinin kuralları yine kendini gösterir. 
     Kural böyle. 
     Oyunu kuralına göre oynayacaksın. Başka çaren yok. Aksi halde Türkiye'nin zamanını çalmış, geleceğinden yemiş olursun. 
     Piyasanın sopası... 
     Belki hoş bir deyim değil. Kimileri bunu uluslararası komplo olarak görebiliyor. Türkiye'nin başına çorap örmek için düğmeye basan tuzu kuru spekülatörlerin oyunu diye niteleyenler de var. 
     Olabilir. 
     Ancak komploları, spekülasyonları boşa çıkarmak her şeyden önce bizim elimizde. Eğer ekonomiyi adam gibi yönetebilir, ayaklarının üstüne oturtursak, emin olun, o zaman ne komplo kalır, ne de spekülasyon... 
     Ama bunun için oyunu kuralına göre oynamaktan başka çaremiz yok. 
     Hem de bir an önce... 
     
     







MHP yıpranıyor 


Tayyip kızmasın 


Zirvenin kararı Önce güven 


Türkiye'nin zamanını daha fazla çalmayın 


Siyasetçinin hortumu .. 


Umut... Yeniden. 


Güreşe karşı tenis 


O kadar basit değil... 


Bu bir ilandır 


Öksüz nasıl istifa etti 


Kıssadan hisse 


Eşgüdüm karesi 


Annem ve kızım 


Vatandaş değil teba 


Öksüz gitti ama sorun bitmedi 


"Sinir yatıştırma" operasyonu 


Derviş’i sıkıştırırsanız batarsınız’ 


</TEXT>
</DOC>
