<DOC>
<DOCNO> 45270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/soneko22.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
OSD Başkanı ''Sabancı bu kararıyla akıllı bir işadamı olduğunu gösterdi'' 
</HEADLINE>
<TEXT>

     Otomotiv Sanayii Derneği OSD 
     Başkanı Ali İhsan İlkbahar, Sabancı'nın Toyotasa'daki hissesini Toyota Motor'a devrini değerlendirirken, zarar eden bir fabrikadan çekilmenin akıl karı olduğunu belirterek, ''Sabancı böyle bir kararla akıllı bir işadamı olduğunu gösterdi'' dedi. 
     Türkiye'de otomotiv sanayiindeki üretimin yok denecek kadar az olduğuna işaret eden İlkbahar, fabrikaların ayakta kalması için devletin ciddi tedbir alması gerektiğini, aksi halde bu gidişatın Türkiye'deki diğer firmalar için de söz konusu olduğu uyarısında bulundu. 
     OSD Başkanı İlkbahar, Sabancı'nın Toyota üretim şirketinden çekilmesini bir teknisyen olarak değerlendirdi. 
     1993 yılı öncesi Türkiye'de 2000'li yıllar için 1 milyonluk pazar 
     öngörüldüğüne işaret eden İlkbahar, bunun 750 bininin otomobil olacağının varsayıldığını hatırlattı. Böyle bir ortamda 400 bin üretim kapasitesi bulunduğunu belirten İlkbahar, şöyle devam etti 
     ''Toyota eksikliği gidermek için yerli ortakla bu işe girdi. 
     Üretim, 1994 kriziyle aynı anda başladı. Pazarın yarı yarıya büyümesi bir kenara, Tofaş'ın üretimi kadardı. Devalüasyon oranı fazla olduğunda, yerli oranı fazla olan firmalar daha avantajlı olur. 
     Tofaş'ın yerli oranı fazla olduğu için, Toyotasa onların pazarından yeterince pay alamadı. 
     1994 krizinden sonra pasta küçülürken, yüksek vergilerle pazar 
     biraz daha daraldı. 2 yeni üretici Honda ve Hyundai'ye teşvik verildi, birer kaşık verilip, bu çorbaya gelin dendi.'' Yatırım için yabancı üreticilere önce teşvik verilirken, daha sonra stopaj vergileriyle adeta teşviklerin geri alındığına dikkat çeken İlkbahar, 1996 yılında Gümrük Birliği ile otomotiv pazarının ithalata kayması olayının yaşandığını söyledi. 
     Hükümetin bunu frenleyecek mekanizmaları kullanmaması nedeniyle yerli üreticilerin payında büyük gerileme yaşandığını ifade eden İlkbahar, pazarın toparlandığı geçen yıl 650 bin adetlik araç satışının yarısının ithalat yoluyla karşılandığına işaret etti. 
     
     'Çekilmek akıllı karar' 

     Toyotasa'nın bu dönemde ancak 15 bin araç satabildiğini, diğer 2 senede 9 bin, bu yılın ilk 8 ayında da bin 19 araç satışı gerçekleştirebildiğini belirten İlkbahar, ''Bu rakamlarla ayakta kalması mümkün değil. Zarar eden bir fabrikadan çekilmek akıl karıdır. 
     Zararın neresinden dönerseniz, akıllılık yapmış olursunuz. Sayın Sabancı böyle bir kararla akıllı bir işadamı olduğunu gösterdi'' dedi. 
     Toyota'nın hisseleri devralmasının, Türkiye dışında fabrikayı değerlendirmek istemesinden kaynaklandığı görüşünü dile getiren OSD Başkanı, geçen yılki hisse devrinin, bu yılki gelişmenin işareti olduğunu vurguladı. 
     Daha önce de General Motors'un İzmir'deki fabrikasını kapattığına dikkat çeken İlkbahar, şöyle devam etti 
     ''Otomotiv firmaları global, dev firmalardır. Birleşip azalıyorlar. Bu gidişat içinde Türkiye'deki diğer firmalar için de benzer durumlar mevzubahistir. Türkiye pazarının dışına mal üreten, zamanında yurtdışına yönelen firmaların şansı biraz daha fazla. 
     Türkiye'de üretim sayıları yok denecek az. Bu fabrikaların ayakta kalması güç. Devletin ciddi tedbir alması lazım. Vergileri yüzde 25'lere indirmesi lazım. Tedbir alınmadığı takdirde, devlet fabrikaların teker teker gittiğini görecektir.'' 
     
     'Kapanması daha da kötü olur' 

     Hepsinin Toyota gibi kalmayıp kapanabileceğini vurgulayan İlkbahar, bir Türk ortağın otomotiv üretim şirketinden ayrılmasının üzücü olduğunu, ancak kapanmasının daha da kötü olacağını kaydetti. 
     Ali İhsan İlkbahar, ''Hükümet bugüne kadar bu işi hep kenarından tuttu. Artık bir an evvel ciddi tedbirler alması lazım'' dedi. 
     İlkbahar, herşeyin fiyatının düştüğüne işaret ederek, ''Paraya ihtiyacınız olsa, herşey kelepir gider. Bu gibi hallerde, pahalı, büyük emeklerle yapılan eserlerin kaptırılması söz konusu'' diye konuştu. 
     






</TEXT>
</DOC>
