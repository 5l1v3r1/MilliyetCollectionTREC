<DOC>
<DOCNO> 19966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun12.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsanevi tren soyguncusu Biggs tutuklandı 
</HEADLINE>
<TEXT>

     İngiltere'nin 35 yıldır firari olarak Brezilya'da yaşayan en büyük tren soyguncusu Ronnie Biggs ülkesine dönüşünde, cezasının kalan bölümünü yatmak üzere, polis tarafından, Kraliyet Hava Kuvvetleri'ne ait Northolt Üssü'nde tutuklandı. 
     Büyük firariyi yaşamının 35 yılını geçirdiği, Brezilya'nın gece hayatı ve karnavallarıyla ünlü Rio de Janerio kentinden getiren The Sun gazetesinin kiraladığı özel jet, 6 bin kilometrelik yolculuğunu tamamlayarak yerel saatle 08.45 civarlarında Northolt'a indi. 
     Scotland Yard mensubu dedektifler tarafından karşılanan Biggs daha sonra tutuklanarak sağlık kontrolünden geçirilmek üzere hastaneye sevkedildi. 
     Rio de Janerio'da havaalanına kovboy şapkası ve gençlerin giydiği türden bir T-shirt'le ve tekerlekli sandalye üzerinde gelen Biggs'in, beklenilenin aksine uçağa tek başına bindiği kimseden yardım görmediği belirtiliyor. 
     İngiliz basınının ve Brezilyalı gazetecilerin büyük ilgi gösterdiği Biggs'in dönüşü havaalanında kargaşaya yol açarken, Dışişleri Bakanlığı'nın özel emriyle kendisine acil pasaport verilen Biggs'in oğlu Michael'in de kendisine eşlik ettiği dikkat çekti.Biggs'in Brezilya'dan ayrılmadan önce oğlu Michael'ın bebeği İngrid ile vedalaştığı ve bu sırada kendisine ''Dedenle pek yakında yeniden görüşeceksin'' dediği belirtiliyor. Biggs'in İngiltere'ye gelişinde ise, indiği havaalanının askeri bir alan olması nedeniyle bu kez basın olayı yakından izleme fırsatı bulamadı. Sadece Biggs'in geldiği uçağın kiralayan The Sun gazetesi Biggs'in dönüş görüntülerini ve gelişmeleri izleme şansına sahip olabildi. The Sun'ın bu nedenle yarın son derece özel bir sayıyla yayınlanması bekleniyor. 
     35 yıl sonra gerçekleşen dönüşünün Biggs'i bir kahraman görüntüsüne sokması tehlikesini farkeden ve toplumdaki büyük ilgiyi dengelemeyi amaçlayan İngiltere hükümeti, Biggs'e duyulan sempatiyi en baza indirmeyi hedefleyen açıklamasıyla dikkat çekti. İçişleri Bakanı Jack Straw, Biggs'in herhangi bir suçludan farkı bulunmadığını ve 71 yaşındaki, üç kez felç geçiren bu kişinin cezasını herkes gibi çekeceğini belirtti. Biggs'e ne olacağını ise, zaman gösterecek. Bazı hukukçular Biggs'in ilerlemiş yaşı ve ağır hastalıkları nedeniyle yakın bir gelecekte cezasının kalan bölümünden affa uğrayabileceğini öne sürüyor. 







</TEXT>
</DOC>
