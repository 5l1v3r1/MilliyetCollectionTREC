<DOC>
<DOCNO> 16145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur28.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Başkanlar Kurulu sıfır zam önerisini reddetti... 
</HEADLINE>
<TEXT>

     Türk-İş Başkanlar Kurulu, hükümetin, kamu kesimi toplu sözleşmelerine ilişkin sunduğu teklifi, ''tartışmaya bile değer kabul etmeyerek, ''sıfır'' zam önerisini reddettiğini bildirdi. 
     Kamu toplu iş sözleşmelerinde hükümetin sunduğu öneriyi değerlendirmek üzere bugün olağanüstü toplanan Türk-İş Başkanlar Kurulu'nda alınan kararlar bir bildiriyle açıklandı. Başkanlar Kurulu bildirisinde, Türkiye tarihinin en büyük ekonomik krizinin yaşandığı belirtilerek, ülkenin dar ve sabit gelirliler için yangın yerine döndüğü savunuldu. 
     Krizin sorumlusunun, ''ulus ötesi sermaye, IMF, Dünya Bankası ve ulusal egemenlikle bağdaşmayan uluslararası dayatmaları kabul eden hükümetler'' olduğu ileri sürülen bildiride, ekonomik krizin sosyal ve siyasal krize dönüşme riski taşıdığı kaydedildi. 




</TEXT>
</DOC>
