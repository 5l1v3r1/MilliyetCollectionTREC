<DOC>
<DOCNO> 8627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/guncel/gun01.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanlar krizden heveslendi 
</HEADLINE>
<TEXT>
Türkiye'de tatil ucuzlayacak 
     MEHMET AKTAN Berlin 

     Türkiye'deki son ekonomik kararlara geniş yer veren Alman basını, Türkiye'de tatil yapmanın daha ucuza çıkacağını ve son gelişmelerden pek endişe duyulmadığını bildirdi. Ekonomik ve siyasi krizlerin, Türkiye'nin AB'ye tam üyelik takvimini olumsuz etkilediği, Türk endüstri çevrelerinin hükümet içinde bazı değişiklikler yapılmasını arzu ettiği de dile getirildi. 
     Die Welt, liranın Amerikan Doları ve Alman Markı karşısında üçte bir oranında değer kaybettiğini belirtip "Bunun sonucu Türkiye'de tatil çok ucuz olacak" dedi. Ekonomi sayfasındaki Atina İstanbul kaynaklı haberde, gayri safi milli gelir, enflasyon ve işsizlik oranıyla ilgili tablolar sunularak, endüstri çevrelerinin hükümetin yenilenmesini beklediği, bu sarsıntıdan sonra ancak önceki günden itibaren döviz alım satımında istikrar sağlandığı dile getirildi. 
     Frankfurter Rundschau, Atina kaynaklı ekonomi haberinde, "Devalüasyon Türkiye'nin nefes almasını sağladı" derken, "Kronik hasta" başlıklı yorumda, bu önlemlerin yükünü halkın çektiğine ve hükümete baskının daha da artacağına işaret edildi. 
     ARD televizyonu ekonomik krizin, Cumhurbaşkanı ve Başbakan arasındaki sürtüşmeden çıktığını dile getirirken, Frankfurter Allgemeine gazetesi, Cumhurbaşkanı'nın yolsuzlukları kontrolüyle ilgili girişimi sonucu domino taşlarının düşmeye başladığını yazdı. Ecevit hükümetinin ömrünün Cumhurbaşkanı Sezer'in denetlemelerinin sonucuna bağlı olduğunu ileri süren gazetenin ekonomi sayfasında da "Türkiye'de mali deprem" başlıklı grafikle, borsa ve döviz alım satımındaki düşüşe dikkat çekildi. 
     Ancak bütün bu gelişmeler rağmen Alman bankalarını sakin olduğu ve Türkiye'ye verdikleri krediler açısından bir endişe duymadıkları, zaten kredi angajmanlarını düşük miktarlarda tuttukları ve büyük bir risk görmedikleri açıklandı. 
     


 GÜNCEL 













</TEXT>
</DOC>
