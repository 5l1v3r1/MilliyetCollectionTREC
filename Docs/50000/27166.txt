<DOC>
<DOCNO> 27166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/spor/spo08.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

     Dalkılıç’a tepki 
     SUALTI Federasyonu Başkanı Harun Sevinç, gazetemizde Yasemin Dalkılıç ile ilgili çıkan haber üzerine "Kimse, devlete meydan okuyamaz" açıklamasını yaptı. Mısır’da yeni rekor denemeye hazırlanan Dalkılıç’ın, federasyondan izin alması gerektiğini savunan Sevinç, "İzin vermedik. Yasemin ve antrenöründen savunma alınacak. Devletten, GSGM ve federasyondan özür dilemeleri gerek. Aksi takdirde ceza kuruluna sevk edilecekler" diye konuştu. 
     
     Internet savaşları 
     İZMİR’İN köklü iki kulübü Karşıyaka ile Göztepe arasındaki rekabet, Sarı - Kırmızılı ekibin internet sitesinin çökertilmesi ile ayrı bir boyuta taşındı. Karşıyakalı hackerların, Göztepe’nin sitesini çökerttikten sonra "Göztepe sitesi çökertilmiştir. Duyurulur" haberini göndermesi üzerine Sarı - Kırmızılı taraftarların misilleme yapmaya hazırlandıkları bildirildi. 
     
     Yugoslavya karıştı 
     PARTİZAN ile Kızılyıldız arasında bitime iki hafta kala puan puana şampiyonluk yarışının sürdüğü Yugoslavya’da, teşvik primi ortalığı karıştırdı. Partizan Genel Menajeri Nenad Bjekoviç, ezeli rakibi Kızılyıldız’ı yenmeleri için Zeleznik takımına finansal yardımda bulunmayı düşündüklerini açıkladı. 
     
     Nurhan profesyonel 
     1999’da Dünya şampiyonuluğunu kazandıktan sonra profesyonelliği seçen Sinan Şamil Sam’dan sonra, Milli Takım’da birçok başarıya imza atmış boksör Nurhan Süleymanoğlu da aynı yolu seçti. Süleymanoğlu, ABD’de profesyonel boksörlüğe geçti. 
     
     Veron’a ceza tehdidi 
     İTALYA’DA sahte pasaport nedeniyle hakkında soruşturma yürütülen Laziolu Veron’un iki yıl futboldan men edilmesi istendi. Savcı, İtalyan vatandaşlığına geçmek için bilerek sahte pasaport kullanan Arjantinli Veron’un yanı sıra, Lazio Başkanı Cragnotti ile iki yönetici için de iki yıl men ve 1.3 milyon dolar para cezası istedi. 
     
     Yeni nefes 
     AVRUPA’DA 1992’de başladığı futbol antrenör kurslarında UEFA A Lisansı ve UEFA Profesyonel Diploması alan Mehmet İzgöl, deneyimini Türk sporuna aktarmak istiyor. İzgöl, "15 yıl Chelsea kulübü alt yapısında görev aldım. Artık ülkeme yararlı olmak istiyorum" dedi. n MURAT AKBAŞ 
     
     Final, CNN Türk’te 
     CNN Türk’te yayınlanan "NBA’de Haftanın Maçı" programında bugün Philadelphia 76’ers - Los Angeles Lakers müsabakasının geniş özeti yayınlanacak. Final serisinin beşinci randevusunun özeti 17.30’dan itibaren ekranlara taşınacak. 
     
     Yaz sezonu 
     IŞIK Spor Kulübü Yaz Okulu, 18 Haziran’da sezonu açacak. Milli takımlar eski baş antrenörü Önder Seden’in genel koordinatörlüğünü üstlendiği okulda iki dönem halinde basketbol, yüzme, tenis ve voleybol branşlarında eğitim verilecek. 
     
     Fenerbahçe coşkusu 
     TÜRKİYE Yardımseverler Derneği Beyoğlu Şubesi’nin Sünnet Şöleni’nde Fenerbahçe coşkusu yaşandı. Dernek 70 fakir çocuğu Kemal Özkan’a sünnet ettirirken, Fenerbahçeli sanatçı Onur da davetlilere keyifli anlar yaşattı. 
     



 SPOR 




















</TEXT>
</DOC>
