<DOC>
<DOCNO> 39863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur03.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Denizi'nin kabuğundaki fayların peşine düştük... 
</HEADLINE>
<TEXT>

     Fransız gemisi Nadir'in Marmara Denizi'nde 10 Ağustos Cuma günü başlattığı araştırmalar sürüyor. 
     Bilim adamları, hem geminin çalışmalarını kolaylaştırmak hem de Marmara depreminin artçılarını izlemek için, deniz tabanına 37 tane Okyanus Tabanı Sismometreleri yerleştirdi. 
     Araştırmada elde edilecek verilerle, deniz tabanının 10 kilometre derinliğe kadar olan kabuk yapısı ayrıntılarıyla belirlenecek. 
     Çalışmalarını 10 Eylül Pazar günü tamamlayacak olan geminin araştırma sonuçları ise 3 ay sonra alınabilecek. 
     Bu arada TÜBİTAK Marmara Araştırma Merkezi MAM , deprem araştırmaları için Marmara Bölgesi'ne yüksek duyarlılığa sahip 80 istasyon kurdu. 
     TÜBİTAK MAM Yer ve Deniz Bilimleri Araştırma Enstitüsü Sismoloji Grubu'nun Japon bilim adamlarının desteğiyle kurduğu yüksek duyarlılığa sahip istasyonlar, Marmara Bölgesi ve İstanbul metropolitan alanındaki ''Deprem Riskine Yönelik Acil Gözlem Projesi'' çerçevesinde veri topluyor. 
     İstasyondaki gözlem ağları ile depremlerin oluş zamanı, büyüklük ve merkez üssü dağılımları hassas olarak belirlenecek. Bu sayede, depremin sismotektonik oluşum mekanizmaları ve doğası araştırılıp, tektonik gerilim dağılımı haritalanacak, sismik risk ve tehlike değerlendirme gibi çok amaçlı sismolojik çalışmalar için veri bankası oluşturulacak. 
     
     
     
     
     
     






</TEXT>
</DOC>
