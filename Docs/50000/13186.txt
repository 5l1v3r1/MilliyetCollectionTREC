<DOC>
<DOCNO> 13186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur22.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağa geciken futbolcu bomba ihbarı yaptı 
</HEADLINE>
<TEXT>

     Şanlıurfaspor'da futbol oynayan Hüseyin Ok, geç kaldığı uçağa yetişmek için ''uçakta bomba var'' diye asılsız ihbarda bulunduğu gerekçesiyle gözaltına alındı. 
     Ok, dün oynanan Şanlıurfaspor-MKE Kırıkkalespor karşılaşması sonrasında, uçakla Ankara üzerinden Aydın'a gitmek için Şanlıurfa'dan Gaziantep Havaalanı'na gelmek üzere yola çıktı. Ok, Gaziantep-Ankara uçağına yetişemeyeceğini anlayınca, telefonla havaalanını arayarak uçakta bomba olduğu ihbarında bulundu. İhbarda bulunduktan birkaç dakika sonra havaalanına ulaşan ve oldukça telaşlı olmasından kuşkulanılarak gözaltına alınan Ok'un sorgusunda, suçunu itiraf ettiği ve pişmanlık duyduğunu belirttiği öğrenildi. Uçağa binmesine izin verilmeyen Ok, Oğuzeli Cumhuriyet Savcılığı'nca ifadesi alındıktan sonra serbest bırakıldı. 




</TEXT>
</DOC>
