<DOC>
<DOCNO> 19073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/guncel/gun01.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 10 Şükran’ın çetesi 
</HEADLINE>
<TEXT>

Beyaz Enerji - 2 operasyonunda Ankara bağlantıları sorgulanıyor. İhaleler için kurulan şaibeli komisyonlardan, hayali fabrikalara kadar her şey mercek altına alındı 
     TOLGA ŞARDAN, ERSAN ATAR Ankara 

     TEDAŞ Genel Müdür Vekili Osman Nuri Doğan, yardımcıları Hamit Özkan ve Hasan Tiftik’in gözaltına alınmasıyla patlak veren "Beyaz Enerji - 2" operasyonunda, devleti trilyonlarca lira zarara uğratan "TEDAŞ çetesi"nin Ankara’daki bağlantıları ortaya çıktı. 
     Şanlıurfa bölgesinde yapılan enerji dağıtım ihalelerinin, babası Seydi Eyüboğlu ANAP Şanlıurfa İl Başkanı olan, eski milletvekili Abdurrahman Eyüboğlu’nun, sahibi bulunduğu BAFERF firması, DYP Şanlıurfa Milletvekili Sedat Bucak’ın kardeşi Ahmet Bucak’ın ortağı olduğu Buçhan Şirketi ve Onur Mühendislik Limited Şirketi’ne verildiği saptandı. 
     TEDAŞ Genel Müdürlüğü’nün onayı ile yapılan bu ihalelerde TEDAŞ Şanlıurfa Bölge Müdürü olan ve "yüzde 10 Şükran" adıyla tanınan Şükran Kayacan’ın sürekli olarak firma temsilcileri ile görüştüğü, ihalelerden yüzde 10 pay aldığı belirlendi. 
     
Şaibeli komisyon      TEDAŞ soruşturmasında ortaya çıkarılan ilişkilere göre beş üyeden oluşması gereken TEDAŞ Müessese Müdürlüğü Yönetim Komitesi, Şükran Kayacan tarafından göreve getirilen Mevlüt Özgeyik, İsmet Bingöllü ve İbrahim Halil Canbeyli’den kuruldu. Kurum bünyesinde açılan ihaleler, genellikle BAFERF Elektrik Şirketi, Buçhan Ltd. Şti ve Onur Mühendislik isimli şirketlere verildi. Kurumun açmış olduğu ihalelerin kime verileceği bu komisyon tarafından karara bağlandı. Komisyon bu şirketlerin yapmış olduğu usulsüzlüklere göz yumdu. Rakip şirketlerin tehdit yoluyla veya haber verilmeyerek ihaleye girmelerinin engellendiği belirlendi. 
     
Hayali fabrika      Jandarma ve emniyete ulaşan bilgilere göre, başta Organize Sanayi Bölgesi’nde bulunan ve kaçak elektrik kullanan çırçır fabrikaları olmak üzere, pamuk üretiminden dolayı devlet tarafından ödenen destekleme primlerinden usulsüz olarak yararlanmak için yıllardır çalışan işletmeler, Organize Sanayi Müdürlüğü’nden alınan bir belge ile yeni açılmış gibi gösterildi. Yeni kurulmuş gösterilen bu fabrikalar, prim için gerekli yüksek miktarlı elektrik faturalarını TEDAŞ’a asılsız olarak kestirdiler. Bu faturalarla krediler alındı. 
     Soygun, yüksek tutarlı elektrik faturalarıyla oynanarak da sürdürüldü. Şanlıurfa bölgesindeki firmalar, kendilerine gelen milyarlarca liralık faturalara itiraz etti. Bu itirazların kabulü için TEDAŞ Bölge Müdürü Şükran Kayacan ile Ankara’daki komisyonda bulunan Ercan Altınordu’ya faturaların miktarının yüzde onu oranında rüşvet verildiği, bu paraların yarısının Ankara’ya aktarılarak faturalardaki tutarların düşürüldüğü belirlendi. 
     
Köylüler onardı, firmalar aldı      Gözaltına alınan TEDAŞ Genel Müdür Vekili Osman Nuri Doğan ile iki yardımcısının fatura bedellerinin düşürülmesi yönündeki komisyon raporlarına "olur" verdikleri ve böylelikle kurulan "organizasyon" içinde yer aldıkları kanısına ulaşıldı. 
     Jandarmanın, kaçak elektrik kullanan kişilere rüşvet karşılığında göz yumulduğunu da belirlediği kaydedildi. 
     Soruşturma sırasında olumsuz hava koşullarından dolayı bazı köylerin yıkılan elektrik direklerinin TEDAŞ tarafından köylülere verilen direk ve kablo ile onarılmasına karşın, kurum yönetiminin 1 ay sonra yapılmış bu işler için ihale açarak yüksek meblağlar ödediği belirlendi. 
     Bu arızaların giderilmesinde kullanılacak kiralık araba ihalelerinin de, yüksek meblağ önermesine rağmen Buçhan Ltd. Şirketi ile Nevzat Baydar isimli kişilere verildiği belirlendi. Bu kişilerin taahhütlerini yerine getirmemesine göz yumulduğu, bazı araçların kilometre sayaçlarında oynama yapılarak göreve gitmiş gibi gösterildiği de ortaya çıktı. 
     
Elektrik çetesinin yöntemleri      1- Rüşvetle dağıtılacak ihaleler için özel komisyon kuruldu 
     2- Komisyon, ihaleleri eski milletvekili Seydi Eyüboğlu ile Sedat Bucak’ın kardeşinin şirketine verdi 
     3- TEDAŞ, usulsüz destekleme primi alan şirketlere asılsız yüksek rakamlı elektrik faturaları kesti 
     4- Bazı fabrikaların milyarlarca liralık elektrik faturaları, itiraz yoluyla rüşvet karşılığında düzenli olarak düşürüldü. 
     5- Köylülere yaptırılan onarım işleri için ihale açılarak hayali icraata milyarlar döküldü 
     6- Kurum adına yüksek rakamlarla kiralanan otomobiller kilometre sayaçlarıyla oynanarak, göreve gitmiş gösterilip devletten para sızdırıldı 
     



 GÜNCEL 



















</TEXT>
</DOC>
