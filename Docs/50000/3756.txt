<DOC>
<DOCNO> 3756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur20.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceye 2 yıl hapis 
</HEADLINE>
<TEXT>

     Ordu'da, cinayet suçundan 20 yıl hapis cezasına çarptırılan ve yaklaşık 4 yıl hapis yattıktan sonra suçsuz olduğu anlaşılarak tahliye edilen Hasan Ersoylu'ya, ''soruşturma sırasında işkence yaptıkları'' iddiasıyla yargılanan 2 jandarma astsubay, 2'şer yıl hapis ve 6'şar ay görevden uzaklaştırma cezasına çarptırıldı. Şartla salıverilme yasası gereği de cezalar ertelendi. 
     Ersoylu, olayla ilgili olarak Avrupa İnsan Hakları Mahkemesi'ne başvurarak, Türkiye Cumhuriyeti aleyhine 1.5 milyon dolarlık tazminat davası açmıştı. 
     Ordu Ağır Ceza Mahkemesi'nde, yaklaşık 2 yıldır devam eden davanın bugünkü son duruşmasına, sanık astsubaylar Yusuf Yiğit ve Önder Kaçmaz katılmadı. 
     Mahkeme, yaklaşık 6 yıl önce meydana gelen olay sırasında Gülyalı İlçe Jandarma Karakolu'nda görevli olan astsubaylar Yiğit ve Kaçmaz'ı,''soruşturmada Ersoylu'ya işkence yaptıkları'' gerekçesiyle 2'şer yıl hapis ve 6'şar ay görevden uzaklaştırma'' cezasına çarptırdı. 
     Mahkeme, ayrıca ''olayda işkence olmadığına'' dair rapor düzenlediği ileri sürülen ve olay tarihinde ilçe Sağlık Ocağı'nda görevli doktor Ergün Gümüş hakkında da dava açılmasını kararlaştırdı. Mahkeme daha sonra, suçun ''Şartla Salıverilme ve Cezaların Ertelenmesine İlişkin Yasa'' kapsamında olması nedeniyle cezaların ertelenmesine karar verdi. Hasan Ersoylu, duruşma sonrasında yaptığı açıklamada, ''Adaletin er veya geç tecelli edeceğine inandığını'' belirterek, ''Boş yere yattığım yıllar içinde maddi manevi çok şey kaybettim. Çok sıkıntı çektim, ama sonunda adalet yerini buluyor. Bu acıyı çekmeyenler beni anlayamazlar. Çok canım yandığı için Avrupa İnsan Hakları Mahkemesi'ne başvurdum'' dedi. 




</TEXT>
</DOC>
