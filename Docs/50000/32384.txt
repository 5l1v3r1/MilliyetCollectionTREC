<DOC>
<DOCNO> 32384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur33.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RP'nin "Kayıp Trilyonları"nda hayali firmalar ve faturalar.. 
</HEADLINE>
<TEXT>

     Kapatılan RP'nin Genel Başkanı Necmettin Erbakan, eski Genel Başkan Yardımcıları Şevket Kazan ve Ahmet Tekdal'ın da aralarında bulunduğu 79 kişinin, ''kamu kurumunu dolandırdıkları ve bu yolla Siyasi Partiler Yasası'na aykırı davrandıkları'' gerekçesiyle yargılandıkları davada, bilirkişi raporu mahkemeye geldi. 
     Raporda, RP'nin Yapı Kredi Bankası Balgat Şubesi'nde bulunan 10 milyon markın parti yöneticisi Rıza Ulucak tarafından parçalar halinde 4-5-6-9 Haziran 1997 tarihlerinde çekilip, serbest piyasada liraya çevrildiği, ancak bozdurulan paranın Türk parası karşılığını gösterir bir belge ibraz edilemediğinin anlaşıldığı kaydedildi. Raporda, serbest piyasada belgesiz olarak bozdurulduğu ifade edilen 815 milyar 275 milyon liranın parti hesaplarına intikal ettiği vurgulandı. 
     Öyle bir firma yok 
     Raporda, Ezginler Et-Tavuk ve Canlı Hayvan Sanayi Şirketi'nden yine RP Genel Merkezi'nce 3 milyar 29 milyon 789 bin liralık dana ve koyun eti satın alındığı ifade edilerek, şirket tarafından düzenlenen 28 Kasım 1997 tarihli faturanın gerçeği yansıtmadığı gibi, bu firmaya maliyece fatura bastırma yetkisi dahi verilmediği ve fatura üzerindeki adreste yapılan araştırmada da böyle bir firmanın bulunmadığının anlaşıldığı bildirildi. 
     Bilirkişi raporunda, RP Genel Merkezi'nin, Mar Reklamcılık Firması'ndan 47 milyar 150 milyon lira tutarında 685 bin bayrak, flama, çakmak ve rozet satın aldığı, ancak bu olayda gider belgelerinin sahteliği yeterli delil ile kanıtlanamadığından Hazine zararından söz edilemediği kaydedildi. Yine genel merkezin, Nalbantoğlu Et Gıda Pazarlama Şirketi'nden 200 kilogram sucuk, 400 kilogram kaşar, 500 kilogram zeytin ve 100 teneke beyaz peynir aldığı ve bunun karşılığında şirkete 2 milyar 9 milyon lira ödediği belirtilen raporda, ''Sözkonusu faturaların dip koçanlarının belli sürelerde saklanma mecburiyetine rağmen ibraz edilememesi, ayrıca alınan yiyecek malzemesinin kullanım yerlerinin belirlenememesi ve firmanın satış işleminin muhasebe kayıtlarına da intikal ettirilmemiş olması, faturaların gerçeğe uygun olmadığını ifade etmektedir. 
     2 milyar 9 milyon lira Hazine zararıdır'' denildi. Raporda, kitap baskı bedeli olarak Örme Şirketi'ne ödenen 104 milyar 480 milyon 450 bin liranın da Hazine zararı olduğu ifade edildi. 
     RP Genel Merkezi'nin 1996 yılında aylık 51 milyon 750 bin lira bedelle ETAŞ Emlak Turizm ve Ticaret A.Ş'den kiralandığı ve 1996 yılı defter kayıtları incelendiğinde, 12 aylık kiranın mükerrer olarak kayıtlara geçirildiğinin tespit edildiği vurgulanan raporda, 23 Şubat 1998 günü yapılan Genel Merkez kasası sayımında bulunmayan 621 milyon liranın Hazine zararı olduğu bildirildi. 
     Bir lira bile gönderilmedi 
     3 kişilik uzman bilirkişi heyetince hazırlanan raporda, RP'nin taşra teşkilatlarına verilen paralar da incelendi. Bazı il başkanlarının ifadelerine de yer verilen raporda, Şırnak İl Başkanı Abdulmuttalip Tatar'ın 25 Mart 1998 tarihli ifadesi şöyle yer aldı 
     ''5 yıldan beri kapatılan RP'nin Şırnak İl başkanlığını yapıyorum. Geçen yıl, bütün il başkanlarının bulunduğu ve parti Genel Merkezi'nde yapılan toplantı sırasında, RP Genel Başkan Yardımcısı Rıza Ulucak ve parti muhasebecisi Adnan Sümüt, bizlerden yapılacak muhtemel bir seçimde ihtiyaç duyacağımız para miktarlarını makbuzlara yazarak imzalamamızı ve mühürlememizi istemişler, makbuzlar genel merkezce toplanmıştır. İlimize verildiği söylenilen 3 milyar lira ilimize gönderilmemiştir, bırakın 3 milyar lirayı bir lira dahi gönderilmemiştir.'' 
     
     






</TEXT>
</DOC>
