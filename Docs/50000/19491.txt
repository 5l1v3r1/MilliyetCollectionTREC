<DOC>
<DOCNO> 19491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/spor/yguv.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepsini hemen silin 
</HEADLINE>
<TEXT>

     Ters Köşe ERCAN GÜVEN 

     Kim bunlar .. 
     Maça "yalın kılıç" gidenler... 
     Onları "intifada" ile durduranlar. 
     Zamane "akıncıları"nın bıçaklarını alıp, serbest bırakanlar... 
     Futbolcuya ayakkabısını atanlar. 
     Sahada namaza duranlar... 
     Hem yenip hem sövenler kim .. 
     Ve kimler, bunları yapanların bir kısmına ateş püskürürken, bir kısmını görmezden gelmekte, bir bölümünü ise baştacı etmekteler .. 
     Varsa bildiğiniz, silin defterden... 
     O benim kulübün idarecisi, şu komşumun çocuğu, öteki meslektaşım, beriki hemşerim, arkadaşım, ortağım, kardaşım, anam avradım demeden silin gitsin... 
     Süpürün evinizin önünü artık... 
     
     Pislikleri atın. 
     Unutmayın 
     Ne tanımadığı adamın kalbinin altına bıçak sokan manyaktan fayda gelir size, ne de ambulanstaki yaralıları linç etmek isteyen primatlardan... 
     Rakip seyirciye acımasızca inen copu alkışlarsanız, yarın arkanızı iyi kollamalısınız. 
     Kulüp yönetenlerle, çapulcu timi komutanlarını dikkatle ayırmalısınız. 
     Sizin takımın "yazarı", öbür takıma şahane "geçirmiş" diye kıs kıs gülerseniz, kafanıza yediğiniz taş yüzünden ağlamamalısınız. 
     Silin gitsin 
     Hangi formanın altında kamufle oluyorsa, ne renk kaşkol takıyorsa farketmez. 
     Kravatının iğnesi, kaleminin markası önemli değil. Şu partinin tayfası, bilmemkimin akrabası, kulübün gediklisi, mahallenin kabadayısı vız gelir. 
     "Şampiyonluk yolunda", "tam da şu zor zamanda", bahanelerine sığınmayın... 
     Her kim ki, "camiaya mal etmeyin" diyor, onu iyi mimleyin. 
     "Onlar bizim takımdan olamaz" diyenlerden işkillenin.... 
     "Yapılanları tasvip etmek olanaksız, ama..." diye başlayan cümlenin sahiplerinden şüphe edin. 
     İçlerinden bir tanesini... Evet, sadece bir tanesini bile "mazur" görebiliyorsanız, siz de onlardansınız. 
     Ya silin... Ya da, hiç kafa ütülemeyin. 
     
Zafere inanmak      Yıl 1925... Konya’da görkemli bir tören var. 
     I. İnönü Meydan Muharebesi’nin 4. yıldönümü kutlanıyor... 
     Ve Mustafa Kemal, o muhteşem özdeyişlerine bir yenisini ekliyor 
     Zafer, "zafer benimdir" diyebilenlerindir... 
     Evet, Atatürk’ün maddi manevi miraslarını har vurup harman savurduk ama bu nasihatini unutmadık çok şükür. 
     Hatta biraz abarttık... 
     Tevazu aptallıkla "özdeş" artık. 
     Adeta "özgüven enflasyonu" yaşadığımız günümüzde, Fenerbahçe - Galatasaray maçı da bu alışkanlığımızdan payını alıyor ve hiçbir teknik direktör, yönetici, futbolcu ve taraftar "galibiyet" dışında tek kelime etmiyor. 
     Medyumundan mankenine, herkes "zafer benimdir" diyor... 
     Hangi takım kazanır onu bilmem... Ama bildiğim bir şey var ki, pazar gecesini Türkiye’nin yarısı kederli geçirecek .. 
     Kazananlara sözümüz yok, onlar tadını çıkarmayı sürdürsün. Kaybedecek tarafa şunu hatırlatmak gerekecek 
     Bu, Fenerbahçe ile Galatasaray’ın ne ilk maçı ne de sonuncusu... 
     Daha önce sekiz kez finişe birlikte giren ezeli rakiplerin bu muhteşem rekabeti asla bitmeyecek... 
     Her ikisi de, daha çoook şampiyon olacak... 
     Köprünün altından sular gürül gürül aksa da, yöneticiler gidip yıldızlar futbolu bıraksa da, yazarlar emekli olup, taraftar nesilleri farklı olsa da bu "hırçın ve tatlı" çekişme tükenmeyecek. 
     5 yıl, 10 yıl, 20 yıl önceden, neler hatırlıyorsunuz futbol adına .. 
     Sadece güzel anıları değil mi 
     O zaman pazar gününün de "güzel bir anı olması" için elinizden geleni yapmalısınız. 
     "Zafer"e gelince... O, yürekten inanan ve hak eden futbolcularla teknik adamın olacak... 
     Biz tribündekilerin ise, iyi anılara "inanması" ve "hak etmesi" gerek... 
     
Tekelioğlu"Metin Tokat Fenerbahçe’nin, 
Allah bizim yanımızdaydı" demiş Trabzonspor teknik direktörü Sadi Tekelioğlu ... 
Dua etsin... 
Dua etsin de Allah yanına gelmişken "akıl fikir" ihsan etsin. 




 SPOR 
























</TEXT>
</DOC>
