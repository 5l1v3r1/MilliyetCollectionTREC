<DOC>
<DOCNO> 47274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/siyaset/siy02.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den ikinci ret 
</HEADLINE>
<TEXT>

Cumhurbaşkanı Sezer, Meclis Başkanı İzgi’nin, Başbakan Ecevit’in de uygun görüşünü alarak geliştirdiği "referandumsuz çözüm" formülünü geri çevirdi 
     SERPİL ÇEVİKCAN Ankara 

     Başbakan Ecevit ile Cumhurbaşkanı Sezer arasında dün mekik dokuyan Meclis Başkanı Ömer İzgi, Çankaya’ya referanduma gerek bırakmayacak bir öneri götürdü "Anayasa değişiklik paketinin bir maddesi halkoylamasına sunulup diğerleri onaylandı. Onaylanan maddeler arasında cumhurbaşkanına yasaları madde madde Meclis’e geri gönderme olanağı tanıyan 89. madde de var. Eğer yeni değişiklikler Resmi Gazete’de yayımlanırsa 89. maddedeki bu yetki de yürürlüğe gireceğinden Cumhurbaşkanı, 86. maddeyi Meclis’e iade edebilir. Meclis de bu maddeyi yeniden düzenler." 
     Ancak Sezer, "Anayasa değişiklikleri yasa olarak bana gelmiş oldu. Bir maddesini tutup diğer maddelerini yayımlayarak yürürlüğe sokmak, sonra yürürlüğe giren maddelere dayanarak bu tek madde hakkında geriye dönük işlem yapmak hukuki olmaz" görüşüyle öneriyi reddetti. 
     Bunun üzerine İzgi’nin, milletvekili maaşlarının 2. paketi beklemeden yeniden düzenlenmesi ve bu hafta içinde Çankaya’ya gönderilmesi formülünü hükümete sunduğu kaydedildi. 
     



 SİYASET 













</TEXT>
</DOC>
