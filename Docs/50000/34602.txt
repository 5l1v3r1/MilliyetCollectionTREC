<DOC>
<DOCNO> 34602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur10.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını bugünkü manşetlerini "turizm rezaletine" ayırdı 
</HEADLINE>
<TEXT>

     Belçika'da, Türkiye'ye yolculuk yapanlara uçak bileti satan ''European Flight Center'' EFC isimli kuruluşun sattığı biletlerin geçersiz sayılmasından kaynaklanan sorunlar devam ederken, Belçika basını, bugünkü manşetlerini bu olaya ayırdı. 
     Brüksel Turizm Komiserliği'ne ''Air Alfa'' adı altında kayıtlı olan ve uçak biletleri satışı için lisans sahibi bulunan, daha sonra isim değiştirerek Air Alfa'dan farklı bir ticari yapıya girdiği belirtilen EFC'nin, Türkiye yolcularına sattığı biletlerin parasını, kullandığı havayolları şirketlerine ödemediği, bu nedenle biletlerin geçersiz sayıldığı belirlendi. 
     Özellikle 8 uçağı bulunan MNB isimli bir şirketle çalışan EFC'nin bilet sattığı yolcular, uçaklara kabul edilmeyince, seyahetlerini iptal etmek, daha fazla ücret ödemek veya tekrar bilet almak zorunda kaldılar. EFC yetkilileri, 4 bin 500 yolcunun bu durumda olduğunu açıklarken, basın organları 10 bin kişiden söz ediyor. Mağdur olanların büyük kısmı Türk veya Türk asıllı Belçikalılar. 
     EFC yönetimi, dün bir açıklama yaparak, iflas etmediğini, basındaki veri ve rakamların abartılı olduğunu ileri sürdü. Şirketin, bugün ayrıntılı açıklama yapması bekleniyor. 
     Türkiye'de tatilde bulunan Belçika Seyahat Acentaları Birliği ABTO Başkanı Jean-Luc Hans, basına yaptığı açıklamada, Türkiye ve Belçika'da mağdur kalan yolcuların durumunu yakından izlediklerini, ancak olayın henüz netlik kazanmadığını bildirdi. 
     EFC şirketinin iflas veya ticari sorun durumlarına karşı sigortalı olması gerektiğini, ancak Nisan ayından beri sigortasız kaldığını belirten Hans, bu durumda, söz konusu yolcuları Türkiye'ye taşıyan Türk havayolları şirketlerinin, aynı yolcuları geri getirmekle yükümlü olacaklarını anlattı. 
     EFC'nin, Air Alfa adı altında lisans sahibi olduğunu, daha sonra ticari isim değiştirdiğini, Jet Air ve MNB havayolları şirketleri için bilet sattığını, Türk şirketi MNB'nin, EFC'den para alamadığı gerekçesiyle yolcuları taşımayı ve uçak kaldırmayı reddettiğini anlatan Hans, henüz Türkiye'ye gitmemiş yolcuların yeni bir bilet satın almak durumunda kalacaklarını, daha sonra, biletleri satın aldıkları seyahat acentalarından tazminat isteyebileceklerini söyledi. 
     Hans, Türkiye'ye gitmiş yolcuları geri getirmek için ise bir çözüm bulunması gerekeceğini ve bunun birkaç gün alabileceğini ifade etti. EFC'nin bilet satışlarında damping yaptığını, bu nedenle bazı seyahat acentalarının bu şirketle çalışmayı tercih ettiklerini kaydeden Hans, bu acentaları ''dikkatsizlikle'' suçladı. 
     Belçikalı yetkililer, sigortasız çalışan EFC şirketine, Ekonomi Bakanlığı'nın müfettiş göndermesi gerektiğini, gecikildiğini, seyahat acentalarının bu firma ile çalışmalarının kendi hataları olduğunu belirtiyorlar. Yetkililer, biletleri satan acentaların, yolcuların paralarını iade etmekle yükümlü olduğunu duyuruyorlar. 
     Çoğunluğu Türklerden oluşan, seyahat acentalarının bazılarının sahipleri, biraraya gelerek soruna çözüm arıyor, bazı yolcuları, fiyat farkı ödeterek, Türkiye'ye gönderebiliyorlar. 
     Yetkililer, çok yönlü soruşturma açıldığını, soruna süratli çözüm bulunması için girişimlerin sürdüğünü, hedefe ulaşma olasılığı bulunduğunu duyurdular. 
     
     







</TEXT>
</DOC>
