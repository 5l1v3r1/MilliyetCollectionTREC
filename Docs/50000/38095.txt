<DOC>
<DOCNO> 38095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo06.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes iki haftada 14 gol atan Ankaragücü'nü konuşuyor 
</HEADLINE>
<TEXT>

     Ankaragücü Basın Sözcüsü Mümtaz Karakaya, Antalyaspor galibiyetinden sonra Malatyaspor'u da yenerek farklı galibiyetlerin tesadüf olmadığını gösterdiklerini belirtti. 
     Karakaya, ''Markamızı tescilledik'' dedi. 
     Karakaya, taraftarlarının önünde sezonunun ilk maçında ortaya konan keyif verici futbol, atılan birbirinden güzel goller ve tribünleri dolduran taraftarların desteklerinin görülmeye değer olduğunu kaydederek, şunları söyledi 
     ''Ankaragücü oynadığı futbol ve aldığı galibiyetlerle artık farklı bir takım konumuna gelmiştir. Sonuç ne olursa olsun, oynadığımız futbol tribünlere keyif vermeye devam edecektir. Ankaragücü maçları bundan sonra karnaval havasında keyifli, coşkulu bir şekilde geçecektir.'' 
     Antalyaspor ve Malatyaspor maçlarının geride kaldığını hatırlatan Karakaya, Malatyaspor maçının bitiş düdüğü ile birlikte hafta sonu Fenerbahçe ile yapacakları maça konsantre olmaya başladıklarını ifade etti. Karakaya, ''Fenerbahçe karşısında da tek hedefimiz keyif veren futbol ve üç puan olacaktır'' dedi. 
     Ankaragücü'nün ligde ses getirmeye devam edeceğini söyleyen Mümtaz Karakaya, ''Ankaragücü keyif veren futboluyla alkışlanacak ve kamuoyunun gündeminde kalmaya devam edecektir'' diye konuştu. 
     
     







</TEXT>
</DOC>
