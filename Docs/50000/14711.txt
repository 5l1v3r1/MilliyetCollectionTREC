<DOC>
<DOCNO> 14711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/yasam/ayas.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmdat Kurtarın beni’ 
</HEADLINE>
<TEXT>

13 yaşında evlendirilmek istenen Gülay için milletvekili ve bakan seferber oldu. O şimdi bir yatılı öğrenci... 
     GÜNSELİ ÖNAL Ankara 

     Gülay Çilciler, daha 13 yaşında. Zorla evlendirilmek üzereyken yaptığı 'hayati bir hamle'yle belki de geleceğini kurtardı. 
     Onun zor yaşamı, anne ve babasının 10 yıl önce arkadaşlarıyla pikniğe gitmesiyle başladı. Piknikte iki aile arasında çıkan kavga sonucu Gülay'ın anne ve babası silahla vurularak öldürüldü. O zamanlar kız kardeşi iki aylık o ise daha üç yaşındaydı. 
     Öksüz ve yetim kalan Çilciler kardeşlerden küçük olanı İzmirli bir aile tarafından evlat edinildi. Gülay ise Gerede'de yaşayan babaannesinin yanında kaldı. Ancak çok fakir olan babaanne ve birlikte yaşadıkları ağabeyi ile yengesi Gülay'ı okutamayıp bir an önce evlendirmek istediler. 
     
     "Okumak istiyorum" 
     Bunun üzerine Gülay, kardeşini evlatlık edinen aileye durumunu anlatan bir 'imdat mektup'u yazarak yardım istedi. 
     Gülay'ın, "Ben okumak istiyorum, ama beni evlendirecekler. Ne olur beni kurtarın" dediği mektubu alan aile, soluğu DSP İstanbul Milletvekili Yücel Erdener'in kapısında aldı. Erdener de, Kadından ve Aileden Sorumlu Devlet Bakanı Hasan Gemici'ye başvurarak durumu anlattı. 
     Ve mutlu son... Gemici'nin devreye girmesi ile 13 yaşında gelin olmaktan kurtarılan Gülay Çilciler, Ankara'nın Polatlı İlçesindeki Hikmet Uluğbay Yatılı İlköğretim Okulu'na yerleştirilerek yeni bir yaşama başladı. 
     O artık, kendisini çocuk yaşta kendisini evlendirmek isteyen babaannesiyle görüştürülmüyor. Okul aracılığıyla haberleşme izni ise kendisini evlenmekten kurtaran aileye, Erdener'e ve ağabeyine verildi. 
     


 YAŞAM 


























</TEXT>
</DOC>
