<DOC>
<DOCNO> 8173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sondun09.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da da Cumhurbaşkanı ile Başbakan Bakanlar Kurulu'nda tartıştı 
</HEADLINE>
<TEXT>

     Fransa'da sol koalisyon hükümetinin hazırladığı, Korsika'ya daha fazla özerklik tanınmasına ilişkin yasa tasarası, Cumhurbaşkanı Jacques Chirac ile Başbakan Lionel Jospin arasında ilişkilerin gerginleşmesine yol açıyor. 
     Bakanlar Kurulu'nun bugünkü toplantısı, tasarı hakkında farklı görüşlere sahip Chirac ve Jospin'ın tartışmasına sahne oldu. 
     Tasarının anayasaya aykırı olduğu gerekçesiyle görüşülmesinin ertelenmesini isteyen Chirac, hükümetin baskısıyla, bugünkü Bakanlar Kurulu toplantısında görüşülmesini kabul etmek zorunda kalmıştı. 
     Bakanlar Kurulu toplantısında, tasarının bölgenin Fransa ile bağlarını gevşetmeye yönelik hiçbir unsurunun bulunmadığı, ayrıca Korsika sorununun çözümüne ve şiddetin durmasına yardımcı olacağı şeklinde konuşan Jospin'e tepki gösteren Chirac'ın, tasarının anayasaya ve cumhuriyet ilkelerine aykırı olduğunu savunduğu, iki lider arasında tartışma yaşandığı bildirildi. 
     Anamuhalefetteki Cumhuriyetçi Birlik Partisi RPR , hafta başında yaptığı açıklamada, tasarının Meclis'te kabul edilmesi halinde, Anayasa Mahkemesi'ne gideceğini açıklamıştı. Jospin hükümetinin hazırladığı yasa tasarısına göre, 2004 yılına kadar Meclis'in kontrolü altında, sınırlı bir biçimde ve deneme mahiyetinde Korsika'da yerel yönetime yasa yapma yetkisi verilecek. Tasarı, 2004 yılında Korsika Adası'nın statüsü konusunda anayasa değişikliğine gidilmesini öngörüyor. Jospin'ın, Korsika'ya daha fazla özerklik verilmesi yönünde yaptığı öneriye, sağ ve sol partilerden ''güçlü merkeziyetçi yönetim yanlıları'' şiddetle karşı çıkıyor. Korsika ile ilgili reformları Meclis'te savunmayı reddeden İçişleri Bakanı Jean Pierre Chevenement, geçen yıl istifa etmek zorunda kalmıştı. 




</TEXT>
</DOC>
