<DOC>
<DOCNO> 6608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/ekonomi/aeko.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans’da Faziletli vekillerin de parası battı 
</HEADLINE>
<TEXT>

Bankacılık Üst Kurulu’nca faaliyetleri durdurulan İhlas Finans’da çok sayıda FP milletvekilinin yüksek miktarda Türk Lirası ve döviz hesabı olduğu ortaya çıktı 
     ZÜLFİKAR DOĞAN Ankara 

     Bankacılık Denetleme ve Düzenleme kurulu tarafından faaliyetleri durdurulan İhlas Finans Kurumu’nda başta FP’liler olmak üzere çok sayıda milletvekilinin de önemli tutarlarda döviz ve Türk Lirası hesaplarının bulunduğu, belirlendi. Milletvekillerinin İhlas Holding Yönetim Kurulu Başkanı Dr. Enver Ören’e ulaşmaya çalıştıkları, paralarını alabilmek için etkili isimleri araya soktukları belirtildi. Ayrıca, bu milletvekillerinin bir çok bankacı ve yetkili ismi bundan sonra ne olacağı, paralarını nasıl kurtaracaklarını sormak için aradığı öğrenildi. 
     Hesapların güvence kapsamında olmaması, dolayısıyla "alacak davası ve iflas davası" açılmak zorunda bulunulması nedeniyle de isimlerin kamuoyuna yansımasından rahatsızlık duyulduğu kaydediliyor. 
     
     Cemaat de var 
     Murakıpların mali bünye ve hesap incelemelerinde, bazı eski milletvekillerinin yanı sıra, halen meclis üyesi bazı milletvekillerinin yüzbinlerce dolar ve mark düzeyinde hesaplarına rastlandığı öğrenildi. 
     Başta Almanya, Hollanda ve Avusturya olmak üzere, yurt dışındaki dernek, cemaat ve organizasyonların, Türkiye’de faaliyet gösteren bazı tarikat ve cemaatlerin ticari ve sınai kuruluşlarının da İhlas Finans Kurumu’nda trilyon düzeyinde TL ve milyon düzeyinde ifade edilen mark, gulden ve şilin hesaplarının olduğu belirlenirken, faaliyetin durdurulması kararıyla bu hesaplardaki birikimlerin tahsili de zora girdi. 
     
     Bazı kentlerde tek ÖFK’ydı 
     Türkiye’de faaliyette bulunan altı özel finans kuruluşunun ÖFK büyük kentler dışında özellikle Anadolu illerinde, birbirleriyle rekabet etmemek için il düzeyinde şube mecrası paylaşımına gittikleri, dolayısıyla bir ilde, bir kuruluşun şubesi varsa, diğerlerinin o ile şube açmadıkları belirtildi. İhlas’ın faaliyetine son verilmesinin ardından, bazı Anadolu illerinde "toplu batışlar, kitlesel kayıplar" olduğu kaydediliyor. 
     Örneğin Elazığ’dan gazetemizi arayan bazı tasarruf sahipleri, ilde sadece İhlas Finans’ın şubesinin olduğunu ve "faizsiz hesap" açan mudilerin buraya yönlendirildiğini ifade ederek, uzunca süredir, şubenin parasını çekmek isteyenlere ödeme yapamadığını, bunun yerine İhlas Marmara Evleri’nde daire, çeşitli illerde, büro - işyeri, ya da arsa - arazi vermeyi önerdiğini belirtiyorlar. 
     Ancak, önerilen daire, arsa, ve gayrımenkullerin ekspertiz değerinin İhlas tarafından belirlendiğini ve "piyasa rayiçlerinin üzerinde" olduğunu vurgulayan tasarruf sahipleri, bu nedenle çoğu hesap sahibinin hesaptaki parasıyla, bu taşınmazları takasa yanaşmadığını, şimdi ise "hiç bir şey alamaz" konuma düştüklerini söylediler. 
     
Faizsiz kazanç olmaz zannediyorum’      ABDULLAH KARAKUŞ Kahramanmaraş 

     FP Genel Başkanı Recai Kutan, bazı İslami finans kuruluşlarının dini duyguları istismar ettiği imasında bulunarak, "Faizsiz kazanç olmaz" dedi. 
     Kutan, dün Kahramanmaraş’ta soru üzerine, İhlas Finans’ın faaliyet izninin iptal edilmesini değerlendirdi. Kutan, "Bu işte bir hayli geç davranıldı. Zamanında müdahale edilmesi lazımdı " diye konuştu 
     4 - 5 aydan beri İhlas Finans ile ilgili şikayetler geldiğini belirten Kutan, şöyle dedi 
     "Bana Malatya’da bir vatandaş geldi ve 15 bin dolarını alamadığını söyledi. Bu aylar önceydi. Buna karşı devlet güvencesi ve garantisi de yok. Vatandaşlar şimdi mahkemeye başvurup alabilecekler. Ben diğer finans grupları ile de temas ettim. Bizim problemimiz yok dediler. Anladığım kadarıyla İhlas topladığı paraları, kendi faaliyetlerinde kullanıyordu. Başka yerlerde kullanıldığı için de paranın geri dönüşü olmadı. Devlet vatandaşın hakkını korumalıdır." 
     Kutan, "Faizsiz kazanç olur mu " sorusuna şu yanıtı verdi 
     "Faizsiz kazanç olmadığını zannediyorum. Örneğin İhlas’a para yatırdınız. O da bu parayı başka bir işletmeciye verdi. Bu işletmeci ondan teminat mektubu isteyecektir. Hani faiz girmeyecekti Sistemde ideal kar ortamı olduğu izlenimi yok." 
     
     Özel finansçılar dışlamıştı 
     BDDK’nın uzun süredir gözetim ve takipte tuttuğu, murakıp incelemelerinin sürdürüldüğü İhlas Finans’ın benzer statüdeki diğer ÖFK’lar tarafından da uzun süredir "dışlandığı" ve ÖFK’ların birbirleri ile "dayanışma" için oluşturdukları "imece" hesapları, karşılıklı hesap açma, birbirlerinde para tutma gibi uygulamalarda İhlas’ı dışarıda tutmaya başladıkları kaydediliyor. 
     1 Milyar doları aşkın mevduat toplayan kurumun, topladığı kaynakları, daha çok grup şirketlerine aktarması, yükümlülüklerini yerine getirmekte zorlanması üzerine, ÖFK’ların İhlas’ta "kurum hesaplarını" kapattıkları, "kardeş kuruluşların" hesapları kapatıp, ödünç mevduatları çekmesiyle de İhlas’taki sıkıntının daha da büyüdüğü belirtiliyor. 
     


 EKONOMİ 
















</TEXT>
</DOC>
