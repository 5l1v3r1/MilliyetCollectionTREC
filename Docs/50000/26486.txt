<DOC>
<DOCNO> 26486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sonspo20.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ogün ile Abdullah imzaladı 
</HEADLINE>
<TEXT>

     Fenerbahçe, iç transferde kaptan Ogün ve Abdullah ile sözleşme yeniledi. 
     Bugün kulüp binasına gelen iki futbolcu, yaklaşık 2,5 saat süren görüşme sonunda, kendilerini bir yıl daha Fenerbahçeli yapan sözleşmeye imza attı. İmza töreninde Fenerbahçe Kulübü Asbaşkanları Osman Yalçın ve Murat Özaydınlı da bulundu. 
     Futbolculardan kaptan Ogün, imza attıktan sonra yaptığı açıklamada, Fenerbahçe'de daha işlerinin bitmediğini belirterek, ''Geçen sezonki başarımızı daha ileriye taşıyacağız'' derken, ''Yönetim bizi bir hayli terletti'' diye de espri yaptı. 
     Abdullah da imza attığı için sevinçli olduğunu kaydederek, büyük hedefleri bulunan Fenerbahçe'nin gelecek sezon Avrupa'da da başarılı olacağını ve çıtayı yükselteceklerini söyledi. Asbaşkan Murat Özaydınlı ise iki futbolcuya da teşekkür ederek, ''Fenerbahçe'de kolej takımı havası yakalattılar. Ogün ve Abdullah maksimum fedakarlıkta bulunarak, Fenerbahçe'nin gönülden futbolcuları olduklarını gösterdiler. Fenerbahçe de onlar için elinden geleni yapacaktır'' diye konuştu. 
     Özaydınlı, Uche ve Celil'in de perşembe günü imza atacaklarını bildirdi. 
     Bu arada, Fenerbahçe Genel Sekreteri Vedat Olcay, Kulüp Müdürü Serkan Acar ve Basın Danışmanı Necmi Gülümser'in, yarın Balıkesir'e giderek, Balıkesir Fenerbahçeliler Derneği'nin düzenleyeceği şampiyonluk kutlamalarına katılacakları kaydedildi. 
     
     







</TEXT>
</DOC>
