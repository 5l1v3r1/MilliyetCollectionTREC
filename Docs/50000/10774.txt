<DOC>
<DOCNO> 10774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sontur08.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Dalgalı kur ekonomiyi olumlu yönde etkileyecek" 
</HEADLINE>
<TEXT>

     Başbakan Bülent Ecevit, Türk Lirası'nın değerindeki nispi düşüş nedeniyle dışsatım gelirlerinde önemli bir artış olacağını bildirerek, ''Eğer dalgalı kur sisteminin sağlayacağı olanakları iyi değerlendirebilirsek ekonomimiz kısa sürede büyük canlılık kazanabilir'' dedi. 
     Ecevit, Başbakanlık merkez binada basın mensuplarına yaptığı açıklamada, ekonomiyi değerlendirdi. Daha dalgalı kura geçmeden bu yılın Ocak ve Şubat aylarında dışsatım gelirlerinde geçen yıla göre yüzde 14.4 oranında bir artış olduğunu bildiren Ecevit, şunları söyledi 
     'Eğer dalgalı kur sisteminin sağlayacağı olanakları iyi değerlendirebilirsek ekonomimiz kısa sürede büyük canlılık kazanabilir. Çünkü Türk Lirası'nın değerindeki nispi düşüş nedeniyle dışsatım gelirlerinde önemli bir artış yer alacaktır. Daha dalgalı kura geçmeden bu yılın Ocak ve Şubat aylarında dışsatım gelirlerinde geçen yıla göre yüzde 14.4 oranında bir artış oldu. Bu artış elektronikte yüzde 23'ü, otomotivde yüzde 33'ü buldu. Bu başarıları dolayısıyla dışsatımcılarımızı ve üreticilerimizi kutlarım. Dışsatım şimdi daha da artacaktır. Nitekim bayram günlerinde bile dışsatımımızda belirgin bir canlanma görülmeye başlamıştır.'' 
     Dışsatımın ivme kazanması ile birlikte iç üretimin de büyük ölçüde artacağını belirten Başbakan Ecevit, şöyle devam etti 
     'Çünkü dışsatımcılar ara malı ve yatırm malı gereksinimlerini artık büyük ölçüde yurtiçinden karşılayacaklardır. Böylece, iç üretimi artırmak ve işsizliği azaltmak bakımından önemli bir fırsat elimize geçmiş olmaktadır. Bu fırsatı süratle değerlendirebilmemiz için dışsatımcılarla üreticiler arasında eşgüdüm ve işbirliği sağlanmalıdır. Hükümetimiz bu konuda dışsatımcılarımıza ve üreticilerimize destek olacaktır.'' 
     Dalgalı kurun dışsatımda sağlayacağı olanakları yaygın bir biçimde değerlendirilmesi için ürün ve pazar çeşitlendirilmesine de önem verilmesi gerektiğini vurgulayan Bülent Ecevit, ''dalgalı kurla dışsatımda sağlanacak atılım, iç üretimimizi ve dolayısıyla ekonomimizin tümünü olumlu yönde etkileyecektir'' dedi. 
     Öte yandan dalgalı kurun turizme de ivme kazandıracağını belirten Ecevit, şunları söyledi 
     'Bu da yine iç üretimi ve aynı zamanda hizmetler sektörünü canlandıracaktır. Görülüyor ki ekonomimizin yakın geleceğine umutla ve güvenle bakabilmemiz için bazı nedenler vardır. Yeter ki olanakları zamanında ve iyi değerlendirebilelim. Türk Lirası'nın değer kaybında şu ana kadar ölçünün kaçırılmamış olması da sevindiricidir.'' 




</TEXT>
</DOC>
