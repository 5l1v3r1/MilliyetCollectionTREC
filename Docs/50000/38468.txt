<DOC>
<DOCNO> 38468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo17.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zimbru Gaziantep'te... 
</HEADLINE>
<TEXT>

     Gaziantepspor ile yarın UEFA Kupası ön eleme turu rövanş karşılaşması yapacak olan Moldova'nın FC Zimbru Kişinev takımı, özel bir uçakla Gaziantep'e geldi. 
     67 kişiden oluşan kafileyi, Gaziantepspor Kulübü Müdürü Halil Alpay karşıladı ve uçağın kapısında Kulüp Başkanı Simha Vainberg'e çiçek verdi. 
     Gaziantepspor ve Büyükşehir Belediyespor'un otobüsleri ile kalacakları otele geçen FC Zimbru Kişinev, bu akşam karşılaşmanın oynanacağı Kamil Ocak Stadı'nda bir çalışma yapacak. Konuk kulübün başkanı Vainberg, gösterilen yakın ilgi ve konukseverlik nedeniyle Gaziantepspor yetkililerine teşekkür etti. Moldova'da yapılan ve 0-0 sona eren karşılaşmanın rövanşının zorlu geçeceğini belirten Vainberg, ''Düğüm burada çözülecek. Sahada iyi olan, galibiyeti isteyen kazansın ve turu geçsin. Turu geçecek sonuç almaya geldik'' dedi. 
     Zimbru Teknik Direktörü Tincier Vladimir ise sakat ve cezalı oyuncusu bulunmadığını, turu geçmek için ellerinden gelen çabayı göstereceklerini ifade etti. 
     Gaziantepspor'un çok iyi oyunculara sahip olduğunu ve rakibi asla küçümsemediklerini vurgulayan Vladimir, şunları söyledi ''Sahamıza yapılan maçta rakibin defans blokunu aşamadık. Çok zorlu bir rakip ile karşılaşacağız. Özellikle kalede Ömer, savunmada Mert ve Mehmet, ileri uçta Fatih ve Hasan Özer çok becerekli ve kaliteli oyuncular. Tek hedefimiz turu getirecek bir sonuçle ülkemize dönmek. Kimse bizi gözünde küçültmesin.'' Kamil Ocak Stadı'nda yarın saat 20.30'da başlayacak olan karşılaşmayı, Macaristan Futbol Federasyonu'ndan Attila Juhos, Robert Kispal ve Andras Hrabovszky hakem üçlüsü yönetecek. 
     Sakat ve cezalı oyuncusu bulunmayan Gaziantepspor'un sahaya Ömer,Mert, Mehmet, Ramazan, Bülent, Volkan, Kemal, Batista, Krivov, Fatih ve Hasan Özer, FC Zimbru Kişinev'in ise Romanenco, Victor, Kostyantyn, Miterev, Oprea, Ghenedie, İepureanu, Dodul, Arhire, Levan ve Mihai 11'ii ile sahaya çıkması bekleniyor. Bu arada Gaziantepspor Yönetim Kurulu, kafileye bu akşam bir yemek verecek. 







</TEXT>
</DOC>
