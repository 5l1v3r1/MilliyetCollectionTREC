<DOC>
<DOCNO> 23371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo02.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural "Oyunun genelinde iyi oynadık" 
</HEADLINE>
<TEXT>

     Denizlispor Teknik Direktörü Yılmaz Vural, 2-2 berabere biten Beşiktaş maçından sonra, oyun genelinde iyi oynadıklarını, sonuca üzüldüğünü söyledi. 
     İlk yarıda 2 farklı üstünlüğü yakalamalarına karşın, ikinci yarıda bunu koruyamadıklarını kaydeden Vural, mücadele yönünden takımından memnun olduğunu kaydetti. 
     Sahadan istedikleri sonucu çıkaramadıklarını anlatan Vural, ''Sezonun son maçını kazanıp, geçen yıl kazanılan puan sayısına ulaşmak istiyorduk, olmadı. Mücadelemiz hep üst düzeyde. Sahada oyuncularım bir emek, bir çaba sarfettiler. Bunun karşılığını alamadık'' diye konuştu. 
     Beşiktaş Teknik Direktörü Christoph Daum ise takımının ilk yarıda iyi oynamadığını, ancak ikinci yarıda toparlandığını anlattı. Daum şöyle konuştu 
     ''Sahada 2 ayrı Beşiktaş vardı. İlk yarıdaki takımda oyuncuların aklı başka yerdeydi. İkinci yarıda durum değişti, şansımız iyi olsa maçı kazanabilirdik. Birçok kişinin UEFA Kupası'na katılamamanın hayal kırıklığını yaşadığını biliyorum. Inter Toto kupası ise bizim için bir şey ifade etmiyor. Buraya giden takımların sezon içinde sıkıntılar yaşadığını biliyoruz. Avrupa bunun örnekleriyle dolu. Bunun yerine, futbolda gelişmiş ülkelere UEFA'da bir hak daha tanınmalı.'' 
     Öte yandan ikinci yarıda sakatlanan maçın hakemi Zafer Önder İpek'in ayak bileğinin döndüğü ve iç yan bağlarında kopma olduğu tespit edildi. 







</TEXT>
</DOC>
