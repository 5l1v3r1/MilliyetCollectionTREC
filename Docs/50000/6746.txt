<DOC>
<DOCNO> 6746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur14.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk çetesine hapis 
</HEADLINE>
<TEXT>

     Yaklaşık 4 yıldır süren Susurluk çetesi davasında bugün karar verildi ve yargılanan sanıkların tümü hapis cezasına çarptırıldı. 
     Susurluk davası kapsamında yargılanan Özel Harekat Dairesi eski Başkan Vekili İbrahim Şahin ve MİT eski görevlisi Korkut Eken 6'şar yıl, aralarında Haluk Kırcı ve özel timci eski polis memurlarının da bulunduğu 12 sanık da 4'er yıl ağır hapis cezalarına çarptırıldı. 
     Yaklaşık 4 yıldır süren davayı bugün görülen 25. duruşmada karara bağlayan İstanbul 6 No'lu DGM heyeti, sanıklardan İbrahim Şahin ve Korkut Eken'e, TCK'nın 313. maddesinin 2, 3 ve 4. fıkraları uyarınca ''Cürüm işlemek amacıyla teşekkül oluşturmak ve bu teşekkülü yönetmek'' suçundan 6'şar yıl ağır hapis cezası verdi. 
     Şahin ve Eken, ömür boyu kamu hizmetlerinden men edilerek, haklarında yurtdışına çıkış yasağı da konuldu. Mahkeme heyeti, davanın diğer sanıkları olan özel timci eski polis memurları Ayhan Çarkın, Ayhan Akça, Oğuz Yorulmaz, Enver Ulu, Mustafa Altunok, Ercan Ersoy ve Ziya Bandırmalıoğlu ile DYP Şanlıurfa Milletvekili Sedat Edip Bucak'ın şoförü Abdülgani Kızılkaya, ''katliam sanığı'' Haluk Kırcı, ''Uluslararası uyuşturucu kaçakçısı'' Yaşar Öz, Sarıyer'de öldürülen Ömer Lütfü Topal'ın iş ortakları Sami Hoştan ve Ali Fevzi Bir'i de, TCK'nın 313. maddesinin 2 ve 3. fıkraları uyarınca ''Cürüm işlemek amacıyla teşekkül oluşturmak'' suçundan 4'er yıl ağır hapis cezasına çarptırdı. 
     Bu sanıklar da, 3 yıl süreyle geçici olarak kamu hizmetlerinden men edildi. 
     Sanıklara en üst sınırdan ceza tertip eden mahkeme heyeti, yine sanıkları, ceza indirimi öngören TCK'nın 59. maddesinden de yararlandırmadı. Mahkeme heyeti, tüm sanıklar hakkındaki TCK'nın 296. maddesinde öngörülen ''Hakkında yakalama ve gıyabi tevkif müzekkeresi bulunan kişiyi saklamak veya saklı olduğu yeri bildiği halde yetkili mercilere derhal haber vermemek'' suçunu ise, 4616 sayılı Şartla Salıverilme, Ceza ve Davaların Ertelenmesine Dair Kanun uyarınca erteledi. 
     Bu kararla sanıklar hakkındaki bu suç, aynı suçu 5 yıl süreyle tekrar işlememeleri halinde ortadan kalkacak. 




</TEXT>
</DOC>
