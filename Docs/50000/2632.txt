<DOC>
<DOCNO> 2632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sonspo06.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Kamp takıma uyum getirdi" 
</HEADLINE>
<TEXT>

     Antalya'da kamp yapan Fenerbahçe, bugün sabah idmanını da ormanda yaptı. Teknik direktör Mustafa Denizli, bu kampta futbolcuların uyumunun arttığını söyledi. 
     Antalya Belek'teki Sol Belvil Otel'de ikinci devre hazırlıklarını sürdüren Fenerbahçe, bugün de ormanlık alanda kondisyon çalıştı. Ormanda 4 kilometre koşan sarı-lacivertli ekip, krosun ardından fizik kondisyon çalıştı. Bu çalışmaya ise dün yapılan Kocaelispor maçında oynayan futbolcular katılmadı. 
     Antalya kampının takımın uyumu açısında önemli bir yeri olduğunu dile getiren teknik direktör Mustafa Denizli, ''İkinci devrede oynayacağımız yeni sistemden sözettik. Çekirdek kadromuzun üzerine monte edilecek yeni unsurlar var. Bir takım oluşturmak kolay değil. Zaman ve uyum gerektirir. Bu kampta futbolcular arasında uyumun geliştiğini gözlüyorum'' dedi. 
     Gazetecilere dün yapılan Kocaelispor maçını da değerlendiren Denizli, ''1 dakika arayla 2 tane benzer gol yedik. Daha dikkatli olmamız gerekir. Ama bu golleri hazırlık maçlarında yememiz sevindirici. Hatalarımızı görüp kapatabiliriz'' diye konuştu. 
     Denizli, Kocaelispor maçında ikinci yarının son 30 dakikasında kaleyi devralan Recep'ten ise övgü dolu sözlerle bahsetti. Denizli, ''Recep, kaledeki hakimiyeti, topu oyuna sokması, gol pozisyonlarındaki başarısıyla geleceğiyle ilgili iyi sinyaller verdi''dedi. Bu arada hafif sakatlığı süren Celil ile ishal olan Revivo, sabah idmanına katılmadı. 2 futbolcunun da akşam yapılacak teknik çalışmaya katılması bekleniyor. Ayrıca Fenerbahçe'nin ilerleyen günlerde Üçüncü Lig takımlarından Saran Keskinspor ve Belek'te kamp yapan Alman ekibi Arminia Bielefeld ile birer özel maç yapacağı belirtildi. 




</TEXT>
</DOC>
