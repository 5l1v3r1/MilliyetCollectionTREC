<DOC>
<DOCNO> 32753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/ekonomi/eko01.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’nin Derviş boykotu bitti 
</HEADLINE>
<TEXT>
Beraber yürüyeceğiz biz bu yollarda 
MHP lideri Bahçeli, uzun süredir boykot ettiği Derviş’le ilk kez aynı masaya oturdu. Koalisyon liderleri aile fotoğrafı çektirip, güçlü eşgüdüm’ mesajı verdi 
     HARUN GÜREK Ankara 

     Piyasalarda son günlerde oluşan güven bunalımını ortadan kaldırmak amacıyla Başbakan Bülent Ecevit’in başkanlığında toplanan liderler zirvesinde "ekonomik programın her seviyede çok güçlü bir eşgüdüm içinde uygulanmasının sürdürülmesi" kararlılığı çıktı. 
     Daha önce Devlet Bakanı Kemal Derviş’in bulunduğu zirvelere katılmama kararı alan Başbakan Yardımcısı ve MHP lideri Devlet Bahçeli’nin de toplantıya katılması dikkat çekti. Görüntü alınması süresince Derviş ve Bahçeli’nin birbirlerine hiç bakmadıkları gözlendi. 
     
     Ekonomiye destek önlemleri 
     Yaklaşık üç buçuk saat süren ve iki bölüm halinde gerçekleşen zirvenin ardından yapılan yazılı açıklamada, ekonomik programın uygulaması ve ekonomide yaşanan son gelişmelerin ele alındığı ifade edildi. Açıklamada, ekonominin temel dengelerinin giderek güçlendiğinin tespit edildiği vurgulanarak şöyle denildi 
     Cari işlemler dengesinde beklenenin üzerindeki iyileşmeye bağlı olarak döviz arzında öngörülen önemli artış ve kamu mali dengesinin sağlamlığı memnuniyetle karşılanmıştır. 
     Temel dengelerdeki iyileşmenin yanında hazirandaki fiyat gelişmelerinin tahminlerle çakışması yılın ikinci yarısına ilişkin öngörülerin büyük ölçüde gerçekleşebileceğini göstermektedir. 
     Ekonomik programın her seviyede çok güçlü bir eşgüdüm içinde uygulanmasının sürdürülmesine karar verilmiştir. 
     Reel sektöre dönük olarak Dünya Bankası kredisinden 200 milyon doların Eximbank’a verilmesinin olumlu etkileri ele alınmıştır. 
     Vakıflar Bankası’nın özelleştirilmesiyle ilgili kararname imzaya açılmıştır. 
     Piyasalara güven verecek reel ekonomiyi destekleyecek önlemler, kamu dengesine zarar vermeden alınmaya devam edilecektir. 
     
     Yılmaz’dan bürokratlara fırça 
     ANAP Lideri Mesut Yılmaz, dünkü ekonomi zirvesinde "teknik kadroyu" eleştirdi. 
     Yılmaz, zirve toplantısına katılan Hazine Müsteşarı ile Merkez Bankası ve BDDK başkanlarına, "Döviz ve faizler yükseldi. Zamanlamayı ayarlayamadınız. Uzun vadeli borçlanmaya çıkmanızın yanlış olduğu aldığınız sonuçla görüldü. Hep topu siyasetçilere atıyorsunuz. Herkes siyasetçileri suçluyor. Sizin hatanız yok mu Kendinize çeki düzen verin" dedi. 
     Yılmaz, liderler zivesiyle ilgili değerlendirmesinde de, "Programın hedefleri belki zaman içinde gözden geçirilebilir ama programda öngörülen politikalar kararlılıkla sürdürülecek" dedi. 
     
Revizyon konuşuldu      ANKARA Milliyet 

     Ekonomik durum ile ilgili olarak dün yapılan liderler zirvesinde görüşülen konular arasında, zor durumda olan reel sektöre yönelik tedbirlerin alınması ve Meclis açılmadan önce kabinede revizyon yapılması olduğu öğrenildi. 
     Liderler zirvesinde ayrıca, program hedefleri gözden geçirildi. Mevcut bulgular ışığında program hedeflerinde revizyona gidilebileceği de ifade edildi. Ayrıca enflasyon hedefinin gözden geçirilebileceği ve daha gerçekçi hedefler belirlenebileceği kayda geçirildi. 
     Toplantı sonrası edinilen bilgiye göre, toplantıda Başbakan Yardımcısı Devlet Bahçeli, reel sektöre yönelik bazı tedbirlerin alınmasını isterken, sanayici ve esnafın çok zor durumda olduğunu belirtti. 
     Bahçeli’nin yaşanan ekonomik gelişmelere siyasetin gerekçe gösterildiğini, ancak sorunların temelinde ekonomik programın güçsüz noktalarının belirlenmesinin olduğunu ifade ettiği öğrenildi. 
     Ankara’daki hareketli saatler, liderler zirvesinden sonra da son bulmadı. ANAP lideri Mesut Yılmaz, Devlet Bakanları Yılmaz Karakoyunlu, Edip Safter Gaydalı, Mehmet Keçeciler, Çalışma Bakanı Yaşar Okuyan ve Maliye Bakanı Sümer Oral’la görüştü. Bahçeli ise Devlet Bakanları Faruk Bal, Abdulhaluk Çay ve Bayındırlık Bakanı Koray Aydın’la bir araya geldi. Bu görüşmeler Enis Öksüz’ün istifasıyla birlikte kabinede revizyon olacağı söylentilerini arttırdı. 
     
     Ağustos sinyali 
     Bu arada kulislerde, yeniden gündeme gelen kabine revizyonunun ağustos ayı başındaki ANAP kongresinden sonra gerçekleştirebileceği belirtiliyor. Revizyonla birlikte bakanlık sayısının da azaltılacağı dile getiriliyor. Öte yandan MHP’li bir bakanın daha istifa edeceği yolundaki iddialar doğrulanmadı. 
     



 EKONOMİ 




















</TEXT>
</DOC>
