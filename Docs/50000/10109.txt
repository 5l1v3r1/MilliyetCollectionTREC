<DOC>
<DOCNO> 10109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/sontur06.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltında kaybolan HADEP'lilerin PKK'nın elinde oldukları iddia ediliyor 
</HEADLINE>
<TEXT>

     Gözaltına alındıktan sonra kaybolduğu iddia edilen HADEP Silopi İlçe Başkanı Serdar Tanış ve parti ilçe yöneticisi Ebubekir Deniz'in Kuzey Irak'ta terör örgütü PKK kampında olduğunun belirlendiği bildirildi. 
     Terör örgütünün, Serdar Tanış'ın babası Şuayip Tanış'a gönderdiği mektupta, her iki HADEP'linin örgütün elinde olduğu ifade edilerek, ''Bu arkadaşların T.C tarafından katledildiğini anlatın ve kitlelere yayın'' denildiği öne sürüldü. 
     AA tarafından verilen habere göre, güvenlik güçleri, 73 SN 564 plakalı fiber yüklü bir çekicinin sürücüsünün Kuzey Irak'ta örgütsel bildiri dağıttığını belirledi. 
     Bunun üzerine, Habur Emniyet Amirliği görevlileri, önceki gün saat 18.15'te söz konusu araçta arama yaptılar. Arama sonucu, TIR'ın dorsesinde ''Yurtsever Kürdistan halkına ve halk serhildanı Şuayp'e'' başlıklı ve PKK Merkez Komitesi imzalı bir not ele geçirildi. 
     Terör örgütünün ''mührünü'' taşıyan ve elle yazılan bir sayfalık Notta, 25.01.2001 tarihinde gözaltında kaybolduğu iddia edilen Serdar Tanış ve Ebubekir Deniz'in, terör örgütü PKK tarafından alıkonulduğu, ''örgüte ihanet ettiğinin, düşmanla işbirliği yaptığının'' öne sürüldüğü bildirildi. 
     Araç sürücüsü Şırnak-Silopi ilçesi Görümlü köyü nüfusuna kayıtlı İbrahim Bahşiş 32 , polis tarafından gözaltına alındı. Bahşiş'in sorgulamasının sürdüğü bildirildi. Silopi HADEP İlçe Başkanı Serdar Tanış'ın babası olduğu tespit edilen Şuayip Tanış'a hitaben yazılan mektupta, özetle şu ifadelerin yer aldığı kaydedildi 
     ''Ulusal kurtuluş mücadelemiz, başkan Abdullah Öcalan yoldaşa karşı yürütülen uluslararası komplo ile yeni bir sürecin başlangıcının ikinci yılına yaklaştığımız şu günlerde, Türk sömürgeciliği-emperyalizmi ve siyonizmi her türden gericiliğin desteğini alarak ulusal inkar ve imha politikalarını başarıya götürmek üzereyken, hainlik duygularını içlerinden atamayan ve düşmanla işbirliği etmek için ihanet içerisine giren bu iki arkadaşımız, başlangıçta halk serhildanıyız diye ortaya çıktıklarında genç ve tecrübesiz olmalarına rağmen bütün desteğimizi onlardan yana kullandık. Biliyorduk ki bizim devrimimizde gerilla serhıldansız, serhıldanlar da gerillasız olamaz. 
     Oğlun ve yanındaki Bekir arkadaş bizimle beraberdir. Bizim yanımızda Dolokoki'de kalmaktadır. Bunları merak etmemenizi, soruşturmaların devam ettiğini bilmenizi istiyoruz. Telefon ve diğer cihazlar T.C tarafından dinlendiği için bu notu sana gönderiyoruz. Serdar ve Bekir isimli arkadaşlar bir süre daha bizimle beraber kalacaklardır. Sizlerden arkadaşlarımızı merak etmemenizi istiyoruz. Yakın bir zamanda sana haber göndereceğiz ve seni görüştüreceğiz. Sizden istediğimiz, bu başlayan ulusal birlik ve üçüncü serhildan dönemini başarıya götürmek için T.C aleyhine propaganda ve kışkırtmalara devam etmenizdir. Beklediğimiz şekilde gelişen bu halk serhildanında bu arkadaşların T.C tarafından katledildiğini ısrarla anlatmanız ve kitlelere yaymanızdır.'' 
     
     



</TEXT>
</DOC>
