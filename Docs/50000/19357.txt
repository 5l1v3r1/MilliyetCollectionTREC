<DOC>
<DOCNO> 19357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sondun07.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Ege'deki sınır ihlalleri önemli ölçüde azaldı" 
</HEADLINE>
<TEXT>

     Yunanistan Dışişleri Bakanlığı Sözcüsü Panayotis Beglitis, Türkiye ile Yunanistan arasındaki yakınlaşmanın Ege'deki ihlal olaylarının azalmasını sağladığını açıkladı. 
     Türk savaş uçaklarının, Ege'de Atina FIR hattı ve Yunan hava sahasını ihlal iddialarıyla ilgili gazetecilerin sorularını yanıtlayan Beglitis, son zamanlarda bu gibi olaylarda önemli ölçüde azalma gözlendiğini söyledi. 
     İhlal olaylarının azalmasının nedeninin iki ülke arasındaki ılımlı atmosfer olduğunu kaydeden Beglitis, ''Son bir yıl içinde Türk-Yunan ilişkilerinde oluşturulan yeni atmosfer, Ege'de ihlal olaylarının azalmasına önemli ölçüde katkı sağlamıştır'' dedi. Beglitis, Kıbrıs ile ilgili bir soru üzerine ise, bunun Türk-Yunan ilişkilerini etkilemeye devam ettiğini belirterek, Kıbrıs'ın halen Yunanistan'ın dış politikasının merkezinde bulunduğunu ifade etti. Atina'nın, Kıbrıs konusunda dolaylı görüşmelerin yeniden başlatılması için, BM Genel Sekreteri'nin her iki tarafa da davette bulunmasını umduğunu kaydeden Begilitis, Türk tarafının da bu konudaki politikasını gözden geçirmesi gerektiğini savundu. 







</TEXT>
</DOC>
