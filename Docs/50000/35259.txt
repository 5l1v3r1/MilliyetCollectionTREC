<DOC>
<DOCNO> 35259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sondun09.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihara teşebbüs eden eski bakan ölüm listesi hazırlamış 
</HEADLINE>
<TEXT>

     Eşini öldürtmek amacıyla bir kiralık katile 15 bin mark verdiğini itiraf eden ve bu nedenle tutuklu bulunduğu cezaevinde intihar girişiminde bulunan Brandenburg eyaleti eski İmar ve İskan Bakanı Jochen Wolf'un bir arkadaşı, Wolf'un bir ölüm listesi hazırladığını ve 5 kişiyi öldürmeyi planladığını iddia etti. 
     Wolf'un, adının açıklanmasını istemeyen arkadaşı, eski bakanın, Rus sevgilisi Oksana'yı intihara sürüklediği gerekçesiyle eşi Ursula'nın yanı sıra kendisine haksız davrandığını düşündüğü Brandenburg eyaleti Başbakanı Manfred Stolpe'yi de öldürmek istediğini iddia etti. Bild gazetesi tarafından adı Mario T. olarak verilen 34 yaşındaki kişi, Wolf'ün ölüm listesinde, kendisini eşine nafaka ödemek zorunda bırakan yargıç, hakkında ''kötü konuşan'' partili bir arkadaşı ve hakkında kötü yazılar yazan bir gazetecinin de bulunduğunu söyledi. 
     Aynı kişi, ''Wolf ile 8 yıl önce tanıştık. Bana akıllı, okumuş biri gibi görünüyordu. Eski bakanla tanışmaktan çok mutlu olmuştum. 
     Kendisini, 15 yıldır tanıdığım eski bir tutukluyla tanıştırdım. Bu kişiye cinayet planlarını anlattı ve kendisinden yardım istedi'' diye konuştu. Wolf, eşini öldürtmek amacıyla para verdiği şahsın polise giderek kendisini ihbar etmesinden sonra tutuklanmış ve hücresinde bileklerini keserek intihar girişiminde bulunmuştu. Wolf'un 25 yaşındaki Rus sevgilisi Oksana, bir süre önce tabancayla intihar etmişti. 
     






</TEXT>
</DOC>
