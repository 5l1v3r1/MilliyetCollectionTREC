<DOC>
<DOCNO> 35084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun20.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki hahamlardan orduya kadın uyarısı 
</HEADLINE>
<TEXT>

     İsrail'de hahamlar, ordu muharebe birliklerine kadın almaya devam ederse, erkeklerden bu birliklere hizmet etmemelerini isteyecekleri tehdidinde bulundular. 
     İsrail ordusundaki muharebe birliklerindeki kadın sayısı giderek artıyor ve dinlerine bağlı askerler bundan rahatsızlık duyuyor. Askerler, böylece evli ve akraba olmayan kadın ve erkekler arasındaki teması yasaklayan dini kuralları ihlale zorlandıklarını söylüyor. Dini bütün askerler, tıkış tıkış tanklarda ve beden eğitimlerinde kadınlarla birlikte çalışmak, kadın-erkek karışık koğuşlarda yatmak zorunda kalmaktan şikayet ediyorlar. 
     Hahambaşı Eliahu Bakşi-Doron, kadınların muharebe birliklerinde görev almasının dini bütün askerler açısında zorluk yarattığını belirterek, bu askerlerin görevlerine devam etmesini istiyorsa ordunun, onların hislerini dikkate alması gerektiğini söyledi. Hahambaşı, kadınların muharebe birliklerinde görev almalarının, ancak ölüm-kalım durumlarında caiz olduğunu belirtti. Hahamlar dün yaptıkları toplantıda, bu prosedür değişmezse, genç erkeklerin muharebe birliklerinde çalışmasını engelleyecekleri uyarısında bulundular. İsrail'de 18 yaşına gelmiş her vatandaş için askerlik zorunlu. 







</TEXT>
</DOC>
