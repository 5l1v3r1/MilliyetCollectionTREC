<DOC>
<DOCNO> 32914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur17.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'dan çıkan ikramiye için mahkemelik oldular 
</HEADLINE>
<TEXT>

     Milli Piyango'nun 19 Şubat 2001 çekilişinin ardından, 600 milyar liralık ikramiyeye ortak olan çeyrek biletin kendisine ait olduğunu öne süren Serikli çiftçi tarafından açılan davaya devam edildi. 
     Antalya'nın Serik İlçesi Asliye Ceza Mahkemesi'nde görülen davanın duruşmasına, biletin kendisine ait olduğunu iddia eden davacı Mahmut Tosun ile bileti kullanarak 150 milyar liralık ikramiyeyi alan Emin Çopur katıldı. 
     Çiftçi Mahmut Tosun, 19 Şubat çekilişinde aldığı çeyrek biletini, ikramiye çıkıp çıkmadığını kontrol etmesi için arkadaşı Emin Çopur'a verdiğini, Çopur'un ikramiye olmadığını söyleyerek bileti çöpe attığını ve daha sonra bu kişinin 150 milyar lira ikramiye kazandığını duyduğunu kaydetti. 
     Mahmut Tosun, duruşmada ikramiye çıkan biletin kendisinin çöpe atılan bileti olduğu iddiasını yineleyerek, Emin Çopur'dan şikayetçi olduğunu söyledi. 
     Davalı Emin Çopur da 150 milyar lira ikramiye kazanan çeyrek biletin, kendisine ait olduğunu öne sürdü. 
     Dava konusu çeyrek biletin Milli Piyango İdaresi'nden geldiğini bildiren mahkeme, biletin çöpe atılan bilet olup olmadığının incelenmesi için Antalya Adli Tıp Kurumu'na gönderilmesine karar vererek, duruşmayı erteledi. 
     
     







</TEXT>
</DOC>
