<DOC>
<DOCNO> 23432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sontur26.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK'ten Kızılay'da protesto... 
</HEADLINE>
<TEXT>

     Kamu Emekçileri Konfederasyonu'na üye binlerce memur TBMM'de bulunan ''Kamu görevlileri sendika yasa Tasarısı''nı Kızılay Meydanı'nda düzenledikleri mitingle protesto ettiler. 
     Başta, 21 Mayıs'tan bu yana İstanbul'dan yürüyenler olmak üzere çeşitli ilerden Başkent'e gelen ve Ankara'ya girişlerine sabahın erken saatlerinde belli noktalarda izin verilmeyen KESK üyesi memurlar emniyet görevlileriyle yapılan görüşmenin ardından alınan izinle Ankara'ya girdiler. 
     Öğle saatlerinde Hipodromda toplanan binlerce memur buradan mitingin yapılacağı Kızılay meydanına yürüdüler. Kızılay Meydanı'nda toplanan memurlar burada ''Toplu sözleşme hakkımız'', ''grev silahımız'', ''kuş-kurt-arı kahrolsun IMF iktidarı'', ''sahte sendika yasasına hayır'', ''devlet güdümlü sendikaya hayır'', ''bu yasa Meclis'ten geçmeyecek'', ''Ne IMF ne Derviş genel grev genel direniş'' şeklinde attıkları sloganlarla tepkilerini dile getirdiler ve çeşitli türküler eşliğinde halay çektiler. 
     Kızılay Meydanı'nda yağan yağmur altında gruba hitap eden KESK Genel Başkanı Sami Evren IMF ve dünya Bankası'nın bu dünyayı gözaltına aldığını ileri sürerek, gerçek demokrasi getirildiğinde Türkiye'nin IMF ve Dünya Bankası'nın göz altından kurtulacağını bildirdi. 11 yıldan bu yana sendikal hak ve özgürlükler için mücadele verdiklerini bildiren Evren, her türlü baskı ve zorluğa rağmen sendika kurduklarını ve büyümeye devam ettiklerini söyledi. Sadece sendikal hak ve özgürlükler için değil demokrasi için de mücadele ettiklerini vurgulayan Evren şöyle devam etti 
     ''Soruyorum toplu sözleşme yapma hakkı elinden alınan grev hakkı bulunmayan sendikaya sendika denir mi Yasakları güvence altına alan örgütlülüğümüzü zayıflatmak isteyen bir yasaya sendika yasası denir mi Bu taleplerimiz doğrultusunda bir sendika istiyorum biz toplu sözleşme ve grev hakkı istiyoruz. Biz özgürlükçü ve demokratik bir yasa istiyoruz. Biz yasaksız bir yasa istiyoruz bunun için susmayacağız. 
     Sami Evren, toplu sözleşme ve grev hakkı yasaklanarak kamu çalışanlarının ücretlerinin ve çalışma koşullarının tek yanlı belirlenmek istendiğini ileri sürerek TBMM'den çıkarılmak istenen yasanın uluslararası sözleşmelere aykırı olduğunu bildirdi. 
     Evren şöyle devam etti 
     'Yasakçı yasalarla elimizi kolumuzu bağlamak isteyenlere sesleniyorum 10 binlerin sesine kulak verin. Madem Anayasa değişikliği yapacaksınız, madem toplu sözleşme ve grev hakkını güvence altına alacaksınız o zaman sahte tasarıyı geri çekin. Toplu sözleşme ve grevsiz sendika, sendikasız demokrasi olmaz. Bu yasayı kim istiyor bunu IMF tacirleri istiyor. Bu yasayı azgın bir kadrolaşma yaratanlar sürgünlerle sesimizi kısmak isteyenler istiyor. Bugün bu alanda siyasi istikrara son bir uyarı yapmak üzere toplandık. Toplu sözleşme ve grev hakkımızı içeren özgürlükçü ve demokratik bir yasa talebimize yanıt vermezlerse Ankara'yı basmaya devam edeceğiz.'' 
     Evren'in konuşmasının ardından Kızılay Meydanı'ndaki grup olaysız bir biçimde dağıldı. Miting başlamadan önce gözaltına alınanların tamamına yakını serbest bırakılırken ''cübelli'' bir kişi ile daha önce aranan 2 kişi gözaltına alındı. KESK'in Kızılay mitingine, ÖDP Genel Başkanı Ufuk Uras'ın yanısıra, SİP, EMEP, TTB, Türk Mühendis ve Mimar Odaları Birliği ile DİSK temsilcileri katıldı. Bu arada Kızılay ve Sıhhıye'nin araç trafiğine kapatılması üzerine yüzlerce işportacı bulvar üzerinde ürünlerini satarken su ve simit satıcıları da KESK üyesi memurların açlık ve su ihtiyaçlarını giderdiler. 







</TEXT>
</DOC>
