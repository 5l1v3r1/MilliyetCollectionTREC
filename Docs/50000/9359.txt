<DOC>
<DOCNO> 9359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sondun10.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da bayramda kurban kesimi yasağı 
</HEADLINE>
<TEXT>

     Belçika Tarım Bakanlığı'nın, şap hastalığı nedeniyle alınan önlemler nedeniyle bu yıl Kurban Bayramı'nda kurban kesimlerinin yasaklandığını duyurmasından sonra, Din Hizmetleri Müşavirliği, kurbanların vekaletle Türkiye'de kestirilebileceğini veya bu amaçla ayrılan paraların fakirlere bağışlanabileceğini hatırlatan bir açıklama yaptı. 
     Brüksel bölgesel hükümetinin Çevre Bakanı Dider Gosuin, dün Kurban Bayramı sırasında kesilecek hayvanların artıklarının toplanması operasyonunun iptal edildiğini bildirmiş ve ''Müslümanlar için çok üzüldüğünü ancak bu yıl Kurban Bayramı'nın gereklerinin yerine getirilmesinin olanaksız görüldüğünü'' söylemişti. 
     Federal hükümetin Tarım Bakanı Jaak Gabriels de, İngiltere'deki şap salgınına karşı önlem olarak, 19 Mart tarihine kadar tüm hayvan naklinin ve pazarlamasının yasaklandığını hatırlatarak, kurban kesimlerinin ülke çapında mümkün olmayacağını duyurmuştu. Belçika yasaları, ev veya bahçelerde kurban kesimini yasaklıyor. Kurbanlar, belediyelerin ve kurumların öngördüğü merkezlerde kesiliyor. Bu yıl, bu merkezlerin kapalı olacağı belirtildi. 
     Din Hizmetleri Müşaviri Emrullah Aksarı, Belçika'daki Türk derneklerine gönderdiği bir yazı ile ''kurban kesiminin yasaklanması durumunda, bu yasağa uymayan müslümanların sıkıntıya gireceği duyumları alındığını'' belirtti. Yazıda, ''Kurban kesmek isteyen vatandaşlarımız, öncelikle Türkiye'de tanıdıkları fakirlere vekalet vermek suretiyle kestirebilecekleri gibi, Türkiye Diyanet Vakfı ve Türk Hava Kurumu'na da vekalet verebilirler. Bu yolla kesilecek kurbanların dinimizce amacına daha uygun olacağı bildirilmektedir'' denildi. 
     Belçika hükümeti, İngiltere'den ithal edilen 2 bin koyunun imha edilmesini kararlaştırırken, kurbanlık koyun alan müslümanlar paralarının iade edilmesi talebinde bulunuyorlar. Koyunları ısmarlayan ve ön ödeme yapanlar da satın almaktan vazgeçmek durumunda kaldıkları için tüccarların sıkıntısını artırıyorlar. Belçika'daki 400 bin kadar müslümanı temsil eden dernekler, kesilemeyen kurbanların parasının hayır amacıyla değerlendirmesini öneriyorlar. 




</TEXT>
</DOC>
