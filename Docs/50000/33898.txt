<DOC>
<DOCNO> 33898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/spor/aspo.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıradaki gelsin 2 - 0 
</HEADLINE>
<TEXT>

Galatasaray, Arnavut Vllaznia karşısında kendini zorlamadı, ön elemedeki tur şansını rövanşa bırakmadı. Ümit Karan perdeyi araladı. Ümit Davala penaltıyı dışarı attı. Sayısız gol kaçtı. Suat son dakikada farkı açtı. 
     ERHAN TELLİ 

     Aslan günlerdir hazırlandığı Şampiyonlar Ligi ön eleme sınavından rahat bir sonuçla ayrıldı. Hem rövanş için avantaj sağladı, hem de ilk kez karşısına çıktığı taraftarına umut verdi. Rakibinin üzerine daha ilk dakikadan itibaren kabus gibi çöken Sarı - Kırmızılılar, Vllaznia’ya göz açtırmadı. 
     6. dakikada Ümit Karan’ın kafası az farkla direğin dibinden auta giderken, 14. dakikada Arif ilk vuruşunu kaleciye nişanladı. 
     18. dakikada beklenen gol geldi. Sağ kanattan sıfıra doğru süzülen Ümit Davala adaşı Ümit Karan’a öyle güzel orta yaptı ki, golcü oyuncuya sadece kafayla dokunmak kaldı 1 - 0 
     23. dakikaya girildiğinde Hasan Şaş’ın başlattığı atakla ceza sahası içinde topla buluşan Ümit Davala rakibinin darbesiyle yerde kaldı. Hakem penaltı noktasını gösterdi. Atışı kullanan Ümit Davala topu üstten auta gönderdi. 
     42. dakikada Hakan’ın mutlak gollük ortası önce Ümit Karan’ın, sonra da Arif’in kafasından sekti. 
     İlk yarının son dakikasında da Arif, kendisine atılan uzun topun ardından kaleci ile karşı karşıya kaldı. Ancak kötü bir vuruşla topu dışarı gönderdi. 
     İkinci yarıda Galatasaray kendisine avantaj sağlayacak golü aramaya başladı. Ancak Sarı - Kırmızılı forvet birçok pozisyondan yararlanamadı. 
     46. dakikada Hasan Şaş’ın ortasına Ümit Karan vurdu, topu auta attı. 
     62. dakikada bu kez Ümit Karan’ın ortasına Berkant’ın uçarak vurduğu kafa sonuçsuz kaldı. 
     70. dakikada herkesi çalımlayan Hasan Şaş, topu müsait pozisyonda olmasına rağmen kaleciye nişanladı. 
     76. dakikada Ergün’ün şutunu kaleci güçlükle kornere çeldi. 
     90. dakikada ise Arnavut Merkoçı, Sarı - Kırmızılı savunmayı geçerek kaleci Kerem ile karşı karşıya kaldı. Arnavut futbolcu topa istediği gibi vuramadı ve auta giden top bütün tribünleri rahatlattı. 
     Ve uzatmalarda maçın yıldızı Suat sahneye çıktı, forvet oyuncularına nispet yaparcasına golünü attı. Sağ kanattan Ümit Davala’nın yaptığı ortaya dokunan Suat skoru getirdi 2 - 0 
     
Notlar      Ünder takipte 
     BÜLENT Ünder dün Şampiyonlar Ligi ön eleme ikinci turundaki olası rakiplerini belirleyecek olan Levski Sofya-Brann maçını izledi. Ünder’in hazırlayacağı raporla Teknik Direktör Lucescu’ya yardımcı olacağı bildirildi. 
     
     Kerem kalede 
     TAFFAREL’İN yerine büyük umutlarla alınan Kolombiyalı file bekçisi Mondragon formsuzluğu nedeniyle dünkü maçta yedek kulübesinde oturdu. Kaleyi Kerem korudu. 
     
     Brann avantajlı 
     GALATASARAY’IN, Vllaznia’yı elemesi halinde Şampiyonlar Ligi üçüncü eleme turunda karşılaşacağı muhtemel rakiplerinden Bulgar Levski Sofya ile Norveç temsilcisi Brann arasındaki karşılaşmadan gol çıkmadı. Sofya’daki maç 0 - 0 sonuçlandı. 
     
     UEFA gözetimi 
     UEFA, Ali Sami Yen’i teftişten geçirdi. Stadı gezen gözlemciler, eksiklikleri tek tek kontrol ettiler. Ayrıca anons yapıladı ve tribün giriş, çıkışları ile merdivenlerin boşaltılması istendi. Ancak yine de kapalı tribünlerin bazı kesimlerinde taraftarların girişleri kapattıkları dikkat çekti. Şeref Tribünü’ne özel koruma alınmadı. 
     
     Sergen tribünde 
     SERGEN ile kasığından sakat olan Vedat maçı tribünden izledi. Sergen, hazır olmaması nedeniyle kadroya alınmadı, Vittoria da takımda kendine yer bulamadı. 
     
     Albayrak morali 
     YENİ yöneticilerden Abdürrahim Albayrak, adeta Sarı - Kırmızılı futbolcuların sevgilisi oldu. Önceki gün kampa giderek futbolcuların alacaklarının bir milyon dolarlık bölümünü elden dağıtan Albayrak kamp boyunca da futbolcuları yalnız bırakmadı. 
     
Kötü değil’      LUCESCU, karşılaşma sonrası yaptığı açıklamada, "Kolay kazanacağımızı zannettiğimiz maçı zora soktuk. 2 - 0, kötü bir sonuç değil" dedi. Rumen hoca "Maça iyi başladık, ancak penaltıyı kaçırınca güvenimizi kaybettik. Rakip de bu nedenle her şeyini ortaya koydu" ifadelerini kullandı. 
     CİM - Bom’un hocası, Şampiyonlar Ligi’nin olağanüstü bir macera olduğunu belirtti ve şöyle devam etti "Özellikle forvet oyuncularımızın uyum sağlaması için zamana ihtiyacımız var. Galatasaray bugüne kadar bu dönemde maç yapmamıştı. Normalde bugünler hazırlık zamanlarıydı." 
     

</TEXT>
</DOC>
