<DOC>
<DOCNO> 40103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/yazar/bila.html </URL>
<DATE> 2001/09/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli'nin tutumu 
</HEADLINE>
<TEXT>

     MHP lideri ve Başbakan Yardımcısı Devlet Bahçeli, Bayındırlık Bakanı Koray Aydın'la ilgili olarak şimdilik net bir tutum sergilemedi. 
     Bahçeli'ye iki soru soruldu 
     1- Bayındırlık Bakanlığı'ndaki Vurgun Operasyonu'yla ilgili olarak Bakan Aydın'ın istifa etmesi gerektiğini düşünüyor musunuz 
     2- Bayındırlık Bakanı'nın inşaat malzemeleri işiyle uğraşan şirketlerinin bulunmasını etik buluyor musunuz 
     Her iki soru da Bahçeli'nin Koray Aydın'ın istifasını bekleyip beklemediğini saptamaya yönelikti. 
     Ancak Bahçeli verdiği yanıtlarla açık bir tutum almadı. 
     Birinci soruyu yanıtlarken, hazırlık tahkikatının bitmesini beklediğini vurguladı. Kesin kanıt olmadan kimsenin peşinen suçlanamayacağını ifade etti. 
     Bu yanıt gösteriyor ki, Bahçeli, soruşturmanın selameti açısından Bakan Aydın'ın görevden çekilmesini uygun görmüyor. Buna karşılık soruşturma sonuçlandığında, Koray Aydın'la ilgili olarak ciddi bir durum ortaya çıkarsa, gereğinin yapılacağı mesajını verdi. Bu da Aydın'ın durumunun soruşturmayı yürüten savcının hazırlayacağı iddianame ve sunacağı delillerle belirleneceğini gösteriyor. 
     Koray Aydın'ın şirketleri konusuna gelince... 
     Bahçeli bu konuda da ikili bir tutum gösterdi... 
     "Ya ticaret, ya siyaset" diyerek, bakanlıkla ticaretin bir arada yürütülemeyeceği mesajını verdi. Bu mesajına, "Sayın Bakanımız ticari işleriyle ilgili gerekli düzeltmeyi yapacaktır" anlamındaki sözlerini de ekleyerek, Aydın'ın siyaseti ve bakanlığı sürdürmesi için ticareti bırakması gerektiğini belirtmiş oldu. 
     Ancak, MHP lideri, bu mesajı verdikten hemen sonra Koray Aydın için bir açık kapı bıraktı. Bahçeli, "Sayın Bakanımızın ticari şirketleri bulunmakla beraber aktif olarak ticari faaliyette bulunduğuna ilişkin bir işaret yok" diyerek, Bayındırlık Bakanı'na bir hareket alanı yaratmış oldu. 
     Bahçeli'nin bu sözleri de gösteriyor ki, MHP lideri, Aydın'ın, bakanlık yaptığı bir alanda ticari şirketleri bulunmasını istifa etmesi için yeterli görmüyor, ancak, aktif olarak bu ticari faaliyeti sürdürmesi koşulu arıyor. 
     O halde Bahçeli'nin Koray Aydın'ın istifasını istemesi için iki koşul aradığı söylenebilir 
     1- Vurgun Operasyonu sonucunda Bakan hakkında ciddiye alınacak bir bilgi, belge veya durumun ortaya çıkması, 
     2- Koray Aydın'ın inşaat malzemesi satan şirketleri için aktif biçimde ticari faaliyette bulunduğunun kanıtlanması. 
     Koray Aydın'ın inşaat malzemesi satan şirketlerinin yanı sıra müteahhit olarak inşaat işleri yaptığı yönünde iddialar da gündeme geldi. Ankara Yıldız'da bir inşaat örnek gösterildi. 
     Bayındırlık Bakanı'nın, Bahçeli'nin koşullarını ve kararını beklemeden, kamuoyunun karşısına çıkıp iddiaları tek tek yanıtlaması ve kendi kararını açıklaması en doğru yol olacaktır. 
     
     







Bahçeli'nin tutumu 


Mavi yolculukta tatil kitapları 


Lüzumsuz bilgiler 


Sanıyorduk ki... 


Fuat kurtuldu ya diğerleri 


Özetle, vatandaş şaşkın, çaresiz... 


Reha Muhtar ile Erzurumlu... 


Anadolu kaplanı Gaziantep yaralı 


Sanatı kent kimliğiyle buluşturmak 


"Antep gelişiyor, hayat değişmiyor 


Bir cinayetin anatomisi 


Kriz dürümle aşılır mı 


Soyguncu fındıkçıların "gerçek hayat" 
hikayesi 


Cannes'lı Gazioğlu AKP'ye niye girdi... 


</TEXT>
</DOC>
