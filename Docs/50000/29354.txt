<DOC>
<DOCNO> 29354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur25.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Ahmet Altan'a ağır hapis cezası istemiyle 2 ayrı dava... 
</HEADLINE>
<TEXT>

     Yazar Ahmet Altan ile Aktüel Dergisi Sorumlu Yazıişleri Müdürü Murat Tunalı hakkında ''Askeri kuvvetleri tahkir ve tezyif etmek'' suçundan 1 ile 6'şar yıl arasında ağır hapis cezası istemiyle 2 ayrı dava açıldı. 
     İstanbul Cumhuriyet Başsavcılığı'nca hazırlanan ilk iddianamede, Murat Tunalı'nın suç tarihinde Aktüel Dergisi Sorumlu Yazıişleri Müdürü olduğu, Ahmet Altan'ın yazılarının da aynı dergide yayınlandığı belirtiliyor. 
     İddianamede, Ahmet Altan'ın, kamuoyunda ''Andıç'' adıyla bilinen belgeye ilişkin ''Bu generalleri yargılayın, bu yazarları açıklayın'' başlıklı bir yazısının, 9-15 Kasım 2000 tarihli Aktüel Dergisi'nde ''Kum saati'' adlı köşede yayınlandığı anlatılıyor. 
     Yazıdan bölümlere yer verilen iddianamede, Ahmet Altan ile derginin Sorumlu Yazıişleri Müdürü Murat Tunalı'nın ''Askeri kuvvetleri tahkir ve tezyif etmek'' suçundan 1 ile 6'şar yıl arasında hapis cezasına çarptırılması talep ediliyor. 
     
     İkinci dava 
     İstanbul Cumhuriyet Başsavcılığı'nca hazırlanan ikinci iddianamede, Ahmet Altan'ın Aktüel Dergisi'ndeki ''Kum Saati'' adlı köşesinde 14-20 Aralık 2000 tarihli sayıda, ''Türkiye'nin bütün generalleri, kışlalarınıza dönün'' başlıklı bir yazısının yayınlandığı belirtiliyor. 
     Sanıkların bu yazıda da, ''Askeri kuvvetleri tahkir ve tezyif etmek'' suçunu işlediği anlatılan iddianamede, Altan ile Tunalı'nın 1 ile 6'şar yıl arasında ağır hapis cezasına çarptırılması isteniyor. 
     Davaların görülmesine önümüzdeki günlerde İstanbul 2. Ağır Ceza Mahkemesi'nde başlanacak. 






</TEXT>
</DOC>
