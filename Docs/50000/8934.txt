<DOC>
<DOCNO> 8934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/guncel/gun02.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbul rönesansı" 
</HEADLINE>
<TEXT>

ABD'nin etkin gazetesi "The New York Times" dün yayımladığı "Moda" ekinde, İstanbul'daki hayata, moda ve dizayn penceresinden bakıyor 
     YASEMİN ÇONGAR Washington 

     İstanbul'da ilerlemeyi yaşayan sadece kadınlar değil, Türk dizaynı da bir rönesanstan geçiyor. 
     "The New York Times" gazetesinin bugün yayımladığı Moda ekinde İstanbul'a ayrılan "imparatorluk Yeniden Atakta" başlıklı yazı, bu sözlerle başlıyor. 
     Moda dünyasını yansıtan röportajlarıyla ünlü yazar Amy M. Spindler, istanbul rönesansının öncülerini aradığı yazıda, kentin ve kentlilerin hayat tarzına, ne yiyip ne içtiklerine, ne giydiklerine, neyle uğraştıklarına, nerede oturduklarına bakıyor ve Batı'nın "jet-sosyetesinin" neden İstanbul'a artan bir ilgi gösterdiğinin yanıtını arıyor. 
     Spindler'a göre, istanbul'un binbir katmanlı, çok renkli yapısı Batılılar'ı asıl cezbeden. "Kentin bir yanına gidin, Hollywood Tepeleri'nde olduğunuza yemin edebilirsiniz" diyor Spindler, "Bir mil öteye uzanın, Portofino'dasınız. Birkaç mil ötesi Şam'dır. İstanbul'un bir yanıyla Paris, bir yanıyla Londra, bir yanıyla New York, bir yanıyla Kahire, bir yanıyla Roma'dır." 
     Ünlü modacı Oscar de la Renta'nın "Sana en iyi tavsiyem, Haliç'e gidip kaybolman ve keşfetmen" demesi üzerine yola çıkan Spindler, Batı'nın dizayn ve moda dünyasının ünlü isimlerinin, İstanbul'un mimarisinden iznik çinilerine kadar Osmanlı'nın bugünle kaynaşmış çizgilerinden nasıl etkilendiklerini gözlüyor yazısında. 
     Zeynep - Metin Fadıllıoğlu, Kesibe Karaosmanoğlu, Nazlı Gönensay, Hakan Ezer, Ömer Koç, Melih Fereli, Hakan Ezer, Erkal Aksoy gibi yaratıcı İstanbullular ile bu imparatorluk kentinde, pişirilip demlenen yeni dizayn anlayışını konuşan yazar, evlere, lokantalara, mağazalara, saraylara, camilere, otellere girip çıkarak Doğu'nun duygu ve fikirlerinin Batılı bir anlayışla nerede nasıl kesişmeye başladığını yakalamaya çalışıyor. Rıfat Özbek ve Hüseyin Çağlayan gibi Avrupa ve Amerika'da büyük ün yapmış Türk modacılarının ilham kaynağını arıyor bir bakıma. 
     
Nerede yenir, nerede içilir      Spindler'ın öğütlerine kulak verirseniz, Nişantaşı'nda New York'tan esinlenen Downtown, Circus ve Mezzaluna gibi lokantalarda karnınızı doyurduktan sonra, Havana ya da Laila gibi bir kulübe gidebilir, saat gece yarısını geçince, Etiler'de Türk pop müziği çalan yerlere uğrayabilir, sonra Beyoğlu'ndaki gay barlarda bulabilirsiniz kendinizi. Ya da "bir kuşak orada büyüdü denen" Şamdan'a gidersiniz. 
     Ancak eğer İstanbul'un gerçek sırlarının peşindeyseniz, Horhor Çarşısı'na, Pandeli Lokantası'na, Yerebatan Sarayı'na, Sultanahmet'e, Çukurcuma'ya, Pera Palas'a atın kendinizi. İstanbul'u bir New Yorklu'nun öğütleriyle gezmeyi içinize sindirebiliyorsanız tabii. 
     


 GÜNCEL 

















</TEXT>
</DOC>
