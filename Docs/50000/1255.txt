<DOC>
<DOCNO> 1255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/dunya/dun01.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinden döneni idam edecekler 
</HEADLINE>
<TEXT>

Afganistan’da Taliban’dan son çılgınlık Şeriatçı yönetim İslamiyet’ten çıkanların idam edileceğini açıkladı 
     DIŞ HABERLER SERVİSİ 

     Afganistan’ın yüzde 95’ini kontrol altına aldıktan sonra türlü yasaklar getirerek sıkı bir şeriat rejimi kuran radikal islamcı Taliban yönetimi, dünyadaki "müslümanlığın ruhuna en sadık, en saf islami rejimi" oluşturma yolunda bir adım daha atarak bundan sonra İslamiyet’ten çıkan veya başka bir dine geçenlerin idam edileceğini açıkladı. 
     Söz konusu açıklamayı Şeriat Radyosu’nda Taliban lideri Molla Muhammed Ömer yaptı. Molla Ömer, Afganları başka dine geçmeye zorlayan Müslüman olmayanların öldürüleceğini de söyledi. 
     
Hedeftekiler      Ömer, özellikle Hıristiyan ve Musevileri hedef alarak başka dinlere inananların Müslümanları dinini değiştirmeye zorlamak, Afganistan’ı "şeytanlaştırmaya" çalışmak ve İslam’ı kötülemekle suçladı. 
     "İslamiyet düşmanlarının saf islami rejimleri yeryüzünden silme çabası içinde olduğunu" savunan Molla Ömer ayrıca, diğer dinlere ait ve İslam’ı eleştiren kitaplar sattığı belirlenen kitapçıların 5 yıl hapis cezasına çarptırılacağını duyurdu. 
     Taliban şimdiye kadar, diğer dinlere mensup olanların ibadetine izin veriyordu. Başkent Kabil’de yoğun olarak yaşayan Sih ve Hindu dinine inananlar kendi ibadethanelerinde dua edebiliyorlardı. 
     
İşe sakaldan başladı      İktidarı ele geçirir geçirmez birbiri ardı sıra çıkardığı yasaklarla Afganistan’da sivil hak ve özgürlükleri geniş ölçüde budayan Taliban rejimi ilk olarak erkeklerin sakal bırakmasını ve kadınların çarşaf giymesini zorunlu hale getirmişti. 
     Taliban ayrıca, kadınların çalışmasını, 8 yaşından büyük kız çocuklarının okula gitmesini, her türlü eğlenceyi, televizyon izlemeyi, ıslık çalmayı, uçurtma uçurtmayı yasaklamış erkeklerin namaz vakitlerinde camiye gitmesini şart koşmuştu. Afganistan’da yasaklara uymayanlara şeriat hükümlerine göre ceza veriliyor. 
     


 DÜNYA 













</TEXT>
</DOC>
