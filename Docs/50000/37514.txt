<DOC>
<DOCNO> 37514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/guncel/gun03.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
03.02'de Türkiye ağladı 
</HEADLINE>
<TEXT>

Resmi kayıtlara göre 16 bin 986 kişinin yaşamını yitirdiği 'büyük felaketin' 2. yılında öfke, hüzün ve gözyaşı vardı... 
     DOĞAN HABER AJANSI 

     Türkiye iki yıl önce Marmara Depremi'nde yitirdiği insanlarını dün öfke, hüzün ve gözyaşıyla andı. Deprem Bölgesi'nde gün boyu süren anma törenlerinde daha yaraları sarılamayan depremzedeler hükümete öfke yağdırdı. 45 saniyelik 7.4 büyüklüğündeki depremin meydana geldiği saat 03.02'de duygular doruğa ulaşırken, can ve mal kaybına rağmen hala ders alınmaması protesto edildi. 
     5 bin 385'i merkez üssü Gölcük'te olmak üzere resmi kayıtlara göre 16 bin 986 kişinin öldüğü depremin yıldönümünde İzmit'te sivil toplum örgütleri Anıtpark'a kadar "Felaket unutulduğunda felakettir" sloganıyla yürüdü. 15 sivil toplum örgütünden 100'ü aşkın temsilci Atatürk Bulvarı'nda zemini tamamen balçık olmasına rağmen orta hasar raporu verilerek onarıma alınan 7'şer katlı binalara "Depremi unutmadık, unutturmayacağız", "Geleceğin beton mezarlarına hayır" yazılı pankartları astı. 
     
     Beyaz balonlar uçuruldu 
     Depremde 552 öğrenci ve 5 öğretmenini kaybeden Gölcük Barbaros Hayrettin Lisesi Mezunlar Derneği de öğretmen ve öğrencilerle barkovizyon gösterisi izledi. Saat 03.00'te saygı duruşunda bulunulurken, afetin saati 03.02'de lazer ışınlarıyla gökyüzünü aydınlatıldı, beyaz balonlar gökyüzüne bırakıldı. 03.02'de ise duyguları yoğunlaşan depremzedeler gözyaşı döktü. 
     
     Anıt mezara çiçekler 
     Yalova'da düzenlenen anma gecesine katılanlar, ellerinde mum ve çiçeklerle topluca anıt mezara yürüdü. 2 bin 567 kişinin isimlerinin yazıldığı anıt mezara çiçekler konuldu. 
     
Depremzedeler yürüdü      Mesut ÇATAK GÖLCÜK 

     Dünya Bankası kredisiyle Kocaeli'nin Karamürsel ilçesinde yapılacak konutların temellerinin dahi atılmaması, depremzedelerin tepkisine neden oldu. Depremin ikinci yıl dönümünde Karamürselli depremzedeler, ellerinde pankartlarla depremin merkez üssü Gölcük'te yürüdü. "Sandıkta görüşürüz", "Lütuf değil hakkımızı istiyoruz", "Konutlarımızı istiyoruz", "Karamürsel'i unuttuğunuz" gibi pankartlar taşıyan depremzedeler, "Diğer hak sahibi depremzedeler evlerine taşındı. Bizim evlerimizin temeli dahi atılmadı. Siyasiler bize hep söz vererek kandırıyor. Evlerimizi istiyoruz" diye tepki gösterdi. Gölcük Anıtpark'tan Kavaklı Sahili'ne yürüyen depremzedeler, denize siyah çelenk bıraktı. 
     
Anket sonucu Akıllanmadık      ÖMER ERDEM İstanbul 

     Prof. Dr. Ahmet Mete Işıkara, "Deprem Eğitimi Programları Anketi"nin sonuçlarını açıkladı. 915 deneğin katıldığı araştırmanın özeti şöyle 
     Toplumun çok azı bilinçlendi. 
     Ağırlıklı kesim televizyonlarda deprem eğitim programı izlemiyor. 
     Ev, işyeri ve okullarda depreme karşı gerekli tedbirler alınmadı. 
     İstanbul'da yaşayanların yüzde 68'i, deprem anında ve sonrasında nasıl hareket edeceklerini bilmiyor. 
     
Deprem kapıda, hazırlık yok      EMİNE TÜRKER İstanbul 

     Jeoloji Mühendisleri Odası İstanbul Şubesi Başkanı Prof. Okan Tüysüz, İstanbul'da büyük bir deprem olacağını ama yıkımı azaltmaya yönelik hiçbir ciddi uygulamanın yapılmadığını söyledi. Tüysüz, geçen iki yılın özürü olmadığını belirterek, öngürülen depremin, "Yeni rant ve soygun alanları açtığını" iddia etti. Yapılan çalışmaların insanların nasıl enkazdan çıkarılacağı üzerine olduğunu anlatan Tüysüz, "Bugün İstanbul'da binaların hangisinin depreme dayanır hangisi dayanmaz bilmiyoruz." diye konuştu. 
     
200 milyon dolar 20 bin hayat      İSTANBUL Milliyet 

     Boğaziçi Üniversitesi Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik, İstanbul'da 7.2 ile 7.5 büyüklüğü arasındaki olası bir depremde ağır hasar görecek ve tamamen çökecek bina sayısının 5-6 bin civarında olduğunu belirterek, bu binalara 200 milyon dolar harcanarak yapılacak takviyeyle 20 bin insanın hayatının kurtulacağını söyledi. Erdik, "Harcanacak bu para, Türkiye'nin Gayri Safi Milli Hasılası'nın binde biridir. Hiç yüksek değil" dedi. 
     
Mezarlıkta votkalı anma      Marmara depreminde, çöken Kalaycı köprüsünün altında kalan otobüste ölen Ukraynalı denizcinin annesi ile anneanesi, Adapazarı'na gelerek çocuklarının mezarını ziyaret ettiler. Acılı anne Natalia Obalin 40 ve anneanne Suuru Alexsandra 69 , Serdivan Beldesi'ndeki Deprem Şehitliği'ne gelerek, oğlu Anton ve onunla birlikte ölen arkadaşı İgor Sees'in, mezarlarını temizlediler. Mezarı çiçeklerle donatan Obalin ve Alexsandra, yanlarında getirdikleri voktayı açarak bir kısmını toprağa döktü. 
     



 GÜNCEL 














</TEXT>
</DOC>
