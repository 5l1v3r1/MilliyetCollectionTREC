<DOC>
<DOCNO> 10104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/sontur01.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüste bıçaklı dehşet... İki kardeş öldürüldü... 
</HEADLINE>
<TEXT>

     İstanbul'dan Diyarbakır'a giden yolcu otobüsünde, bıçaklı saldırgan tarafından yaralanan 2 kardeş, öldü. 
     İstanbul'dan Diyarbakır'a giden Öz Diyarbakır Seyahat firmasına ait 34 VR 9744 plakalı yolcu otobüsü, saat 01.00 sıralarında Ankara'nın Kızılcahamam ilçesi yakınlarına geldiğinde, yolculardan Rasim Vural taşkınlık yapmaya başladı. Vural, ''Ben Diyarbakır Emniyet Müdürü Gaffar Okkan'ım'' diyerek sinir krizleri geçirirken, Mehmet Emin Elmastaş isimli yolcu tarafından, taşkınlık yapmaması ve sakin olması konusunda uyarıldı. 
     Kendisine müdahale edilmesine sinirlenen Vural, yanında taşıdığı bıçağı çıkararak Elmastaş'a rastgele saplamaya başladı. Kardeşinin yaralandığını gören Sabri Kemal Elmastaş da Vural'a müdahale etmek istedi, ancak o da Vural'ın bıçak darbelerinden kurtulamadı. İki kardeşin bıçaklanması üzerine, otobüste bulunan bir uzman çavuş, silahını çekerek Vural'ı etkisiz hale getirdi ve ''156 Jandarma'' hattını arayarak, durumu emniyet güçlerine bildirdi. Vural,olay yerine gelen jandarma ekipleri tarafından gözaltına alındı. 
     Yaralanan 2 kardeş, özel araçlara konularak Ankara'daki hastanelere kaldırılmak istenirken, yolda öldü. 
     Yetkililer, İstanbul'da çalışan 2 kardeşin, bayram tatillerini geçirmek üzere memleketleri olan Diyarbakır'a gittiklerinin öğrenildiğini, 2 kardeşi bıçaklayarak öldüren sanık Rasim Vural'ın ise psikiyatr hastası olduğunun tahmin edildiğini kaydettiler. 




</TEXT>
</DOC>
