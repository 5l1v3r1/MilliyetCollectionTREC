<DOC>
<DOCNO> 20220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur20.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi Amerikalı rock grubu tanıtacak 
</HEADLINE>
<TEXT>

     Türkiye'de bir turizm firması ile bir sivil toplum örgütü tarafından ağırlanan Amerikalı rock gurubu, ABD'deki konserlerinde Türkiye'yi tanıtacak. 
     Turistik Ev Pansiyonculuğu Geliştirme Derneği TUREVS Genel Başkanı Tülin Baştak, Amerikalı ''Prophets Anonymous'' rock grubu üyeleri ve grubu Türkiye'ye getiren Müjde Grup Genel Müdürü Mustafa Efe ortak basın toplantısı düzenledi. Baştak, bir sivil toplum örgütü olarak İzmir ve çevresindeki tarihi, turistik ve doğal güzellikleri olan yerleri tanıtmak amacıyla bu organizasyonu düzenlediklerini bildirdi. 
     ABD'li turistlerin gezi amacıyla İzmir ve Ege Bölgesi'ne gelmediğini anlatan Baştak, düzenledikleri ortak organizasyon ile Amerikalılar'a İzmir'i tanıtmak istediklerini kaydetti. 
     Kültür ve Turizm bakanlıklarının kendilerine destek vermesi durumunda, bu tanıtım organizasyonlarını daha da çeşitlendireceklerini dile getiren Baştak, ''Grup, İzmir ve Salihli'de iki konser verdi. Bugün de Balıkesir'de bir konser verecek. Efes, Meryemana ve Sart harabelerinde çektikleri görüntüleri, konserlerinde dev ekran aracılığıyla Amerikalılara izletecekler'' dedi. 
     Müjde Grubu Genel Müdürü Mustafa Efe, 9. Cumhurbaşkanı Süleyman Demirel'in önerisiyle Türkiye'yi, özel sektör olarak yurtdışında tanıtmak için 3 yıldır çalışma yaptıklarını söyledi. Efe, Anadolu'nun tarihi ve kültürel zenginliğinin hiçbir ülkede olmadığını, devlet imkanlarının yanı sıra özel sektör ve sivil toplum örgütlerinin de bunları tanıtmasının çok önemli olduğunu vurguladı. 
     Rock grubunun bu yıl ABD'den Türkiye'ye gelen ilk grup olduğunu da öne süren Efe, 2002 yılının Eylül ayında İzmir'e 5 bin Amerikalı turist getirmeyi hedeflediklerini ifade etti. Grubun direktörü Samuel Mathues de, müziğin insan ilişkilerini güçlendirdiğine inandıklarını belirtti. Türk insanını çok yakından tanıma fırsatını bulduklarını kaydeden Mathues, ''Türkiye'nin bu kadar güzel tarihi ve doğal güzelliklerinin olduğunu bilmiyorduk. Çok güzel tarihi kentler gördük. Grubun üniversiteli elemanları okullarında, biz de konser verdiğimiz kentlerde Türkiye'yi tanıtacağız, bundan sonra da buraya gelmeye devam edeceğiz'' diye konuştu. Balıkesir Üniversitesi terasında bugün bir konser verecek olan 13 kişilik grup, yarın İstanbul'un tarihi ve turistik yerlerini gezdikten sonra ülkesine dönecek. 







</TEXT>
</DOC>
