<DOC>
<DOCNO> 42236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/guncel/gun04.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulenin içinden son fotoğraflar 
</HEADLINE>
<TEXT>

Yıkılmadan önce kulelerden birinde, panik yapmadan merdivenlerden aşağıya inenler ve cep telefonuyla konuşanlar görüntülendi 
     DIŞ HABERLER SERVİSİ 

     New York’taki Dünya Ticaret Merkezi’ne ait ikiz kulelere 11 Eylül Salı sabahı yolcu uçaklarıyla yapılan saldırı anında bina içini gösteren ilk görüntüler ortaya çıktı. Boeing tipi ilk yolcu uçağı, teröristlerin denetiminde, salı sabahı saat 08.45 sıralarında dünyanın en yüksek binalarından olan Dünya Ticaret Merkezi’nin ikiz kulelerinden birine intihar dalışı yaptı. Bu saldırıdan yaklaşık 18 dakika sonra ikinci uçak da diğer kuleye, tahribatı daha da artıracak şekilde yana dönerek çarptı. 
     
     Öleceklerini bilmiyorlardı 
     Uçakların çarpmasının ardından deprem olduğunu düşünen kule içindeki binlerce insan binayı terk etmeye yöneldi. Daha sonra bina içinde yaşamını yitirdikleri anlaşılan itfaiye görevlilerinin de yardımıyla yürüyen merdivenler ve diğer merdivenleri kullanarak 110 katlı kuleden kaçmaya çalışan binlerce insanın önemli bir bölümü, bu çabasında başarılı olamadı. 
     Dünya Ticaret Merkezi kulelerinden birinin yıkılmadan bir süre önce, içinde olup bitenleri yansıtan son fotoğraflar, dün yayımlandı. Hangi kulede ve kimin tarafından çekildiği belirtilmeyen fotoğraflarda, itfaiye görevlilerinin yangınla canları pahasına mücadele ettikleri ve büro çalışanlarının panik yapmadan, düzenli bir şekilde binayı tahliye etmeye çalıştıkları gözleniyor. Bazı çalışanların ise merdiven başlarında veya bir köşede yakınlarını cep telefonlarından aradıkları anlaşılıyor. 
     
Umutlar azalıyor      YASEMİN ÇONGAR 

     Manhattan’ın güneyindeki kurtarma çalışmaları,büyük güçlük içinde sürüyor. Cesedi bulunarak kimliği belirlenenlerin sayısı 184’e ulaşırken, enkaz altında 4800’e yakın ceset olduğu tahmin ediliyor. New York Belediyesi’nin on bin ile otuz bin arasında ceset torbası naklettiği yönündeki haberler ise, Belediye Başkanı Rudy Giuliani tarafından, "Ölü sayısının o kadar yükseleceğini sanmıyoruz, ancak torbalar her zaman bütünlüklü cesetleri değil, ceset parçalarını da taşımak için kullanılacak" diye açıklandı. Manhattan’ın güneyindeki evlerini boşaltan toplam 10 bin New Yorklu, çevre otellere ve kurulan barınma merkezlerine yerleşmiş durumda. 
     
Tırnak ve oje teşhisi      DIŞ HABERLER SERVİSİ 

     New York’ta yaşamını yitirenlerin bir bölümünün kimliklerini belirleyecek bilgilere ulaşmakta zorluk çekiliyor. Çeliğin bile direncini yok eden yangın, patlama ve oluşan basıncın çok sayıda kurbanın cesedini tanınmaz hale getirdiği bildiriliyor. Yakınlarını arayanlara, kimlik belirleyici bilgilerin yok olması nedeniyle ilginç sorular yöneltiliyor. Bedeni kömürleşen, parçalanan ya da vücudundan çok küçük parça bulunabilen kurbanların yakınlarının, "Yakınınızın kullandığı ojenin rengi neydi, takma tırnak kullanır mıydı, nasıl bir yüzüğü vardı, saati nasıldı" türünde soruları yanıtlamaları isteniyor. 
     



 GÜNCEL 


























</TEXT>
</DOC>
