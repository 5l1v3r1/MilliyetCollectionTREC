<DOC>
<DOCNO> 15233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/yazar/elekdag.html </URL>
<DATE> 2001/04/08/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Amerika nasıl bakıyor 
</HEADLINE>
<TEXT>

     Geçen ay sonunda Washington'da yıllık toplantısını yapan Amerikan - Türk Konseyi American - Turkish Council - ATC sırasındaki açıklama ve tartışmalar, yeni ABD yönetiminin, Türkiye'yi bir müttefik olarak nasıl değerlendirdiğini ve özellikle ülkemizdeki ekonomik krize nasıl baktığını ortaya koyması bakımından son derece yararlı ve uyarıcı oldu. 
     Nitekim, Konsey çerçevesinde düzenlenen toplantı ve panellerde, Ticaret Bakanı Evans, Savunma Bakan Vekili Wolfowitz ve Beyaz Saray Genel Sekreteri Andrew Card'a ilaveten, Amerikalı akademisyenler ve işadamları da gerek, Türk - Amerikan ilişkilerinin niteliği, gerekse Türkiye'nin karşılaştığı sorunlar ve bunların çözümleri hakkında çarpıcı olduğu kadar, dostça bir lisanla da söylense üzücü ve düşündürücü beyanlarda bulundular. 
     İlginç olan, ABD yönetimi yetkililerinin Konsey'de yaptıkları açıklamalar ile aynı günlerde resmi görüşmeler için Washington'da bulunan Devlet Bakanı Kemal Derviş'le Dışişleri Bakanı İsmail Cem'e Amerikalı muhatapları tarafından kapalı kapılar arkasında verilen mesajların, tam bir paralellik göstermesiydi. 
     Yeni ABD yönetiminin ileri gelenleri, hem kamuya açık beyanlarında, hem de resmi görüşmeler sırasında ağız birliği yapmışçasına, Türkiye'ye stratejik bir ortak olarak baktıklarını ve büyük önem verdiklerini, ekonomik krizde de yardımcı olma arzusunda olduklarını belirttikten sonra, iktisadi krizden çıkış yolu ile siyasal yapı reformu kapsamında hesap verme yükümlülüğüne dayalı ahlaklı yönetim ve şeffaf bir demokratik sistemin pekiştirilmesi arasında açık bir bağ kuran ifadelerde bulundular. 
     Hem Amerikan, hem de Türk tarafından aldığım birbirini teyid eden bilgilere göre, Amerikalı yetkililer görüşmeler sırasında Türkiye'deki siyasal sistemin "outdated" köhne, eskimiş olduğunu ve bir "overhauling" tepeden tırnağa tamir ve revizyon gerektirdiğini söylemekte bir beis görmemişler. 
     Nitekim, Hazine Bakanı O'Neil, Kemal Derviş'e Siyasal Partiler Yasası'nın değişmesi ve yolsuzlukların üstüne gidilmesinden, Beyaz Saray Ulusal Güvenlik Danışmanı Rice da İsmail Cem'e siyasal yapıda reform ve demokratikleşmede daha ileri adımlar atılmasından söz etmişler. 
     Halen Konsey başkanlığını üstlenmiş olan, ismi Amerika'daki strateji "pundit"leri büyük bilgin arasında geçen Başkan Reagan'ın Ulusal Güvenlik Danışmanı General Scowcroft ise, Bush yönetiminin Türkiye'ye mali desteğe nasıl baktığını şöyle izah etti 
     "Türkiye'de yaygın yolsuzluk ve siyasette ahlaki çöküntü bulunması ile şeffaflık olmaması nedenleri, Bush yönetiminin mali yardım elini uzatmakta tereddüt etmesine yol açıyor." 
     Bütün bunlar, Türkiye'de giderek derinleşen krizin sadece ekonomik bir kriz olmadığının, krizden gerçek kurtuluş için siyasal sistemin kendisini yenilemesinin şart olduğunun, yolsuzluk, rüşvet ve kötü yönetim çukurundan siyasal yapıda reform yapılmadan çıkılamayacağının Washington'da da teyid edildiğini ortaya koyuyor. 
     Türkiye'nin sorunu, siyasi lider sıfatıyla başımızda bulunanların bu gerçekleri anlayamamalarından kaynaklanıyor. 
     
     





Hesapta yoktu 


Esnafın üç isteği 


CHP bilmecesi 


Ankara'da kritik haftanın kararları... 


Gemi ve kapı 


Az alkollü tarih 


Amerika nasıl bakıyor 


Çifte standart 


Sadece yazarkasa değil atılan... 


Dinlerken dili tutuldu 


Dervişname 


Üniversiteler de TL'ye dönmeli 


Bodrum'da eğlence kadar tarih de var 


</TEXT>
</DOC>
