<DOC>
<DOCNO> 13314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sonspo08.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Makedonya Milli Takımı grubun anahtarı" 
</HEADLINE>
<TEXT>

     Milli Takımlar Teknik Direktörü Şenol Güneş, Makedonya Milli Takımı'nı grubun anahtar ekibi olarak gördüklerini söyledi. 
     Şenol Güneş, Üsküp'te milli takımın kamp yaptığı Alexander Palace Oteli'nde düzenlediği basın toplantısında, Üsküp'e ilk kez geldiğini ve burada güzel bir atmosfer bulduklarını belirterek, ''Tarihte olan dostluğumuzla, şu anda Makedonya halkıyla bütünleştik'' dedi. 
     Dünya Kupası'na gitme yolunda gruptan 1. olarak çıkmak istediklerini bildiren Güneş, sözlerini şöyle sürdürdü 
     ''Grubumuzda 3 takım da 8 puanla eşit durumda, Türkiye, İsveç, Slovakya ve ardından Makedonya geliyor. Makedonya Milli Takımı 1 maçını içeride oynayıp kazanırken, diğer maçlarını deplasmanda oynadı. Bu nedenle Makedonya Milli Takımı'nı grubumuzun anahtar ekibi olarak görüyoruz.'' 
     Güneş, Makedonya Milli Takımı hakkında bilgi sahibi olduklarını vurgulayarak, ''Makedonya Milli Takımı Teknik Direktörü Dragan Kanatlarovski'nin, daha önce Türkiye'de bulunmuş olması ve Türkiye'de de Makedon hocaların olması bizim için bir avantajdır'' dedi. 
     Güneş, şöyle konuştu 
     ''Yurtdışında 10'un üzerinde oynayan oyuncuları var. Onlar bizi daha da iyi tanıyorlar. Bize karşı motivasyonları üst düzeyde olacaktır. Ancak hedefe ulaşmak için biz de kazanmak isitiyoruz. Umarım iyi oynayıp kazanacağız. Şu anda takımımızda sakatlığı süren Emre ve kart cezalısı Bülent'in dışında diğer oyuncularımız sağlam ve maça hazırlar.'' 
     Güneş, yarın akşam yapılacak maçın hakeminin Fransız olduğunu dile getirerek, ''Biz ne hakemle, ne de diğer faktörlere bakmadan oynayacağız. Şu anda hava ve zemin çok iyi, umarım bu karşılaşmanın dostluğa katkısı da olur ve savaş ortamı bir an önce biter'' diye konuştu. 
     Bir Makedon gazetecinin, ''Buraya kazanmak için geldiğinizi söylediniz. Bu iyimser bir görüş değil mi '' sorusuna Güneş, ''Karşılaşmanın 3 ihtimali var. Ancak gruptaki iddiamız için kazanmamız gereken bir maç'' yanıtını verdi. 




</TEXT>
</DOC>
