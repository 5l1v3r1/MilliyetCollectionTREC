<DOC>
<DOCNO> 29374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/eko05.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada yeni ortaklık 
</HEADLINE>
<TEXT>

British American Tobacco, İzmir’de kuracağı 200 milyon dolarlık sigara yatırımı için Koç Grubu şirketlerinden Düzey Pazarlama ve Gürel Şirketler Grubu ile anlaşma imzaladı 
     EKONOMİ SERVİSİ 

     İngiliz British American Tobacco BAT , 10 yıllık bir süreçte, yaklaşık 200 milyon dolar tutarındaki yatırım ile uluslararası markaların Türkiye’de üretilmesi ve pazarlanmasını hedeflediğini açıkladı. 
     BAT’tan yapılan açıklamada, Düzey Pazarlama ve Sunel Tütüncülük ile ortaklık anlaşmasının imzalanmasıyla şirketin Türkiye’deki yatırımında önemli bir adımın daha atıldığı vurgulandı. İmzalanan anlaşmaya göre, Gürel Şirketler Topluluğu Üyesi Sunel Tütüncülük ile Koç Topluluğu şirketlerinden Düzey Pazarlama AŞ, İzmir Tire’de fabrika yatırımı yapmaya hazırlanan British American Tobacco Sigara ve Tütüncülük Sanayi ve Ticaret AŞ’ye azınlık hisseleri ile ortak oldu. 
     
     180 ülkede faaliyette 
     British American Tobacco ayrıca, Türkiye’de BAT ürünlerinin dağıtımını gerçekleştirmek üzere bir dağıtım ağı kurmak doğrultusunda Düzey Pazarlama ile bir anlaşma imzaladı. 
     BAT Türkiye Genel Müdürü Paul Helderman, "Atılan bu adım, uzun vadeli ve başarılı bir işbirliğinin başlangıcıdır. Türkiye’nin geleceğine ve hedeflerimizi gerçekleştireceğimize inanıyoruz" dedi. 
     British American Tobacco, dünya çapında 180 ülkede faaliyet gösteriyor. Lucky Strike, Benson Hedges, Kent, Dunhill, Rothmans ve Pall Mall gibi uluslararası markaları pazarlayan ünlü tütün grubu BAT, yaklaşık 90 bin kişiyi istihdam ediyor. 
     
20 milyar adet sigara üretecek      MERT İLKUTLUĞ İzmir DHA 

     BAT’ın yatırımını British American Tobacco Sigara ve Tütüncülük Ticaret Anonim Şirketi aracılığıyla yapacağını belirten Sunel Tütün Yönetim Kurulu Murahhas Azası Noyan Gürel, yatırıma başlamak için "Tütün Yasası"nın yürürlüğe girmesini beklediklerini söyledi. 
     Gürel, yasanın uzamasının yatırımı da etkilediğini belirterek, "Ama yine de programımızda büyük aksama yok’’ dedi. Tire Organize Sanayi Bölgesi’nde 125 bin metrekarelik araziye kurulacak fabrikanın yapımına önümüzdeki ay başlanacağını belirten Gürel, gelecek yıl da üretime başlamayı hedeflediklerini söyledi. Yaklaşık 800 kişiye iş imk nı sağlayacak fabrikanın kapasitesi 20 milyar adet olacak. 
     



 EKONOMİ 

























</TEXT>
</DOC>
