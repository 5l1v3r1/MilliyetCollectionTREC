<DOC>
<DOCNO> 34661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/siyaset/siy02.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayraklar’ Tayyip'i olumsuz olarak etkiler 
</HEADLINE>
<TEXT>

Erbakan'ın yakın kurmayı Saadet Partili Süleyman Arif Emre, Albayrak ilişkisinin"Ciddi ve endişe verici" olduğunu söyledi 
     ABDULLAH KARAKUŞ Ankara 

     Necmettin Erbakan'ın yakın kurmayı Saadet Partisi Genel İdare Kurulu GİK üyesi ve İstanbul Milletvekili Süleyman Arif Emre, İstanbul DGM'nin çete soruşturması açtığı Recep Tayyip Erdoğan ile Albayraklar arasındaki ilişki için, "Ciddi ve endişe verici bir olay. Albayrak olayı Tayyip Bey’i olumsuz olarak etkiler" dedi. 
     Erdoğan'ın Albayraklarla ilişkisine, böldüğü Milli Görüş'ün diğer partisi SP'den eleştiri geldi. Emre, müfettişlerin Albayrakların elinde 1 milyar dolar tuttuğuna yönelik raporuyla ilgili olarak, "Ortada şüphesiz ki bir tahkikat konusu var. Bu da endişe verici bir olay. Ne kadar rakamlara ulaştığını bilemiyoruz, yakında görürüz" dedi. 
     Emre sözlerin şöyle sürdürdü "Siyasette yeni çıkışa hazırlanan biri için böyle olayların ortaya çıkması birçok çevrede soğuk duş tesiri yapar. Erdoğan'a ilgi azalabilir. Ama demokrasi şeffaflık ister, herkes ne biliyorsa ortaya döksün. Kamuoyu tartışsın ve mahkemeler gereken kararı versin. Tabanının da ona nasıl tepki vereceğini göreceğiz. " 
     Erdoğan'a yönelik diğer tepki de GİK üyesi ve İstanbul Milletvekili Bahri Zengin’den geldi. Zengin, şunları söyledi, "İstanbul Belediyesi'nde Tayyip Bey zamanındaki bazı meseleleri hep duyuyoruz, hep işitiyoruz. Hangi ölçüde doğru olduğunu yargı ortaya çıkaracak. Ancak bu yeni oluşum diye ortaya atılan hareketin gerisinde ideolojik devletle çok büyük bir yakınlaşma arzusu var. Sıcak ilişkiler kurma gayretlerinin, çabalarının arkasında tuzaklar olabilir." 
     
Tayyip cezaevi kapısında      Fotoğraf Mustafa Seven 

     Parti kurma hazırlıklarını sürdüren Recep Tayyip Erdoğan, yurt gezilerini sürdürüyor. Önceki gün eşi, kızları ve 15 bağımsız milletvekiliyle birlikte Kırklareli'ne çıkarma yapan Erdoğan, 4 ay hapis yattığı Pınarhisar Cezaevi'ne de giderek güvenlik görevlileriyle sohbet etti. Erdoğan, ilçedeki sünnet şölenine de katıldı. Gezi boyunca ilginç olaylar yaşayan Erdoğan, TEM Otoyolu Mahmutbey gişelerinde su satan 8 yaşındaki Erhan Aslan'a bir milyon lira vererek iki şişe su aldı ve çocuğu sevdi. 
     



 SİYASET 



















</TEXT>
</DOC>
