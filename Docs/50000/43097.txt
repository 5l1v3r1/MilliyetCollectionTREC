<DOC>
<DOCNO> 43097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/ekonomi/eko03a.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Seneye de sıkacağız 
</HEADLINE>
<TEXT>

Faiz dışı fazlada yüzde 6.5 oranı korunacak. Gelir artırıcı düzenlemeler yapılacak, kamu yatırımları kısılacak. Sıkı maliye politikaları sürecek. Personel giderleri ise yüzde 10’dan fazla artırılmayacak 
     ZÜLFİKAR DOĞAN Ankara 

     Uluslararası Para Fonu IMF heyetinin mevcut belirsizlik ortamı nedeniyle daha önce Devlet Bakanı Kemal Derviş’in birkaç hafta daha Ankara’da kalacaklarını açıklamasına karşın bugün Ankara’dan ayrılması kararlaştırıldı. 
     Bu kararda, görüşmelerde somut gelişme sağlanamaması, bütçe, program ve diğer makro büyüklüklerin saptanmasında sıkıntı yaşanması etkili oldu. Muhtemel askeri operasyonlar sonrasında duruma göre Washington veya Ankara’da tekrar bir araya gelinmesi kararlaştırıldı. 
     
     Dış borçlanmaya ağırlık 
     Şu ana kadar yapılan çalışmalarda temel anlaşmazlık konusunu enflasyon oranı oluşturdu. Ekonomi yönetimi, IMF’nin "enflasyon hedefini düşük tutun, yüzde 20’leri geçmesin" yaklaşımına olumsuz baktı. Bürokratlar, daha önce ilan edilen Temmuz 2001 - Temmuz 2002 yıllık yüzde 35’lik hedef bazında, gelecek yıl sonu için de yüzde 35 ve bir miktar üzerinde bir enflasyon hedefi koymanın "gerçekçi" olacağı görüşünü dile getirdi. IMF heyeti ise ayrılışı öncesinde de enflasyon hedeflemesine geçişle birlikte, gelecek yıl enflasyonunun yüzde 20’lerin üzerine çıkmaması konusunda ısrarlı oldu. 
     Sıkı maliye politikalarının mevcut ekonomik küçülme karşısında gevşetilmesine ise gerek ekonomi yönetimi, gerekse de IMF sıcak bakmıyor. Mayıs ayında yapılan anlaşmada 2002 için öngörülen yüzde 6.5 oranındaki faiz dışı fazla hedefinin korunması kararlaştırıldı. Bu doğrultuda gelecek yıl uluslararası piyasalardan borçlanmaya ağırlık verilmesi ile iç borç çevriminin sağlanması, içeride de gelir artırıcı düzenlemeler için yeni bir çalışmanın yapılması benimsendi. 
     
     Büyüme yüzde 3 
     Sıkı maliye politikaları doğrultusunda, kamu yatırımlarının bütçedeki payının yüzde 3 - 4’ü aşmaması, personel ödeneklerinin de 2001 yılı başlangıç ödenekleri baz alınmak koşuluyla yüzde 10’un üzerinde artırılmaması, IMF heyetinin ayrılışı öncesinde ekonomi yönetimine bıraktığı diğer talepler oldu. 
     Gayri safi milli hasıla artış hızının ise yine gelişmelere göre belirleneceği ancak, 2002 yılı için şu aşamada yüzde 3 düzeyinde bir büyümenin öngörüldüğü öğrenildi. Eylül ayında serbest bırakılacak 3 milyar dolarlık kredi dilimi ile taslak halde hazırlanan ek niyet mektubunun da, ekim ayı ilk yarısında toplanacak icra kurulunda ele alınarak onaylanacağı kaydedildi. 
     
     Enflasyon hedefinde uzlaşılamadı 
     Faiz dışı fazlada yüzde 6.5 oranı korunacak. 
     Kamu yatırımlarında kısıntı ve sıkı maliye politikaları sürecek. 
     Personel giderleri yüzde 10'un üzerinde artırılmayacak. 
     Türkiye 2002 enflasyon hedefinin yüzde 30 - 35 olmasını istiyor. 
     IMF heyeti ise enflasyon hedefinin yüzde 20'li rakamları aşmamasında ısrar etti. 
     2002 için öngörülen yüzde 6.5'lik faiz dışı fazla hedefi değiştirilmeyecek. 
     Kamu yatırımlarının bütçedeki payı yüzde 3 - 4'ü aşmayacak. 
     2002 yılı için yüzde 3 düzeyinde büyüme öngörüldü. 
     Büyüme hedefi, gelişmelere göre, gelecek yıl revize edilebilecek. 
     



 EKONOMİ 



























</TEXT>
</DOC>
