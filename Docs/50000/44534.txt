<DOC>
<DOCNO> 44534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sonspo01.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tümer ''Biz iyi takımız'' 
</HEADLINE>
<TEXT>

     Beşiktaşın başarılı futbolcusu Tümer Metin Kocaelispor karşısında ortaya koydukları futbolla iyi bir takım olduklarını kanıtladıklarını söyledi. 
     Tümer, oyunun kontrolünün tamamen kendilerinde olduğunu ifade ederek, ''Maç 3-2 olduğunda bile hiç korkmadık. Çünkü takımımızın ne kadar iyi olduğunu ve ne olursa olsun, bu maçı kazanacağımızı biliyorduk'' dedi. 
     Kaçırdığı penaltı pozisyonuna da değinen Tümer, ''O an kendimi iyi hissediyordum. Topu İlhan Mansız eline almıştı. Ona gidip, Bu golü bana hediye eder misin diye sordum. O da nezaket gösterip, topu bana verdi. Kaçırdım ama bu dünyanın sonu değil. İkinci penaltıyı da atmak istedim ancak, Nihat atmakta ısrar edince, vazgeçtim'' diye konuştu. 
     Bu arada Beşiktaş, izin yapmadan Samsunspor ile yapacağı erteleme maçının hazırlıklarına yarın sabah başlayacak. 
     
     Beşiktaş dört atıyor 

     Beşiktaş, bu sezon elde ettiği 3 galibiyeti de 4'er golle aldı. 
     Siyah-beyazlılar, ilk olarak ligin ikinci haftasında Diyarbakırspor'u 4-0, geçen hafta Ankaragücü'nü 4-3 ve bu akşam da Kocaelispor'u 4-2 yenerken, 3 galibiyetinde de 4'er gole imza atmış oldu. 
     






</TEXT>
</DOC>
