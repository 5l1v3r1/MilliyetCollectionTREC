<DOC>
<DOCNO> 4262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/ekonomi/eko01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşik Sümerbank mayısta satışa çıkıyor 
</HEADLINE>
<TEXT>

Satılamayan dört banka ile Bank Kapital'in birleştirileceği Sümerbank da satışa çıkartılacak. Alıcı çıkmazsa aynı isimle yoluna devam edecek 
     ZÜLFİKAR DOĞAN Ankara 

     Tasarruf Mevduatı Sigorta Fonu kapsamındaki sekiz bankadan alıcı çıkmayan dördü Yurtbank, Yaşarbank, Egebank ve Bank Kapital'in Sümerbank çatısı altında birleştirilmesinden sonra Sümerbank da satışa çıkartılacak. 
     Fon'un satışa çıkarttığı Bank Ekspres'e beş, Esbank'a dört, İnterbank ve Türkbank'a ikişer talip çıkarken, geri kalan bankalar bankalar için uygulanacak yöntem de belli oldu. Beş bankalı "birleşik" banka konumuna gelecek Sümerbank'ın mayıs - haziran aylarında satışının gündeme gelecek. Sümerbank'ın satılamaması, durumunda da faaliyetine aynı adla devam etmesi planlanıyor. 
     Bankacılık Düzenleme ve Denetleme Kurulu'nun BDDK "tek çatı" olarak Sümerbank'ı belirlemesinin Sümerbank isminin yaşatılması amacına yönelik olduğu belirtiliyor. Sümerbank 1933'te Atatürk'ün talimatıyla kurulmuş, 1995’te Hayyam Garipoğlu'na satılmış, 1999'da da Fon’a geçmişti. 
     
Zaman aşımına önlem      Bu arada, off - shore hesaplar ve Fon yönetimine geçen bankaların hisselerini ellerinde bulunduranlara TBMM'deki off - shore tasarısında, SPK bünyesindeki Yatırımcının Korunması Fonu'ndan ödeme yapılmasının öngörüldüğü, tasarı yasalaştığında, bu yöntemin uygulanabileceği kaydediliyor. 
     Ayrıca, BDDK'nın hazırladığı bankalar yasası değişiklik tasarısında bankalarla ilgili davaların zaman aşımına uğramaması için belirli bir sürede bilirkişi raporlarının hazırlanması, aksi halde görevin alınması öngörülüyor. 
     
Bankalar aslına dönecek      BDDK, bankacılık sektörünün yeniden yapılandırılması için Bankalar Birliği, Hazine ve Merkez Bankası ile ortak rapor hazırlıyor. Bankaların topladığı mevduatın üçte birinin krediye dönüşebildiği ancak, sektörün geleceğinin "asli misyona dönüş", yani sanayi ve yatırımla, ihracaka kaynak aktarmak olduğundan hareket edilen çalışmada, sektörün yeniden yapılanması için ilkeler belirlenecek. Devlete fon yaratmakla yetinen bankacılık sistemin tersine çevrilmesi halinde en az 5 katrilyonluk kaynak krediye dönüşebilecek. 
     
Temizel, tahsilat timleri kuruyor      BDDK "tahsilat timleri" oluşturdu. Hukukçular, denetçiler, bankacılık uzmanlarından oluşan tahsilat timleri ve birimleri ilk aşamada İstanbul'da önümüzdeki günlerde faaliyete başlıyor. 
     Bu timler kredi alacaklarının peşine düşecek, geri dönmeyen krediler için yasal işlemleri başlatacak, bu arada borçluları da ikna etmeye çalışarak, alacakların tahsil edilmesini sağlayacak. 
     Fon'daki bankaların risklerinin ayıklanarak satış, ya da birleştirilmelerinin söz konusu olduğu belirtilerek, bu bankalardan halihazırda BDDK'nın 2 bin 800 dosya devraldığı, bu kapsamlı dosyalarla binlerce davanın açılmasının gündemde olduğu kaydediliyor. 
     
Faiz, kur ve hisse riskine de denetim      Bankacılık sektörüne yönelik olarak yeni bir "risk yönetimi tebliği" hazırlanıyor. BDDK’nın bu konudaki tebliğininin uygulamaya konulmasıyla, bankaların sadece kredi riskleri açısından değil, faiz, kur, menkul kıymet portföyü gibi riskler açısından da rasyolara tabi tutularak, denetim altına alınması öngörülüyor. 
     Demirbank’a faiz riski nedeniyle el konulmasının ardından, bankacılık sektörünün "bilinen" ancak ilk kez "el koymaya neden olan" faiz riski ile karşılaştığından hareketle sektördeki diğer risklerin de bir tebliğle belirli kriterlere bağlanması öngörülüyor. Bankaların belirlenen risk göstergeleri kriterlerine uyması zorunlu kılınacak. 
     


 EKONOMİ 














</TEXT>
</DOC>
