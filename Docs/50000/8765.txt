<DOC>
<DOCNO> 8765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/dunya/adun.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi kaçak gemisi seferini organize etmekle suçladı 
</HEADLINE>
<TEXT>
Figaro’nun Kürt düğünü 
Fransız gazetesi Le Figaro iftirayı manşete taşıdı. Gazeteye göre, Fransa’da Cannes yakınlarında karaya oturtulan kaçak Kürt gemisi "East Sea"ye Türk savaş gemileri eşlik etmiş 
     MİNE G. KIRIKKANAT Paris 

     Iraklı kaçak Kürt göçmenleri taşıyan bir geminin Cote d’Azur sahillerinde karaya oturtulmasından sonra, Fransız makamları ve polisinin günlerden beri basına "satır arası" sızdırdıkları bir görüş dün Le Figaro gazetesinin manşetine taşındı. 
     Francis Puyalte imzasıyla yayınlanan haberde, 908 Kürt sığınmacının bizzat Türkiye tarafından, "Ermeni soykırımı" yasasını çıkaran Fransa’ya karşı misilleme olarak gönderildiği iddia edilerek, Türk savaş gemilerinin sığınmacıları taşıyan East Sea gemisine açık denize kadar refakat ettiği bile öne sürüldü. 
     İddia, Frejus Sığınmacı Kampı’nda Fransız gizli servis görevlilerine "itiraflarda" bulunan sığınmacıların ifadelerine dayandırıldı. Birbirini tuttuğu öne sürülen bu ifadelere göre, Kürt sığınmacıları taşıyan kaçak East Sea gemisi, Suriye’nin Lazkiye Limanı’ndan demir aldıktan sonra bir Türk savaş gemisi tarafından izlenmeye başlanmış. 
     
Hücumbot eşlik etti’ iddiası      İddiaya göre, Lazkiye’den sonra Suriye sınırına yakın bir Türk limanına uğrayan ve burada sığınmacıların asıl büyük bölümünü yükleyen gemi, bu kez iki Türk hücumbotu tarafından açık denize kadar "yönlendirilmiş". 
     Le Figaro gazetesinin birinci sayfa manşetinde başlayıp iç sayfalarında "Türkler G.O.’luk yaptı" başlığıyla devam eden iftiralarda Türkiye, Club Med çalışanlarına takılan "Sevimli Organizatörler" anlamındaki alaycı "G.O." lakabıyla anıldı ve Türkiye’nin kaçak gemiye yalnız göz yumup yol göstermekle kalmadığı, tüm insan kaçırma operasyonunu da düzenlediği öne sürüldü. 
     Sığınmacı "itirafları"na göre, East Sea mürettebatının kar maskesi takıyor olması ve mürettebatın gemiyi karaya oturtmak için, önünden geçtikleri Saint Jean Cap Ferrat burnundaki fenerle, askeri denetim ışıldaklarının sönük olduğu hafta sonunu tercih etmesi, Türkiye’nin bu sığınmacıları Suriye’den yükleyip Fransa’ya getirdiğine kanıt olarak gösteriliyor. 
     
Nakaratı Türkler ezberletmiş      Hatta haberde, Kürt sığınmacıların gelir gelmez söyledikleri "Fransa insan hakları cenneti", "Irak Kürtler için işkence cehennemi" şeklindeki cümlelerin her kaçak tarafından papağan gibi tekrarlanmasından da, bunların Türkler tarafından ezberletildiği sonucu çıkarılıyor. 
     


 DÜNYA 











</TEXT>
</DOC>
