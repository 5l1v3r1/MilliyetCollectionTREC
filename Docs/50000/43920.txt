<DOC>
<DOCNO> 43920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/dunya/dun03.html </URL>
<DATE> 2001/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa, Ermenistan ve Türkiye’yi idare etti 
</HEADLINE>
<TEXT>

Ermenistan’da "Soykırım Anıtı"nı ziyaret eden Papa, İngilizce’de soykırım anlamına gelen "genocide" sözcüğünü kullanmadı 
     CENK BAŞLAMIŞ MOSKOVA 

     Katolik dünyasının ruhani lideri Papa II. John Paul, Ermenistan’da 1915 olaylarında ölen Ermeniler için dikilen "Soykırım Anıtı"nı ziyaret etti. Başkent Erivan yakınlarındaki anıta dün sabah çelenk koyarak dua eden Papa, anıtı ziyaret eden ilk Vatikan lideri oldu. İngilizce dua eden II. John Paul, Ermenice’de büyük felaket anlamına gelen "Metz Yeghern" kelimesini kullanırken, Türkiye’yi doğrudan suçlayan ifadelere yer vermedi. Papa’nın İngilizce’de soykırım anlamına gelen "genocide" sözcüğünü kullanmamasında Türkiye’nin Vatikan nezdindeki baskısının etkili olduğu öğrenildi. Papa böylece hem Türkiye’yi, hem de Ermenistan’ı kızdırmamış oldu. Ziyarete, Ermeni Kilisesi lideri Karekin II ile Ermeni asıllı Fransız şarkıcı Charles Aznavour da katıldı ve "Ave Mariya"yı söyledi. Ermenistan ziyareti sırasında 81 yaşındaki II. John Paul’ün Parkinson hastalığının iyice ilerlediği görüldü. Papa, konuşmasını aniden kesmek zorunda kaldı. Metni ise bir rahip tamamladı. 
     



 DÜNYA 













</TEXT>
</DOC>
