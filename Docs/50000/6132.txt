<DOC>
<DOCNO> 6132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sonspo12.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü Divan Kurulu Toplantısı 
</HEADLINE>
<TEXT>

     Galatasaray Kulübü Divan Kurulu Toplantısı bugün yapıldı. 
     Galatasaray Lisesi Büyük Amfi'de gerçekleştirilen toplantıya, yönetim kurulu üyelerinden katılan olmazken, divan kurulu üyeleri çeşitli konularda görüşlerini bildirdi. 
     Duygun Yarsuvat'ın başkanlığındaki toplantıda, Devlet Bakanlığı tarafından, Gençlik ve Spor Genel Müdürlüğü'ne hazırlatılan Spor Yüksek Konseyi ve Spor Genel Müdürlüğü Yasa tasarısı tartışıldı. Tasarıyla ilgili hazırlanan rapor üyelere okunurken, divan kurulu üyeleri tasarının özerk yapıyı bozacağı ve kulüplere zarar vereceğini öne sürerek, yönetim kurulunun bu konuda çalışması gerektiğini söylediler. 
     Duygun Yarsuvat, tasarıyla ilgili hazırlanan raporun, yönetim kuruluna verileceğini belirterek, ''Yönetim kurulu da Futbol Federasyonu'na ve tasarıyla ilgili komisyon başkanlarına gönderecek. Bu tasarının çıkarılmasını geciktirmek, engellemek ya da düzeltilerek çıkarılmasını sağlamak için çalışıyoruz'' diye konuştu. 
     Güncel konularda görüşlerini anlatan divan kurulu üyelerinden Melih Birsel, Fenerbahçe maçında Galatasaraylı futbolcuların gördüğü sarı kartlara değinerek, ''Dünkü maçta 6 futbolcumuz sarı kart gördü. Eğer hakem bu kararlarında doğru hareket ettiyse, yönetim buna çözüm bulmalı. Kart gören futbolculara ceza verilmeli. Sarı kart almanın bir yaptırımı olmalı. Centilmen futbolcu da ödüllendirilmeli'' dedi. Üyelerden Özdemir Kalpakçıoğlu da Taffarel'in Fenerbahçe maçı öncesinde İtalya'ya gitmesini ve maça 1 gün kala İstanbul'a dönmesini eleştirdi. Bu arada toplantı sonrası yeni üye olan Sinan Koloğlu ile Mehmet İmregün'e, beratları verildi. 




</TEXT>
</DOC>
