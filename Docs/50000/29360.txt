<DOC>
<DOCNO> 29360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/sontur31.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonunda kriz çözüldü 
</HEADLINE>
<TEXT>

     Ankara bugün sıcak saatler yaşadı. Tam dört kez ertelenen Türk Telekom Genel Kurulu Devlet bakanı Kemal Derviş'in istifasını cebine koymasına kadar gelişip büyüdü. 
     Hatta MHP Genel Başkanı ve Başbakan Yardımcısı Devlet Bahçeli'nin kurmaylarıyla yaptığı toplantıda "Eğer Derviş istiyorsa istifa edebilir. Bu kendisinin kararı olur. Böylesi ülkemiz için belki de hayırlı olur" dediği Ankara kulislerine yayılınca, bu kez bir hükümet krizinden sözedilmeye başlandı. 
     Sonunda saat 16 15'te krizin çözüldüğü haberi yayıldı ve herkes derin bir nefes aldı. 
     Son ana kadar yönetim kurulu üyelerinden beşini atamakta ısrar eden Enis Öksüz'e dört üyeyi tayin etme yetkisi verildi. 
     Yönetim kurulu'nun üç üyesini belirlemek isteyen Kemal Derviş'e de iki üye atama hakkı verildi. 
     Geriye kalan son üyeyi ise Başbakan Bülent Ecevit atayacak. 
     ANAP Genel Başkanı, Devlet Bakanı ve Başbakan Yardımcısı Mesut Yılmaz, Telekom ile ilgili yaşanan sorunun çözüldüğünü belirterek, konuya ilişkin yazılı bir açıklama yapılacağını bildirdi. 
     Yılmaz, 7. Cumhurbaşkanı Kenan Evren'in Başbakanlık Merkez Binası'na gelerek, Devlet Bakanı ve Başbakan Yardımcısı Devlet Bahçeli ve kendisini ziyaretinin ardından Evren'i Başbakanlık'tan uğurlarken, gazetecilerin Telekom ile ilgili sorunun çözülüp, çözülmediğine ilişkin soruları üzerine, ''Sorun çözüldü. Bu konuda yazılı bir açıklama yapılacak'' dedi. 
     Başbakan Bülent Ecevit, Telekom ile ilgili sorunun çözüldüğünü bildirdi. 
     Ecevit, Başbakanlık'tan ayrılırken gazetecilerin konuyla ilgili soruları üzerine, ''Sorun çözüldü, hayırlı olsun'' dedi. 
     

</TEXT>
</DOC>
