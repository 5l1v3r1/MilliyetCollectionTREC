<DOC>
<DOCNO> 32918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur21.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip'in yasağı kalktı 
</HEADLINE>
<TEXT>

     Anayasa Mahkemesi, Yargıtay Cumhuriyet Başsavcısının TCK'nın 312'nci maddesinden hüküm giyen Hasan Celal Güzel'i üyeliğe kabul ettiği gerekçesiyle Yeniden Doğuş Partisi'sinin uyarılması istemini 4'e karşı 7 oyla reddetti. Bu kararla, Recep Tayyip Erdoğan'ın parti kurması önündeki engel de kalkmış oldu. 
     Yüksek Mahkeme'nin, bugün öğleden sonra başlayan toplantısı üç saat sürdü. 16.00 sıralarında kira artışını sınırlayan yasa değişikliğiyle ilgili başvuruyu tamamlayan Anayasa Mahkemesi üyeleri, yaklaşık bir saat boyunca Güzel'in durumunu ele aldı. Anayasa Mahkemesi Başkanvekili Haşim Kılıç, toplantı sonrasında yaptığı açıklamada, Yargıtay Cumhuriyet Başsavcısı Sabih Kanadoğlu'nun başvurusu üzerine, TCK'nın 312'nci maddesinden mahkumiyeti bulunan Hasan Celal Güzel'in siyaset yapma yasağı bulunduğu gerekçesiyle üyelik kaydını silmeyen Yeniden Doğuş Partisi'nin uyarılmasına "yer olmadığına" karar verildiğini bildirdi. 
     Kılıç, bu kararın oy çokluğuyla alındığını söyledi. Mahkeme'nin asıl üyelerinden Fulya Kantarcıoğlu, Ahmet Akyalçın, Tülay Tuğcu ve Ertuğrul Ersoy ise partinin uyarılması yönünde oy kullandılar. Anayasa Mahkemesi'nin bu kararıyla, Güzel'le benzer konumda olan Recep Tayyip Erdoğan'ın önündeki engel de kalkmış oldu. Erdoğan, partisini kurmak için Yüksek Mahkeme'nin bu kararını bekliyordu. 
     

</TEXT>
</DOC>
