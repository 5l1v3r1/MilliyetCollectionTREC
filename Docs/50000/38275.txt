<DOC>
<DOCNO> 38275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo19.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de tarihi maç... 
</HEADLINE>
<TEXT>

     Avrupa Şampiyonlar Ligi 3. ön eleme turu rövanş maçında Fenerbahçe ile İskoçya'nın Glasgow Rangers takımları yarın karşıya gelecek. 
     Fenerbahçe Şükrü Saracoğlu Stadı'nda saat 21.00'de başlayacak maç TRT 1'den naklen yayınlanacak. Her iki ekip de bu maçın hazırlıklarını akşam saatlerinde basına kapalı gerçekleştirecekleri idmanlarla tamamlayacak. Fenerbahçe, kampta bulunduğu Samandıra Tesisleri'nda, Glasgow Rangers ise, maçın yapılacağı Fenerbahçe Şükrü Saracoğlu Stadı'nda son idmanlarını yapacak. 
     Karşılaşmayı İtalya Federasyonu'ndan dünyaca ünlü hakem Pierluigi Collina yönetecek. Collina'nın yardımcılıklarını Claudio Pugliss ve Alessandro Stagnoli yapacak. 
     Karşılaşmada görev yapacak hakemler, bugün öğleden sonra Milano'dan İstanbul'a gelirken, Futbol Federasyonu yetkilileri tarafından karşılandı. Karşılaşmanın bilet fiyatları ise, kale arkası tribün 15, numaralı tribün ise 75 milyon lira. 
     İlk maçta deplasmanda 0-0 berabere kalan Fenerbahçe'nin, turu geçebilmesi için İskoç takımını kendi evinde mutlaka yenmesi gerekiyor. Glasgow Rangers ise İstanbul'da elde edeceği galibiyetin yanı sıra, gollü bir beraberlikte bile Şampiyonlar Ligi'ne kalacak. Maçın 0-0 tamamlanması halinde ise karşılaşma uzatmaya gidecek. 
     Avrupa Şampiyonlar Ligi'ne şimdiye dek sadece 1 kez katılan Fenerbahçe, 5 yıl sonra bu şansı tekrar yakalamak istiyor. Sarı-lacivertliler, 1996-97 sezonunda İsrail'in Maccabi Tel-Aviv takımını ön elemede deplasmanda 1-0 yenip, İstanbul'da 1-1 berabere kalarak, Şampiyonlar Ligi'ne yükseldi. Şampiyonlar Ligi'nde İtalya'nın Juventus, İngiltere'nin Manchester United ve Avusturya'nın Rapid Wien takımlarıyla birlikte aynı grupta yer alan Fenerbahçe, grup maçlarını 2 galibiyet, 1 beraberlik elde ederek, 7 puanla tamamladı. Grubunda 3. sırada yer alan sarı-lacivertli ekip, bir üst tura yükselememişti. 
     Fenerbahçe'de, sakatlıkları bulunan Rüştü ve Johnson'un yarınki maçta forma giymeleri bekleniyor. Omuzundaki sakatlığı nedeniyle İstanbulspor ile yapılan son lig maçında riske edilmeyen Rüştü'nün, yarın kaledeki yerini alacağı öğrenildi. Yine İstanbulspor maçında kafasına gelen darbe sonucu beyin travmasına bağlı geçici hafıza kaybına uğrayan Johnson'un da, yarınki karşılaşmada oynayabileceği bildirildi. Glasgow Rangers'ta ise, ilk maçta kırmızı kart gören Mols'un yanı sıra, sakatlıkları bulunan Nerlinger ve Ferguson forma giyemeyecek. 
     Karşılaşmaya tarafların şu muhtemel 11'ler ile çıkması bekleniyor 
     Fenerbahçe Rüştü, Zoran Mirkoviç, Ümit, Mustafa, Lazetiç, Johnson, Ogün, Revivo, Abdullah, Rapaiç, Serhat. Glasgow Rangers Klos, Ricksen, Amoruso, Wilson, Numan, Reyna, Konterman, Hughes, De Boer, Flo, Caniggia Miller . 







</TEXT>
</DOC>
