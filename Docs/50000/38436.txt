<DOC>
<DOCNO> 38436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko15.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti 7 Eylül'de Ankara'ya gelecek... 
</HEADLINE>
<TEXT>

     Uluslararası Para Fon'u IMF heyeti, 10. gözden geçirme ziyaretine, 7 Eylül Cuma günü başlayacak. 
     Edinilen bilgiye göre, Türkiye masası şefi Juha Kahkonen başkanlığındaki IMF heyeti, yaklaşık 10 gün sürecek olan ziyareti çerçevesinde, toplantılarını ağırlıklı olarak Hazine Müsteşarlığı'nda gerçekleştirirken, Merkez Bankası, DPT, Maliye Bakanlığı, Özelleştirme İdaresi ve Bankacılık Düzenleme ve Denetleme Kurulu BDDK gibi kurumlarda de çalışmalarda bulunacak. 
     10. gözden geçirme çerçevesinde, makro ekonomik dengelerin ulaştığı yerin gözden geçirilmesi, iç borçlanma politikası ve iç borçların çevrilebilirlik kapasitesi, iç borçlanma faizlerinin geldiği nokta, TSMF Tasarruf Mevduatı Sigorta Fon'u bünyesindeki bankaların satışındaki gelişmeler, Enerji projelerine sağlanacak Hazine garantisi, KİT'lerin finansmanı durumundaki gelişmeler, 2002 yılı bütçe ön hazırlıkları ve reel sektörün durumu ele alınacak. 
     Yetkililer, Türkiye'nin gerçekleştirmesi gereken ve ön koşul olarak öngörülen eylem planlarının çoğunlukla 8. gözden geçirilmede tamamlanması nedeniyle, bundan böyle çok fazla ön koşul kalmadığını ve bu süreçte uygulamanın takip edileceğini vurguluyorlar. 
     
     İcra Direktörleri toplantısı 
     IMF icra Direktörleri Kurulu'nun Türkiye'ye ilişkin onay toplantısının, IMF-Dünya Bankası sonbahar dönemi yarıyıl toplantılarının Eylül ayı sonunda olması nedeniyle, 29 Eylül'den önce veya Ekim ayı başında gerçekleştirilebileceği ifade ediliyor. 
     10. gözden geçirme ziyareti sonrasında İcra Direktörleri Kurulu'nun onaylamasının ardından Türkiye verilecek 4. kredi diliminin değeri 3 milyar dolar civarında bulunuyor. 
     IMF'nin 11.gözden geçirme ziyareti ise Kasım ayında gerçekleştirilecek. 
     IMF, 2002 yılındaki gözden geçirme ziyaretlerini, Şubat, Mayıs, Ağustos ve Kasım aylarında yapacak. 






</TEXT>
</DOC>
