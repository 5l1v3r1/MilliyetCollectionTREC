<DOC>
<DOCNO> 2320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur03.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Bölgesi'nde fırtına 
</HEADLINE>
<TEXT>

     Marmara Denizi'ni dünden itibaren etkisi altına alan fırtınalı hava, en çok Çanakkale Boğazı'nı etkilerken, İstanbul Boğazı'nda vapur seferleri ve transit gemi geçişleri normal seyirlerini sürdürüyor. 
     Türkiye Denizcilik İşletmeleri TDİ yetkililerinden alınan bilgiye göre, Marmara Denizi'ndeki fırtına Çanakkale Boğazı'nda yapılan arabalı vapur seferlerinde aksamalara neden oluyor. Gelibolu-Lapseki arasındaki arabalı vapur seferleri, gece saat 01.00'den itibaren yapılamazken, dün saat 20.00'de ara verilen Çanakkale-Eceabat arasındaki arabalı vapur seferleri 06.00'da tekrar normale döndü. 
     Şehir Hatları İşletmeleri yetkilileri ise İstanbul Boğazı'ndaki seferlerin aksama olmadan normal seyrinde sürdüğünü kaydederek, boğazın transit gemi geçişine açık olduğunu ve İstanbul Deniz Otobüsleri'nde iptal edilen feribot seferinin bulunmadığını bildirdiler. 




</TEXT>
</DOC>
