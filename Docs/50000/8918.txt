<DOC>
<DOCNO> 8918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/ekonomi/eko01.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vehbi Koç’a anlamlı tören 
</HEADLINE>
<TEXT>

Koç Üniversitesi’nde Vehbi Koç Kürsüsü törenle açıldı. Rahmi Koç, babasının, "Çeşmenin suyu akmayabilir, önlemini al’ öğüdünün ne kadar doğru olduğunu daha iyi anladığını söyledi 
     ÜMRAN AVCI İstanbul 

     Koç Topluluğu’nun kurucusu ve Şeref Başkanı Vehbi Koç, ölümünün beşinci yılında, 100. yaşgününde, topluluğun 75. kuruluş yılı kutlama faaliyetleri çerçevesinde anıldı. Koç Üniversitesi’nde düzenlenen törende Vehbi Koç Kürsüsü’nün de açılışı yapılarak, Koç’un sanayici ve eğitimci kişiliği anlatıldı. 
     Koç Holding Yönetim Kurulu Başkanı Rahmi Koç, küçük bir bakkal dükkanında iş hayatına atılan Vehbi Koç’un kurduğu şirketin, Fortune Dergisi’nin dünyanın en büyük 500 şirketi sıralamasına girdiğini hatırlattı. Rahmi Koç, "O zaman yapılan bir ankette bu sıralamaya giren kurucusunun iş başında olduğu dünyada iki kişi vardı. Biri Sony Başkanı Akio Morita, diğeri de Vehbi Koç idi" dedi. 
     Vehbi Koç’un en çok etkileyen kişinin Henry Ford olduğunu da ifade eden Rahmi Koç, Ford’un otomobil fiyatlarını ucuzlatıp her işçisine bir araba alma imkanı sağlamasından Vehbi Koç’un büyülendiğini söyledi. Koç’un da bu felsefeden hareket ederek her eve girecek, her keseye uygun mamüller yapma hedefine ulaştığını belirten Rahmi Koç, şöyle konuştu "Topluluk büyüdükçe ve sanayileştikçe memleket ile özdeşleşmiştir. Vehbi Koç’un 'Ülkem varsa ben de varım. Demokrasi varsa hepimiz varız’ sözü bunun ispatıdır. Koç topluluğu Türkiye’nin ilerlemesi için her türlü fedakarlığı yapmış bir kuruluştur." 
     
     Vehbi Koç uyarmıştı 
     Seneler geçtikçe, Vehbi Koç’un kendileri iki nasihatının, ne kadar doğru olduğunu hatırlatmak istediğini belirten Koç, şöyle konuştu 
     "Biri 'Çeşmenin suyu her zaman böyle gür akmayabilir. Bazen az akar, bazen damlar, bunu bilmemiz lazım.’ İkincisi de 'Sen borçlarını daima ödeyeceksin fakat tahsilatın aksayabilir, ona göre mali gücünü planla’ demiştir. Memleketimiz gibi inişli çıkışlı bir ekonomide iş yapabilmek için bu iki sözü akıldan çıkarmamak lazım. Bugün en büyük varlığımız Koç ismimizdir. Geceleri rahat uyuyorsak buna borçluyuz. Biz de topluluğumuzu daha da ileri götürmeye, ününü hudutların dışına taşırmaya çalışıyoruz." 
     Koç ayrıca Vehbi Koç’un arzu edip de yapamadığı 'Vehbi Koç Ödülü’projesi üzerinde de çalıştıklarını sözlerine ekledi. 
     Törende söz alan 9. Cumhurbaşkanı Süleyman Demirel de, Türkiye’nin sorunlarını çözmesi için 50 Koç topluluğu’na daha ihtiyacı olduğunu söyledi. 
     
     


 EKONOMİ 





















</TEXT>
</DOC>
