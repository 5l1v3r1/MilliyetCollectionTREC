<DOC>
<DOCNO> 15435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur18.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da esnaf bugün de yürüdü 
</HEADLINE>
<TEXT>

     Eminönü, Beyoğlu ve Bayrampaşa'da hükümetin ekonomik uygulamalarını protesto eden gruplar, olaysız dağıldı. 
     Sirkeci, Tahtakele, Süleymaniye ve Sultanhamam'daki esnaftan oluşan aklaşık 300 kişilik grup, Süleymaniye'de toplanarak İstanbul Ticaret Odası'na İTO doğru yürüyüşe geçti. 
     Çeşitli sloganlar atarak, oda önüne kadar gelen esnaf, İTO Yönetim Kurulu Başkanı Mehmet Yıldırım, tarafından bahçeye alındı Burada konuşan Yıldırım, esnafın ülkenin en sağduyulu vatandaşları olduğunu belirterek, şöyle konuştu 
     ''Siz üretensiniz. Bu ülke kalkınacaksa sizlerle kalkınacak. Ben bu akşam Ankara'ya gidiyorum. Şimdi bir şey yapmayın, ama sonra sizle beraber bağıralım. Sizden sadece 2 gün istiyorum. Yarın Ankara'da bu hükümetin istifasını isteyeceğiz. Bizim sesimizi dinleyip istifa etmezse, ben de sizlerle beraber yürüyeceğim. Biz gerekeni yapıyoruz. Bu acınızı dindirecek şekilde hareket edeceğiz. Hiç kimse merak etmesin, size rağmen hükümet olamaz.'' 
     Konuşması sık sık sloganlarla kesilen Yıldırım'ın ''Şimdi size yakışır bir biçimde dükkanlarınıza gidin ve bana 2 gün verin'' demesi üzerine grup, ''2 gün'' şeklinde bağırdıktan sonra dağıldı. Bu arada, Beyoğlu Dolapdere Yenişehir Mahallesi'nde toplanan 50 kişilik grup ile Bayrampaşa'da biraraya gelen yaklaşık 200 kişilik başka bir esnaf grubu da, aynı mahiyette protesto gösterileri yaparak olaysız şekilde dağıldılar. Gösteriler sırasında güvenlik kuvvetleri de, zırhlı araçların desteğinde geniş önlemler aldı. 




</TEXT>
</DOC>
