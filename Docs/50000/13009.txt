<DOC>
<DOCNO> 13009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sondun01.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da 3 kentte 3 araç aynı anda patladı...21 ölü 
</HEADLINE>
<TEXT>

     Rusya'da Çeçenistan'a yakın 3 kentte eşzamanlı meydana gelen 3 büyük bomba yüklü araç sabotajında ölenlerin sayısı 21'e çıktı. 
     Güvenlik yetkililerinin verdiği bilgiye göre, yaralı sayısı da 142 olarak açıklandı. Rusya Güney Yönetim Bölgesi Valisi Viktor Kazantsev, yaralılardan 40 kişinin durumunun ağır olduğunu söyledi. 
     Rusya Devlet Başkanı Vladimir Putin, ''Bu iğrenç saldırıların fallilerinin mutlaka yakalanıp hak ettikleri cezaya çarptırılacaklarını'' bildirdi. Putin, Federal Güvenlik Servisi Başkanı Nikolay Patruşev ile Başsavcı Vladimir Ustinov'u, soruşturmanın derinleştirilmesi için Stavropol bölgesine gönderdi. Kuzey Kafkasya Acil Durum Dairesi'nden Albay Alexander Lemeşev, Mineralnye Vody kentinde 19 kişinin öldüğünü belirterek, bombaların eşzamanlı olarak ayarlandığını bildirdi. Rusya güvenlik birimleri, faillerin Çeçen militanlar olduğunu bildirdi. 
     Patlamaların meydana geldiği Mineralnye Vody, Yessentuki ve Adyge-Khabl yerleşim birimleri, Çeçenistan'ın 160 kilometre kuzeybatısında birbirine yakın yerler. Bu kasabalar, Rostov kentinin 300 kilometre güneydoğusunda yer alıyor. Adyge Khabl'da ise 2 Rus güvenlik görevlisi bombalı tuzakla öldürüldü. 
     Rus ordusunun geri çekildiği 1994-1996'daki Çeçen savaşından sonra patlak veren ve 17 aydır süren ikinci savaşta, geniş çaptaki muharebe yaklaşık 1 yıl önce duruldu. Ancak Çeçen savaşçılar, mayın döşeyerek ve vurkaç saldırılarıyla savaşı sürdürüyor. Çeçen savaşçılarının liderlerinden Ürdünlü Hattab halen saklandığı mağaralardan savaşı yönlendirebiliyor. Bugünkü patlamalar, 17 aydır süren Çeçen savaşını başlatan Eylül 1999'da Rusya'da 300 kişinin öldüğü apartman bombalama tuzaklarından beri sivil-asker gözetmeyen en kanlı saldırı oldu. 




</TEXT>
</DOC>
