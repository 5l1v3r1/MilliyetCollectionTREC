<DOC>
<DOCNO> 35718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/son/soneko12.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Programın hükümet içinde de düşmanları var" 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkan Yardımcısı Aldo Kaslowski, ekonomik sorunların, siyasal sistemin işlevsizliği sonucu olduğuna inandıklarını söyledi. 
     Kaslowski, ayrıca, programın düşmanları olduğunu, bu düşmanların hükümet içinde de bulunduğunu savundu. 
     İtalya Üretim İşleri Bakanı Antonio Marzano, Türk Sanayicileri ve İşadamları TÜSİAD üyeleri ile biraraya geldi. Çırağan Sarayı'nda basına kapalı olarak gerçekleştirilen görüşmeye, TÜSİAD Başkan Yardımcısı Aldo Kaslowski ve Yönetim Kurulu Üyesi Mehmet Ali Babaoğlu ile TÜSİAD'ın İtalyan işadamı üyeleri Alessandro Guerrera, Guido Manzini, Giuseppe Moggi, Luigi Pasqualino, Giuseppe Farina katıldı. İtalyan Üretim İşleri Bakanı Antonio Marzano başkanlığındaki 15 kişilik heyet de görüşmede yer aldı. TÜSİAD Başkan Yardımcısı Kaslowski, görüşme öncesinde basın mensuplarına yaptığı açıklamada, bakan olarak Türkiye'ye ilk kez gelen Antonio Marzano'nun Türkiye'ye dost biri olduğunu belirtti ve Marzano'nun önemli bir görevde bulunduğuna dikkat çekti. 
     Kaslowski, görüşme sırasında, gerek İtalya-Türkiye arasındaki ilişkilerin, gerekse Akdeniz havzasındaki işbirliğinin daha da desteklenmesi ve Suriye, Irak, İran, Ermenistan ve Avrasya ülkeleri ile işbirliği konusunda önerileri olacağını da kaydetti. TÜSİAD Başkan Yardımcısı Aldo Kaslowski, basına dağıtılan konuşma metnine göre, Türkiye'nin, politikacıların 1999 yılında karar verilen ekonomik reform programlarını mantıki sonucuna götürmekteki isteksizliği yüzünden çıkan krizle yoksul düştüğünü belirtti. 
     Kaslowski, ''Türkiye'de başlıca sorunun siyasi olduğuna ilişkin yaygın bir kanının varlığı bundan kaynaklanmaktadır. Ekonomik sorunlarımızın, siyasal sistemimizin işlevsizliğinin sonucu olduğuna inanıyoruz. Aynı zamanda maalesef, ülkenin gerçek ihtiyaçlarından kendisini koparmış bir siyasetçi sınıfına sahibiz'' dedi. 
     Şimdiye kadar yaşadıklarımızın en derini olan son krizde IMF ile yeni bir stand-by anlaşması imzalandığını anımsatan Kaslowski, programın, Dünya Bankası ve IMF'nin yardımlarıyla mali sistemdeki yangın söndürüldükten ve bankacılık sistemi tamir edildikten sonra, sağlam bir ekonomik büyüme ve sürdürülebilir bir kalkınmayı hedeflediğine işaret etti. 
     TÜSİAD olarak bu programa destek verdiklerini vurgulayan Kaslowski, ''Programın kararlı bir şekilde uygulanmasının pazarlık konusu yapılamayacağına inanıyoruz. Bununla birlikte, aynı zamanda, ekonomi ve üretimdeki keskin daralmanın gözönüne alınarak programın revize edilmesi gereğine de inanıyoruz'' diye konuştu. 
     
     Negatif büyüme 
     Aldo Kaslowski, konuşmasını şöyle sürdürdü 
     'Türkiye bu yılı negatif büyüme ile tamamlayacaktır. Şu ana dek kaydedilen devalüasyon oranı şimdiye dek brüt Gayri Safi Milli Hasılamızı dolar cinsinden yüzde 25 azaltmıştır. İşsizlik artmakta, aslında sağlam durumda olan birçok işletme yüksek faizlerin ve kredilerin kesilmesinin etkilerini hissetmektedir. Program, iç borçların katlanarak artmasını önlemek ve ekonomiyi sorumsuz politikalar yüzünden birikerek artmış yüklerden kurtarmak için faiz hadlerini düşürmeyi hedeflemektedir. Bu amaçla bir ay önce başarılı bir takas operasyonu yapıldı. Bununla birlikte, bugün hala olmamız gereken yerde değiliz. 
     Programın hükümet içinde de düşmanları vardır. Parlamentodan dikkate değer bir hız ve yetkinlikle geçmiş IMF'nin istediği yasal değişiklikler, kayırmacılık ve popülizm engelleriyle karşılaşmaktadır. 
     Halk kitlelerinin yaşadığı güçlükler toplumsal bir hoşnutsuzluk yaratmaktadır. Bunun, milliyetçi bir tepkiye dönüşmesi mümkündür. Koalisyon içindeki partilerden biri, ekonominin rasyonelleşmesi ve kayırmacılığın sona ermesi durumunda kitle desteğini yitirebilir. IMF ile hükmet arasındaki son çekişmeler, bu parametrelerin ışığında anlaşılmalıdır.'' Programı ve temelindeki ilkeleri desteklemek için ellerinden geleni yapmaya devam edeceklerini vurgulan Kaslowski, programın sürdürülebilir büyüme yoluna girmek için son şansımız olduğuna inandıklarını dile getirdi. 
     
     Avrupa ile entegrasyon 
     Programı desteklemelerinin bir başka nedeninin, AB ile entegrasyon sürecine uyumlu bir mantığa ve hedeflere sahip olması olduğunu kaydeden Kaslowski, Avrupa ile entegrasyonu çok ciddiye aldıklarını ve bu yönde üzerlerine düşen görevleri yerine getirdiklerini söyledi. Kaslowski, TÜSİAD olarak, Türkiye'deki demokratikleşme ve siyasi liberalizasyon programının da en büyük destekçisi olduklarını belirterek, şunları kaydetti 
     ''Siyasal sistemindeki kısıtlamalar kaldırıldığı, idari yapısındaki her türlü yeniliğe karşı yasakçı zihniyet değiştiği takdirde Türkiye'nin daha istikrarlı ve daha müreffeh bir ülke olacağına yürekten inanıyoruz. Sivil ve askeri makamlar arasında daha farklı bir ilişki istiyoruz, bütün dillerde özel eğitim ve yayın hakkına sıcak bakıyoruz ve Kopenhag kriterlerini tartışmasız destekliyoruz. Bu çabamızda, Avrupalı ortaklarımızın da Türkiye'yi çoğulcu bir ülke olarak görmesini ve hükümetin yetersizliklerinden dolayı Türk halkı hakkında acele yargılara varmamasını diliyoruz. Gerçek diyalog, anlayış ve iyi niyet gerektirir.'' 
     İtalya-Türkiye ilişkilerine de değinen Kaslowski, bunların sağlam temellerde gelişmesine büyük önem verdiklerini vurguladı. Türkiye'ye yönelik İtalyan yatırımlarının toplam yabancı yatırımlar içindeki oranında dikkate değer bir artış gördüklerine işaret eden Kaslowski, bu yılın Ocak-Mart arasındaki ilk çeyreğinde İtalya'nın, Türkiye'nin ihracatta 3., ithalatta 2. ticari ortağı haline geldiğini ve Türkiye'nin toplam dış ticaretinde yüzde 8 pay aldığını belirtti. 







</TEXT>
</DOC>
