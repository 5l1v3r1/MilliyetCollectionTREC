<DOC>
<DOCNO> 35651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/spor/spo03.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom’da çok lider var’ 
</HEADLINE>
<TEXT>

Lucescu, kamuoyundaki düşüncenin aksine, takımda önderlik vasıflarını taşıyan isimlerin olduğunu söyledi 
     Yorumlara kızdı 
     GALATASARAY Teknik Direktörü Lucescu, "Takımda lider yok" şeklindeki değerlendirmelere karşı çıkıp, "Nasıl lider olmaz. Barcelona’da kaptanlık yapan, Dünya’nın tanıdığı Popescu var. Senelerini Galatasaray için veren Bülent Korkmaz var" dedi. Rumen teknik adam, Şampiyonlar Ligi’ndeki Levski Sofya maçı için de, "Balkan takımlarından hep çekindim. Çok inatçı, agresifler. Dikkatli olmalıyız. Bir hata ayağımızı kaydırır" diye konuştu. 
     
     Sergen’e forma 
     TECRÜBELİ çalıştıcı, Sergen’in zamana ihtiyacı olduğunu tekrarladı ve "Tüm Türkiye gibi ben de hazır olmasını dört gözle bekliyorum" ifadesini kullandı. Lucescu, "Sergen iyi çalışıyor. Levski maçında yarım saat görev verebilirim. Rövanşta daha fazla şans tanıyacağım" açıklamasını yaptı. Jardel’in bir an önce anlaşmasını beklediklerini de kaydeden Lucescu, "Anlaşırsa nefes alacağız. Transfer değil, öncelikle oyuncularıma para istiyorum" yorumunu yaptı. 
     
Jardel veto yediGalatasaraylı futbolcular, transferi çözülemeyen Brezilyalı yıldızı "İstenmeyen adam" ilan ettiler, takıma dönmesi halinde kendisiyle konuşmama kararı aldılar 
     ERHAN TELLİ 

     Büyük tepki aldı 
     SARI - Kırmızılı ekibin satmaya çalıştığı, ancak bir türlü başaramadığı Jardel’e takım içinden de büyük tepki geldi. Futbolcular, kulübün ekonomik yapısını da zora sokan Brezilyalı’ya karşı, takıma dönmesi halinde, tavır almaya hazırlanıyorlar. Galatasaraylı oyuncular, bu hafta içinde Florya’da idmana çıkma olasılığı bulunan Jardel’le konuşmayacaklar ve bu konuda ortak hareket edecekler. 
     
     Lucescu farkında 
     LUCESCU’NUN da bu durumdan haberdar olduğu bildirildi. Rumen hocanın, yöneticilerle görüşerek sıkıntısını dile getirdiği, "Jardel’in transferi bir an önce gerçekleşmeli. Geri dönerse büyük sorunlar yaşarız" dediği ifade edildi. Yönetimin de, futbolcular gibi, Jardel’i istemediği öğrenildi. Yöneticilerin, transfer çıkmazının kendi konsantrasyonlarını da bozduğunu dile getirdikleri ifade edildi. 
     
     Cansun sakin 
     JARDEL’İN transferi için Fransa’da Marsilya ile görüşmelerde bulunan Başkan Mehmet Cansun dün İstanbul’a döndü. Jardel’in de toplantılara katıldığını söyleyen Cansun, Marsilya’ya yarına kadar süre verdiklerini açıkladı. Başkan, Jardel’in satılmaması halinde kendileri için dünyanın sonunun gelmeyeceğini de söyleyerek, "Satış gerçekleşmezse Jardel geri döner ve antrenmanlara çıkar" diye konuştu. 
     
Sergen sevinci      SERGEN’İN, Diyarbakırspor karşısında oynadığı etkili futbol ve attığı şık frikik golü herkesi sevindirdi. Lucescu, bu oyuncunun iyi bir çalışma programı ile gerçek kimliğini yakın zamanda bulacağını söylerken, Sergen kafasını hiçbir şeye takmadan sadece çalıştığını söyledi. Yıldız oyuncu, "Yavaş yavaş kendimi buluyorum. Çok yakında istediğim seviyeye geleceğim" dedi. 
     RUMEN hoca, Levski Sofya ile oynanacak maç öncesinde tüm oyuncularına bir gün izin verirken, Hakan ve Ergün’ü dün Florya Metin Oktay Tesisleri’nde özel çalıştırdı. Sakatlığı süren Hakan’ın son durumunu gözden geçiren Lucescu, doktorlarla görüşerek bu oyuncunun çarşamba gününe yetiştirilmesini istedi. Perez de dünü tedavi görerek geçirdi. 
     
BERKANT "Sahada konuşurum"      SARI - Kırmızılı takımın gurbetçi yıldızı Berkant, Diyarbakırspor’a attığı iki gol sonrasında iddialı mesajlar verdi. Levski Sofya karşısında ilk on birde oynaması beklenen yıldız oyuncu, "Sahaya çıkar, topumu oynarım. Kadroya girip girmeme konusundaki son kararı hocamız verir" dedi. Berkant, fazla konuşmayı seven bir oyuncu olmadığını söyleyerek "Sahada futbolumla konuşurum" ifadesini kullandı. 
     



 SPOR 


























</TEXT>
</DOC>
