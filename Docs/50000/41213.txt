<DOC>
<DOCNO> 41213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/siyaset/siy01.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BEN BUYURACAĞIM, KADINLAR YAPACAK’A CEVAP GELDİ 
</HEADLINE>
<TEXT>
Muhatap almam’ 
SP'li Kadın Kolları Başkanı Gülten Çelik, Trabzonlu SP'li Ali Topçu'nun sözleri için 'O kendi görüşü' dedi 
     ABDULLAH KARAKUŞ Ankara 

     Trabzon il yönetim kurulunda Kadın Kollarından Sorumlu Başkan Ali Topçu'nun "Ben buyuracağım, kadınlar yapacak" sözünün ardından SP'de ilk kadın isyanı başladı. SP Genel Merkez Kadın Kolları Başkanı Gülten Çelik, "Kadınlar zaten gerekli çalışmayı yapıyor. Beyler geçmişte tartışırken bizde bir sıkıntı yoktu. Onlar ayrıldı ama bizim hiç firemiz olmadı" diyerek erkekleri eleştirdi. Kadınların yıllardır bir beklenti içinde olmadan canla başla çalıştığını belirten Çelik, Topçu'nun "Kadınlar tek başına bir yere gidemez. Mutlaka kendilerini yönlendirecek bir erkeğe ihtiyaç duyarlar" sözüne şu tepkiyi gösterdi 
     
     'Kadınlarda fire yok' 
     "O beyefendinin kendi görüşü. Ben zaten onu muhatap almam. İl başkanı kadını muhatap alırım. Kadınlar gerekli çalışmayı yıllardır yapıyor. Beyler geçmişte tartışırken bizde sıkıntı yoktu. Onlar ayrıldı ama bizim hiç firemiz olmadı.Disiplinle çalışıyoruz. Emek veriyoruz." 
     Çelik, "Bizim teşkilat modelimizde bir beyi hanımlardan sorumlu yapıyorlar. Hanımların her sıkıntısını, isteklerini ve ihtiyaçlarını o karşılıyor. Bir araç mı lazım, bir yere mi gidilecek, ne yapılacaksa birlikte yapılıyor. O bey bunlarla muhatap oluyor. Çünkü bizim modelimizde paralel çalışmak zorundayız." dedi. 
     
     Evinde fotoğraf yok 
     ULAŞ ÖZDEMİR DHA 

     SP Trabzon İl Yönetim Kurulu üyeleri arasında yapılan görev bölümünde Kadın Kolları'ndan Sorumlu Başkanlığa getirilen sakallı, şalvarlı ve terlikli Ali Topçu, evinde fotoğraf bulundurmadığını belirterek, "Duvara fotoğraf asmamam benim tercihim. Dedem ve babam evlerine fotoğraf asmazdı. Ama bana, 'Sen de asma' diye öneride bulunmadılar.Onlardan ne gördüysem onu uyguluyorum." dedi. 
     



 SİYASET 
















</TEXT>
</DOC>
