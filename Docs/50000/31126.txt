<DOC>
<DOCNO> 31126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun12.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya San Fermin Festivali'nde 2 kişiye daha boğa darbesi... 
</HEADLINE>
<TEXT>

     İspanya'nın Pamplona kentinde düzenlenen dünyaca ünlü geleneksel San Fermin Festivali'nde 2 kişinin daha boğaların boynuz darbeleriyle yaralandığı bildirildi. 
     Festivalin üçüncü gününde bacaklarından boynuz darbesi alanların, 19 yaşındaki bir Amerikalı ve 24 yaşındaki bir Kanadalı oldukları belirtildi. 
     Kızılhaç'ın sözcüsü Rafa Cortijo, yerel televizyona yaptığı açıklamada, kaygan sokaklarda düşerek boğaların altında kalan birçok kişinin de tedavi altına alındığını söyledi. 
     Bu arada, önceki gün düzenlenen boğa koşusu sırasında yaralanan Amerikalı kadının, yoğun bakımdan çıktığı açıklandı. 
     Her yıl Temmuz ayında yapılan ve 9 gün süren San Fermin Festivali'nde, her sabah salıverilen boğalar 825 metre mesafelik yolu geçtikten sonra günün sonunda matadorlar tarafından öldürülecekleri arenaya giriyor. 
     San Fermin Festivali'nde boğaların salıverildiği ilk günde 3 kişi boynuz darbeleriyle yaralanmıştı. 






</TEXT>
</DOC>
