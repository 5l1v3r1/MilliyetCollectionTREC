<DOC>
<DOCNO> 41007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sontur09.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001 turizme yaradı, otellerde boş yer kalmadı 
</HEADLINE>
<TEXT>

     İstanbul'daki otellerde, Avrupa Erkekler Basketbol Şampiyonası ve fuarların da etkisiyle boş yer kalmadı. 
     Türkiye Otelciler Birliği TÜROB Başkan Yardımcısı Savaş Gürsel, ildeki otellerin doluluk oranlarının önceki yıla göre yüzde 20 civarında arttığını belirterek, ''Şu anda oteller dolu. Bunun 3 ay daha böyle seyretmesini bekliyoruz'' dedi. 
     Gürsel, yaptığı açıklamada, İstanbul'daki oteller için en düşük sezonun Temmuz-Ağustos, en yüksek sezonunun ise Nisan, Mayıs ve Haziran ile Eylül, Ekim ve Kasım ayları olduğunu bildirdi. 
     İlkbahar ve sonbahar dönemlerinde otellerin doluluk oranlarının yüzde 80-85 dolayında gerçekleştiğini anlatan Gürsel, şöyle konuştu 
     ''Temmuz ve Ağustos ayları İstanbul için ölü sezondur. Otellerin bu dönemde doluluk oranları yüzde 50-60 civarındadır. Bu yıl Ağustos ayıyla birlikte otellerde bir hareketlenme başladı. Eskiden olduğu gibi Rus turistlerde de bir artış var. Şu anda oteller dolu. Bunun 3 ay daha böyle seyretmesini bekliyoruz. Önceki yıla göre artış oranı yüzde 20 civarında. Sektörün beklentisi, yıl içindeki doluluk oranlarının daha da yukarıya çekilmesi yönündedir. Türkiye'de arz-talep elastikiyeti zayıf olduğu için fiyatlar düşük. Fiyatlar biraz yukarı çekilmeli.'' 
     İstanbul'un ''bir yıldız'' haline getirilip bütün dünyada pazarlanması gerektiğini kaydeden Gürsel, ''İstanbul'u çok güzel bir kampanyayla dünyaya duyurmak lazım. Çünkü kente gelmesi gereken turistin ancak onda biri geliyor'' dedi. 
     TÜROB olarak Turizm Bakanlığı'nın tanıtımla ilgili yaptığı çalışmayı desteklediklerini ifade eden Gürsel, bu kampanyanın bir an önce hayata geçirilmesini istedi. 
     İstanbul'da devam eden Avrupa Erkekler Basketbol Şampiyonası ile uluslararası fuarların da otellerin doluluk oranlarına katkı sağladığını belirten Gürsel, ''Şampiyona nedeniyle otellerin doluluğu yüzde 10-15 arttı'' diye konuştu. 
     
     






</TEXT>
</DOC>
