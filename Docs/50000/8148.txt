<DOC>
<DOCNO> 8148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/yazar/cemal.html </URL>
<DATE> 2001/02/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bu böyle gitmez Ama nasıl gider 
</HEADLINE>
<TEXT>

     Milli Güvenlik Kurulu'nun geçen pazartesi günkü toplantısından önce ve sonra yaşananlar, devlet yönetimi açısından eşi gerçekten çok ender görülen sorumsuzluk ve bilinçsizlik örnekleri oldu. 
     Yaşananların her biri, kimsenin kuşkusu olmasın, siyaset tarihimize bir devlet nasıl yönetilemez, yönetilmemeli sorusunun klasik yanıtları olarak geçecek. 
     Ne yazık ki öyle. 
     Bir devlet, tepesinde böylesine çekişme ve tepişmelerle idare edilemez. Böylesine uyum ve istikrardan yoksun bir devlette hiçbir iş düzgün gitmez. En tepesinde güven ve inandırıcılığın bu kadar yara aldığı bir devlet düzeni işlemez. 
     Devlet düzeninin böylesine aksadığı, tepesindeki uyumsuzluğun bu kadar ayyuka çıktığı bir devletin ülkesinde siyasi istikrar olmaz. Olmadığı için ekonomik istikrar da olmaz. Kimse kalkıp parasını bu ülkeye getirmez ya da yatırmaz. 
     Ya kaçırır ya saklar 
     7 milyar dolar bir anda uçtu 
     Borsa çöktü. 
     Faizler fırladı. 
     Bunların ne demek olduğu malum. Enflasyon ve hayat pahalılığıyla mücadelenin güçleşmesi demek. Aş ve iş sorununun büyümesi demek. Çalışan kitlelerin günlük yaşantısının daha da zora girmesi demek. 
     Devletin tepesinde pazartesi günü yaşanan sorumsuzluk ve bilinçsizliğin, - ve hatta cehaletin - faturası böyle... 
     En tepede Cumhurbaşkanı var. 
     Cumhurbaşkanı Sezer, devletin başı olarak, Anayasa'nın 104. maddesi uyarınca devlet organlarının düzenli ve uyumlu çalışmasından sorumlu. 
     Ama bunun gereğini yapmıyor. 
     Ya ne yapıyor 
     Muhalefet lideri gibi davranıyor. 
     Daha çok bundan hoşlanıyor. 
     Başbakan Ecevit'e karşı pazartesi günü MGK toplantısı öncesinde sergilemiş olduğu çıkış da - hem üslup hem içerik açısından - bir parti, bir muhalefet liderine, aktif politika yapan bir siyaset adamına yakışırdı. 
     Bir Cumhurbaşkanı'na değil. 
     Ahmet Necdet Sezer, Cumhurbaşkanı davranışını benimsemiş olsaydı, her perşembe günü Başbakan Ecevit'le Çankaya Köşkü'nde yaptığı haftalık olağan görüşmelerinde kendisini rahatsız eden konuları açardı. 
     Varsa, belgeleri önüne koyar, kapalı kapılar arkasında baş başa tartışma yolunu seçer, Başbakan olarak ülke yönetiminde bütün siyasi sorumluluğun sahibi olan Ecevit'i ikna etmeye çalışırdı. 
     Yapmadı, bir krizi ateşledi 
     Ahmet Necdet Sezer'in demokratik hukuk devletine ilişkin duyarlığı yerindedir. Devlet düzeninin kirden arındırılması ve yolsuzlukların üstüne gidilmesine dönük ilgisi doğru bir tutumdur. 
     Hukukun üstünlüğünü savunduğu içindir ki, hem Anayasa Mahkemesi Başkanlığı, hem de Cumhurbaşkanlığı seçimi sırasında Sezer'i destekledim. 
     Ama ne var ki bugün Cumhurbaşkanı Sezer'in bu duyarlıklarını ifade ediş tarzının, özellikle Ecevit'e karşı sergilediği son çıkışında olduğu gibi, devlet işlerinin uyum ve işleyişine, Türkiye'nin fena halde ihtiyacı olduğu siyasi istikrara zarar verdiği kanısındayım. 
     Hem de fazlasıyla. 
     Yalnız Sezer mi eleştirilmesi gereken 
     Değil tabii ki. 
     Ecevit de eleştirilmeli. Hüsamettin Özkan da... Her ikisinin tutumu da, tepkileri de içler acısı... 
     Her bakımdan hazin bir tablo 
     Ülkemiz buna layık değil. 
     Böyle devlet yönetilmez 
     Bu cümleyi son aylarda kaçıncı defadır yazıyorum. Demin de belirttiğim gibi, devletinin tepesi böylesine çekişme ve tepişme içinde olan bir ülkede ne siyasi istikrar olur, ne de ekonomik istikrar... 
     Siyaset kurumu dökülüyor. Siyaset sahnesi çapsızlık içinde kıvranıyor. 
     Bu böyle gitmez 
     Ama nasıl gider 
     Çıkış yolu nedir 
     Bilemiyorum. 
     
Affınıza sığınarak kendimle ilgili bir not Geçen cumartesi günü burnumdan ufak, önemli olmayan bir ameliyat geçirdim. Kısa bir süre dinlemem gerekiyor. O yüzden yazılarıma ara vermiştim. Ama Türkiye'nin gündemi öyle ki, arada bir de olsa yine bilgisayar başına oturmayı galiba zorunlu kılıyor. Saygılarımla, HC. 
     
     





Komplo ve sistem 


Doğru söyleyeni 


Yüzümüze Anayasa'yı atması kabul edilemez 


Koruma görevli devlet bakanı 


Bu böyle gitmez Ama nasıl gider 


İki gerçek 


Fransa 1924, Türkiye 2001 


Devlet krizi 


Genç işsizler 


Kazanan yok, kaybeden ülke 


Balkan ayarı 


Kriz var kriz var, bunalım vaaaaaar... Ekonomi tıkırında... 


Kimse bana ne ’ demesin 


Kriz nasıl aşıldı 


Krizin kerizleri ya da halkın hali 


Enkazdan yükselen umutlar 


Ve gülümsedi 


Bırakın Sezer'i nankör kalsın 


Proje esastır 


Zeytinyağı, sirke ve Ecevit 


Faiz yükseldikçe "fakir" eziliyor 


Halk Bankası yanık kokuyor 


</TEXT>
</DOC>
