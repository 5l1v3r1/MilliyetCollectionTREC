<DOC>
<DOCNO> 39892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/ekonomi/eko05.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedeflemede’ ağustos dönemeci 
</HEADLINE>
<TEXT>

Enflasyon hedeflemesinde ağustos enflasyonunun dalga boyu’ bekleniyor 
     ZÜLFİKAR DOĞAN Ankara 

     Pazartesi günü açıklanacak ağustos ayı enflasyon rakamları, enflasyon hedeflemesine geçiş için önemli bir gösterge olacak. Merkez Bankası yetkilileri, aylık enflasyonun "dalga boyunun" kurlardaki "dalgalanmanın gerisinde kalması" durumunda, hedeflemeye geçiş için olumlu bir gelişme olacağını belirtti. 
     Enflasyon hedeflemesine geçiş için temel koşullar arasında, kurlardaki dalgalanmanın enflasyon üzerinde etkili olmamasının önemli olduğunu belirten yetkililer şöyle konuştu "Temmuzda dolar kurundaki artış aylık yüzde 7 - 8’i bulmasına karşın, aylık enflasyon iki endekste de bunun yarısının altında kaldı. Bu da kur artışlarının yüksek risk payı içerdiğini, enflasyon oranları üzerinde etkili olmadığını gösterdi. 
     Benzer gelişmenin ağustosta yaşanması umut verici ve ciddi bir iyileşme belirtisi olacak. Ağustos ayının son iki haftasında, kurlarda ciddi dalgalanmalar oldu. Önceki hafta yüzde 6’yı aşan devalüasyon gerçekleşirken, bu hafta, aksi yönde bir seyir gerçekleşti, önceki haftanın artışı, yerini yüzde 4.5 - 5.5 arasında bir düşüşe bıraktı." 
     Ağustos ayı enflasyon rakamlarının, yine 3’ler düzeyinde gerçekleşmesinin beklendiğini kaydeden yetkililer, "Yüzde 4 - 5’in üzerinde bir kur artışına karşın, enflasyon artışı, yüzde 3 - 3.5 arasında kalıyorsa, kur dalgalanmaları, enflasyon üzerindeki etkisini yitiriyor demektir. İki ay üst üste bu durumun gerçekleşmesi de enflasyon hedeflemesine geçiş için altyapının oluşmaya başladığının işareti olarak değerlendirilebilir ve uygulamaya geçiş için de bizlere cesaret verir" dedi. 
     



 EKONOMİ 



















</TEXT>
</DOC>
