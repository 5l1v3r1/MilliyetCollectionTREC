<DOC>
<DOCNO> 47373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo07.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal alemde "Küfürsüz tezahürat" provası... 
</HEADLINE>
<TEXT>

     Tribünlerdeki çirkin tezahüratı engelleme konusunda örnek bir adım atan Göztepeli taraftarlar, internet sitelerinde, haftanın maçında takımlarını küfürsüz desteklemenin provasını yapıyor. 
     Göztepe taraftar temsilcisi İsmail Kocaoğlu, Göztepe'yi sevenlerin kurdukları internet sitelerinde bundan önce yapılan maçlarda sarı-kırmızılı taraftarların coşkulu tezahüratlarına yer verildiğini kaydetti. Bundan yola çıkarak her hafta cuma günü toplandıklarını ve tezahürat belirlediklerini dile getiren Kocaoğlu, Göztepe seyircisinin bundan önceki yıllarda fair-play ödülü aldığını hatırlatarak, ''Biz spor sahalarında kardeşliğin hüküm sürmesini istiyoruz. Kimseyle sorunumuz yok, yalnızca takımımızın başarısıyla ilgileniyoruz. 
     İnternette site oluşturan arkadaşlar bu doğrultuda bizim çalışmalarımızı taraftarlara duyuruyor'' dedi. 
     İnternet ortamında ''www.göztepe.org.tr'', ''www.göztepelist.org'', ''wwww.göztepeliler.com'', ''www.gozgoz.cjb.net'' ve ''www.yali.org'' olmak üzere Göztepe hakkında bilgi ve haberler veren 5 site bulunuyor. 
     
     Ankaragücü ile barış... 
     Bu arada Göztepe'nin sahasının 1 maç kapatılmasına neden olan Göztepe-Ankaragücü maçındaki olayları da artık unutmak istediklerini ifade eden İsmail Kocaoğlu, hafta sonunda bu kulübün yönetici ve taraftar temsilcilerini İzmir'de konuk edeceklerini söyledi. İzmir'de 2 kişiyi bıçaklayarak yaralayan Ankaragücü taraftarının ailesini de 
     çağırdıklarını ifade eden sarı-kırmızılıların taraftar temsilcisi, ''Yaralanan arkadaşlarla bu aileyi biraraya getirip barıştıracağız. Bu olayların son bulması tek temennimiz'' dedi. 
     






</TEXT>
</DOC>
