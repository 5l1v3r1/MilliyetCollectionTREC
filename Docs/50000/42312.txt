<DOC>
<DOCNO> 42312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sondun16.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılara katılan 19 teröristten biri Lübnanlıymış 
</HEADLINE>
<TEXT>

     ABD'de 11 Eylül günü meydana gelen saldırılar için kaçırılan uçaklardaki 19 hava korsanından birinin Lübnanlı olduğu bildirildi. 
     Lübnanlı güvenlik yetkilileri, Ziyad Cerrah adındaki zanlının, 27 yaşında Sünni bir Müslüman olduğunu ve başkent Beyrut'un 75 kilometre doğusundaki Bekaa Vadisi'nin El Marc köyünde doğduğunu söylediler. 
     Aynı kaynaklar, Cerrah'ın ailesinin oğullarının öldüğünü haberlerden öğrendiğini, ancak gazetecilerle konuşmak istemediklerini belirttiler. 
     Cerrah'ın 7 yıl önce pilot olmak için Almanya'ya gittiği, kısa bir süre önce ailesine gönderdiği mektupta, Florida'dan bir burs kazandığını ve çalışmalarını ilerletmek için ABD'ye gideceğini yazdığı bildiriliyor. 
     Lübnanlı güvenlik yetkililerinin bu sabah Cerrah ailesini sorguladığı bildirilirken, Ziyad Cerrah'ın da Ağustos ayında birkaç günlüğüne Lübnan'a geldiği güvenlik makamlarınca belirtildi. 
     ABD Adalet Bakanlığı, Cerrah'ın, Pennsylvania eyaletinde düşen United Airlines'ın 93 sefer sayılı uçağında bulunan hava korsanlarından biri olduğunu açıklamıştı. 






</TEXT>
</DOC>
