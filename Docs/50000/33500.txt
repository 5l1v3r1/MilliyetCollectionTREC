<DOC>
<DOCNO> 33500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur15.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu "Türkiye'deki ekonomik kriz üyeliği etkilemez" 
</HEADLINE>
<TEXT>

     Avrupa Parlamentosu Üyesi Richard Balfe, Türkiye'de yaşanan ekonomik krizin, AB üyelik sürecini etkilemeyeceğini bildirdi. 
     Tatil yapmak amacıyla Antalya'da bulunan AP-TBMM Karma Parlamento Komisyonu üyesi Richard Balfe, Antalya Valisi Ertuğrul Dokuzoğlu'nu ziyaret etti. 
     Ziyaret sırasında gazetecilerin sorularını yanıtlayan Balfe, AB üyeliği için Türkiye ile her kademede ilişkilerin sürdürülmesini önemli bulduğunu söyledi. 
     Türkiye'nin üyelik için öncelikle, belirlenen 32 maddelik koşulları yerine getirmesi gerektiğini bildiren Balfe, şöyle konuştu 
     ''Türkiye'nin, AB'ye üyelik konusunda görevlerini yapması gerekir. Üyelik süreci, oldukça uzun bir süreç. Anayasa değişikliği bir an önce yapılmalı, adaletin işleyiş sürecinde daha çok şeffaflık gösterilmeli.'' 
     Türkiye'de yaşanan ekonomik krizin AB üyelik sürecini etkilemeyeceğini kaydeden Balfe, ''Ama ekonomik koşulların düzeltilmesi gerekir. AP olarak biz de bu konuda yaptığımız açıklamalarla Türkiye'ye destek veriyoruz'' dedi. 
     İtalya'nın Cenova kentindeki G-8 Zirvesi sırasında meydana gelen olaylarla ilgili bir soruyu da yanıtlayan Balfe, ''Elbette insanların protesto yapmaya hakları var ama protestoyu şiddete çevirme hakları yok. Demokrasi şiddetle işletilmez'' diye konuştu. 






</TEXT>
</DOC>
