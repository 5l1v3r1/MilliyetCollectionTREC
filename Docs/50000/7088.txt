<DOC>
<DOCNO> 7088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur26.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Büyükelçiliği "Sinir gazı kullanmadık" 
</HEADLINE>
<TEXT>

     İsrail'in Ankara Büyükelçiliği, İsrail güvenlik güçlerinin Filistinlilere karşı sinir gazı kullanmadığını bildirdi. 
     İsrail Büyükelçiliği'nden yapılan açıklamada, bir günlük çalışma ziyareti için Ankara'ya gelen Filistin Devlet Başkanı Yaser Arafat'ın, Dışişleri Bakanı İsmail Cem ile ortak düzenledikleri basın toplantısında, ''İsrail güvenlik güçlerinin Filistinlilere karşı sinir gazı kullandıkları'' yönündeki açıklamasına değinilerek, ''Bu, hiçbir temele dayanmayan çirkin bir iddia'' denildi. Açıklamada ayrıca, Arafat'ın aynı toplantıda bu sabah Tel Aviv yakınlarında, Halil Ebu Alba adlı Filistinlinin kullandığı otobüsü durakta bekleyenlerin üzerine sürmesi sonucu 8 kişinin hayatını kaybettiği olayı ''trafik kazası'' olarak değerlendirmesinden üzüntü duyulduğu bildirildi. Açıklamada, Filistinli sürücünün terörist olduğuna ilişkin açık deliller bulunduğu da öne sürüldü. 




</TEXT>
</DOC>
