<DOC>
<DOCNO> 38406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sondun07.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Türk jetlerinin Azerbaycan'a gitmesinden kaygılı... 
</HEADLINE>
<TEXT>

     İran Dışişleri Bakanı Kemal Harrazi, Türk savaş uçaklarının Azerbaycan'a gitmesinden kaygı duyduklarını söyledi. 
     Harrazi, Iran News gazetesinde yer alan açıklamasında, ''Türk jetlerinin Azerbaycan'a gidecek olmasıyla ilgili kaygılarını'' Azeri yetkililerine ilettiklerini ve açıklama istediklerini söyledi. 
     ''Bakü'nün cevabının kendilerini tatmin etmediğini'' belirten Harrazi, ''Gelişmeleri yakından ve en üst derecede hassasiyetle takip edeceğiz'' diye konuştu. ''Bölgede kışkırtıcı bir hareket olmayacağını ümit ettiklerini'' kaydeden İran Dışişleri Bakanı, ''Bütün komşu ülkeler barış, dostluk ve işbirliğini teşvik etmelidirler'' diye konuştu. Harrazi, Azerbaycan Cumhurbaşkanı Haydar Aliyev'in ''güvenilir bir komşu olup olmadığına'' ilişkin bir soru üzerine, ''Aliyev, komşu bir ülkenin cumhurbaşkanıdır ve biz daima Bakü ile dostane ilişkilerimizi geliştirme peşindeyiz. İki ülke yetkililerinin karşılıklı ziyaretlerinin artmasını ve uluslarımızın içinde bulunduğu koşulların iyileştirilmesini bekliyoruz'' dedi. 







</TEXT>
</DOC>
