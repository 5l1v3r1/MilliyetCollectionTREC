<DOC>
<DOCNO> 41738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun19.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim bu Usame bin Ladin... 
</HEADLINE>
<TEXT>

     ABD'nin tarihinde topraklarında tanık olmadığı dünkü saldırı dalgasının ardından işaret parmaklarıyla müsebbip olarak gösterilen Usame Bin Ladin, yıllardır ABD'nin bir numaralı düşmanı olarak değerlendirilirken, İslam aleminde birçokları içinse ''kahraman'' olma özelliğini koruyor. 
     Suudi Arabistan'da 1957'de doğan bu milyarder kişi, 1996'dan bu yana Afganistan'da mülteci olarak yaşıyor. Bir yandan Amerikan adaletitarafından 1998'de 224 kişinin ölümüne, binlerce kişinin yaralanmasına yol açan Nairobi ve Dar es-Salaam'daki ABD Büyükleçiliklerine düzenlenen saldırılardan sorumlu tutularak aranan Bin Ladin'in başına ABD 5 milyon dolar ödül koymuş durumda bulunuyor. 
     Bin Ladin ayrıca, Ekim 2000'de Yemen'deki Amerikan destroyerine düzenlenen ve 17 Amerikan askerinin ölümüyle sonuçlanan saldırının arkasında olmakla da suçlanıyor. 
     Afganistan'da iktidarı eline bulunduran Taliban yönetiminden dün, ABD'deki saldırıların başlıca şüphelisi addedilen Bin Ladin'in olaylarla ilgisi bulunmadığı yönünde açıklamalar birbiri ardına yapılırken, Taliban'ın İslamabad'daki Büyükelçisi Aldülselim Zaif, ''Bin Ladin sadece bir kişidir, böyle eylemleri idare edecek gücü yoktur'' dedi. 
     Suudi kraliyet ailesinin eski bakanlarından bir ''parababasının'' 58 çocuğundan 12'ncisi olan 44 yaşındaki Bin Ladin, derin bakışlı kara gözlerinin zerine kadar indirdiği gelenesel türbanı ve gür sakalıyla bir bastona dayanarak yürüyerek, defalarca ABD'ye ağır darbeler vurma sözü vermiş, Haziran ayı sonunda verdiği bir demeçte, mücahitlerine, ''Filistin'deki kardeşleriniz, ABD ve İsrail'i vurmak için sabırsızlıkla sizi beklemektedir'' demişti. 
     Bin Ladin, yalnızca 3 hafta önce, Amerikan çıkarlarına ağır yaralar verecek ''önemli bir saldırı'' düzenleyeceğini açıklamıştı. Amerikan Federal Soruşurma Bürosu FBI'ın dünyada aranan 10 kişinin yer aldığı listesine yerleştidiği Bin Ladin, Müslüman ülkelerde çok sayıda genç arasında, özellikle de Amerikan ve İsrail karşıtı çevrelerce tutuluyor. 
     80'li yıllarda, Amerikan Merkezi Haberalma Teşkilatı CIA desteğinde SSCB'ye karşı mücadele eden Bin Ladin, daha sonra hızla saf değiştirerek Batılı istihbarat servislerinin ''Baş düşmanı'' haline gelmişti. 1991'de Körfez Savaşı'nın patlak vermesiyle ABD'ye ''Cihad''ilan eden Bin Ladin, Ortadoğu'daki bütün Amerikan etkisini silme dileğinde bulunmuştu. 
     ABD ve Suudi Arabistan'ı kınayan ''fetvalar'' yayınlamasının ardından Suudi vatandaşlığından atılan Bin Ladin, Afganistan'a sığınmıştı. ABD'nin defalarca Taliban'dan istemesine karşın, Taliban, ''misafiri'' olarak addettiğini açıkladığı Suudi milyarderin iadesini kabul etmemişti. 1998'deki büyükelçilik bombalama olayından sonra ABD, Afganistan'ın doğusundaki İslami kampları vurmuştu. Bunun ardından Bin Ladin'in Kandahar'dan ayrıldığı ve kamp kamp gezerek sabit bir yerde uzun süre kalmadığı sanılıyor. 
     

</TEXT>
</DOC>
