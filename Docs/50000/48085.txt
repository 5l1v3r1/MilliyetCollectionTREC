<DOC>
<DOCNO> 48085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sontur12.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Taner Kışlalı'yı anıyoruz... 
</HEADLINE>
<TEXT>

     CHP Genel Sekreteri Önder Sav, ''Umut Operasyonu'' davasının, görünen buzulun su yüzündeki görüntüsü olduğunu ifade ederek, ''Buzulun altında daha 8'de 7'si yatıyor. Devletin organlarının görevi, 8'de 7'ye ulaşmak ve bu dosyayı kapattırmamaktır'' dedi. 
     Gazeteci-Yazar Prof. Dr. Ahmet Taner Kışlalı'nın katledilişinin 2. 
     yılında Çayyolu'nda kendi adını taşıyan parkın içindeki anıtı törenle açıldı. Törene, Prof. Dr. Ahmet Taner Kışlalı'nın eşi Nilüfer Kışlalı, kızları Nilhan Nur Kışlalı ve Dolunay Uluç, ağabeyi Mahmut Kışlalı, yakınları, arkadaşları, eski Anayasa Mahkemesi Başkanı Yekta Güngör Özden, CHP Genel Sekreteri Önder Sav, Yenimahalle Belediye Başkanı Tuncay Alemdaroğlu katıldı. CHP Genel Sekreteri Sav'ın anıta çelenk koymasıyla başlayan törende saygı duruşunda bulunuldu ve İstiklal Marşı söylendi. Törende konuşan Yenimahalle Belediye Başkanı Alemdaroğlu, ''Kışlalı'yı katledenler, bunu onun bedenini ortadan kaldırmak için yapmadılar. Kışlalı'yı, bizim de yürüdüğümüz, hayatı boyunca ödünsüz uğraşını verdiği ilkelere, aydınlanma ve çağdaşlaşmaya karşı oldukları için öldürdüler'' diye konuştu. Cumhuriyet Gazetesi'nin Ankara Temsilcisi Mustafa Balbay da Kışlalı'nın evinin önündeki tören sırasında sokağın trafiğe kapalı olduğuna dikkati çekerek, Almanya'da bir yazarın kitabını rahat yazabilmesi için evinin önündeki caddenin trafiğe kapatıldığına tanık olduğunu anlattı. Balbay, şöyle konuştu ''Bizse yitirdiğimiz değerleri anma törenlerinde caddeleri trafiğe kapatıyoruz. Türkiye'de sokakların değerlerin öldüğünde değil, ürettiğinde trafiğe kapatılmasını istiyoruz. Aydınlar bir ülkenin atar damarıdır. Aydınlar üretimi bıraktığında toplum felç olur. Bu ülkede aydın olmanın sorumlulukları var. Halk zaman zaman sizi yalnız bıraksa da yolunuzda yürümek zorundasınız. Ülkenin harcını yiyen aydınlar da var, geleceğe harç taşıyanlar da... Kışlalı, geleceğe harç taşıyanlardandı.'' ''Kışlalı, Mumcu ve Üçoklar, 21. yüzyılda neler olacağını kanlarıyla yazarak gösterdiler'' diyen Balbay, ''Savundukları ilkelerin, ne kadar güncel olduğunu, dünyada kabul görmesi gereken değerler olduğunu yaşayarak görüyoruz. Bu insanların katledilişi hem büyük bir acı hem de büyük bir kazanım'' diye konuştu. CHP Genel Sekreteri Önder Sav da konuşmasında, Prof. Dr. Kışlalı'nın ''alçakça, namussuzca ve hunharca'' öldürüldüğünü belirterek, ''Yaramız halen kapanmadı, acımız dinmedi. Öfkemiz yatışmadı. Kışlalı'yı her geçen gün daha büyük bir özlemle, saygıyla, sevgiyle anıyoruz'' dedi. Önder Sav, Kışlalı'nın, Kemalizmi ''Atatürk bekçiliği'' olarak görmediğini, demokratik, toplumcu öze sahip, sürekli devrimciliğe dayanan çağdaşlaşma ideolojisi olarak tanımladığını kaydederek, ''Bunun içindir ki Ahmet Taner Kışlalı kendisinden önceki devrim şehitleri gibi bir simgedir, bir bayraktır'' diye konuştu. Kışlalı'nın, kolay yetişen değerlerden olmadığını ifade eden Sav, Kışlalı'yı, demokratik, laik, hukuk devletinin, Atatürk ilkelerinin, çağdaşlaşmanın, özgür düşüncenin ve egemenliğin ulusta olduğunun tartışılmaz sözcülerinden biri olduğunu belirtti. Sav, şöyle devam etti ''Kışlalı'yı çok kolay yitirdik, kaybettik. Kışlalı yılmadan, yorulmadan yazdı. Yurdun dört bir tarafını dolaşarak, usanmadan konuştu. Halkını aydınlatmak için, halkını Atatürkçü düşünce ışığında bir bayrak altında toplayabilmek için. Çok eser bıraktı. Bence en büyük eseri, eşine, çocuklarına, kardeşlerine, yakınlarına ve yüzbinlerce sevenine bıraktığı, tertemiz bir yaşam ve lekesiz bir şöhretti. Kışlayı'yı aramızdan alanlar onu unutturduklarını sanıyorlarsa, aldanıyorlar. Kışlalı'nın ve onun uğruna canını verdiği düşüncelerinin peşinden giden yüzbinler, milyonlar var. Bu kişiler bu düşüncelerin arkasında, aydınlama meşalesini söndürmeden sonuna kadar yürüyecekler. Sürekli devrimciliği sürdürecekler. Bunda ölmek var, dönmek yoktur.'' Ahmet Taner Kışlalı, Uğur Mumcu, Bahriye Üçok ve Muammer Aksoy'un öldürülmesi olaylarına karışan sanıkların yargılandığı ''Umut Operasyonu'' davasının son aşamasına geldiğini hatırlatan Sav, ''Savcının iddianamesinde sanıkların belli olduğu belirtiliyor. Ama o davaları izleyen bir avukat olarak söylüyorum ki görünen buzulun su yüzündeki görüntüsüdür. Buzulun altında daha 8'de 7'si yatıyor. Türkiye Cumhuriyeti devletinin organlarının görevi, 8'de 7'ye ulaşmak ve bu dosyayı kapattırmamaktır'' dedi. Önder Sav, anıtın, ''19 Mayıs 1919'da aydınlanma meşalesini yakarak bugünlere taşıyan ve bugün de ölüm pahasına, tehditler pahasına o meşaleyi elinde dimdik tutan kuşakların gelecek kuşaklara bu düşünceleri devretmesinin simgesi olacağını'' sözlerine ekledi. Konuşmaların ardından Nilüfer Kışlalı, kızları Nilhan Nur Kışlalı ve Dolunay Uluç ile Yekta Güngör Özden, Yenimahalle Belediyesi tarafından yaptırılan Ahmet Taner Kışlalı Anıtı'nı açtı. Anıtın açılışı sırasında törene katılanlar 10. Yıl Marşı ile ''Uğurlar olsun'' türküsünü söylediler ve alkışladılar. Nilüfer Kışlalı tören sonunda gazetecilerin ''İki yıl sonunda gelinen noktayı nasıl değerlendiriyorsunuz '' sorusuna, ''İlgilenmiyorum. Çünkü hiç birşey onu geri getirmeyecek'' dedi. Nilüfer Kışlalı'nın tören sırasında ağladığı görüldü. 
     






</TEXT>
</DOC>
