<DOC>
<DOCNO> 38622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/soneko09.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Yatırım Bankası'ndan reel sektöre destek 
</HEADLINE>
<TEXT>

     Reel sektörün rehabilitasyonu çerçevesinde, Avrupa Yatırım Bankası'ndan AYB KOBİ'lere mali destek sağlanacak. 
     KOBİ'lere sağlanacak mali destek 100 milyon dolar düzeyinde olacak. Kredinin, KOBİ'lerin yeniden yapılandırılması çerçevesinde kullandırılacağı belirtiliyor. AYB'nin, deprem sonrası vermeyi taahhüt ettiği 600 milyon Euro'luk mali yardım programı içinde yer alan bu kredinin, en kısa sürede sağlanacağı ifade ediliyor. AYB'nin yanı sıra Japonya'dan da ilave bir mali kaynağın sağlanarak KOBİ'lere kullandırılabileceği kaydediliyor. Yeni oluşturulan, kamu ve özel sektör temsilcilerinin yer aldığı ''Finans ve Üretim Danışma Kurulu''nun ilk toplantısında, Türkiye'deki son ekonomik krizin menfi etkileri değerlendirilerek, alınabilecek olası tedbirler üzerinde durulmuştu. 
     KOBİ'lere yönelik, ağırlıklı olarak Halk Bankası kanalıyla sağlanan kredi portföyünün reel büyüklüğünün korunması, ancak kredi kalitesinin yükseltilmesi, bu suretle KOBİ'lere sağlanan kredi imkanlarının daha etkin kullanılması üzerinde çalışılmıştı. Bu kapsamda, bankaların elinde bulunan Hazine kağıtlarının öngörüldüğü program çerçevesinde itfasının sürdürüleceği, bunun yanı sıra KOBİ'lere yönelik olarak kullandırılmak üzere Avrupa Yatırım Bankası'ndan AYB dış finansman imkanlarının temini üzerinde de son aşamaya gelindiği kaydedilmişti. 
     Öte yandan, reel sektörün yeniden yapılandırılması için, 7 Ağustos'ta Türkiye'ye gelerek çalışmalarda bulunan Dünya Bankası reel sektör değerlendirme uzmanı Ira Lieberman başkanlığındaki heyetin, raporunu Dünya Bankası yönetimine sunduğu öğrenildi. 
     Dünya Bankası'nın yaptığı çalışmada, reel sektörün kriz nedeniyle uğradığı zarar ve sektörün rehabilitasyonu için gerekli olan finansman miktarı ele alınmıştı. Bankacılık sektöründeki geri dönmeyen kredileri satın almak üzere kurulması planlanan Varlık Yönetim Şirketi'ne mali katkıda bulunacak olan Dünya Bankası Grubu bünyesindeki Uluslararası Finans Kurumu'nun IFC sağlayacağı mali desteğin miktarının da, bu rapor çerçevesinde belirleneceği kaydedildi. 







</TEXT>
</DOC>
