<DOC>
<DOCNO> 33737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/spor/spo02.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
OKTAY FENER'DE 
</HEADLINE>
<TEXT>

Sarı - Lacivertli ekip, bir süredir gündeminde yer alan golcü futbolcunun transferini bitirdi. Bonservis sorunu çözülen milli yıldız, bugün kulüp binasında iki yıllık sözleşmeye imza atacak 
     Geri dönüyor 
     FENERBAHÇE, sezonun flaş transferine imza atarak, geçen sezon Trabzon’da forma giyen Oktay Derelioğlu’nu renklerine bağladı. Teknik Direktör Mustafa Denizli’nin forvete takviye istemesi üzerine harekete geçen Başkan Aziz Yıldırım, Oktay’ın transferini çözdü. Milli futbolcu bugün kulüp binasında saat 11.00’de iki yıllık mukavele yapacak. Geçen sezon Fenerbahçe’nin Almanya kampına katılan Oktay, anlaşmazlıklar nedeniyle bir ay sonra İspanya’nın Las Palmas takımına gitmişti. 
     
     Trabzon’dan izin 
     OKTAY’ın menajeri Saffet Sancaklı, Fenerbahçe’nin, FIFA’nın belirleyeceği bonservis ücretini Trabzonspor’a ödeyeceğini ifade ederek, "FIFA, Trabzon’un kabul etmesi halinde Oktay’ın bonservisini Fenerbahçe’nin alabileceğini bildirdi. Biz de Trabzonspor ile görüşüp, anlaştık. Başkan Aziz Yıldırım ile de her konuda el sıkıştık" dedi. Oktay ise, "Fenerbahçe’ye yarım kaldığım yerden devam edeceğim için çok mutluyum. Artık geleceğe umutla bakıyorum" açıklamasını yaptı. 
     
Oktay’ın karnesi 1993-1994 10 gol Beşiktaş 1994-1995 10 gol Beşiktaş 1995-1996 9 gol Beşiktaş 1996-1997 22 gol Beşiktaş 1997-1998 14 gol Beşiktaş 1998-1999 8 gol Beşiktaş 1999-2000 12 gol Gaziantep 2000-2001 14 gol Trabzonspor      
     
     
     Şampiyonlar Ligi’nde forma giyebilecek 
     FENERBAHÇE’nin ani operasyonla renklerine bağladığı Oktay Derelioğlu’nun, Sarı - Lacivertli ekibin Şampiyonlar Ligi’nde yapacağı maçlarda forma giymesinde herhangi bir engel bulunmuyor. FIFA, bonservis sorunu çözülen golcü futbolcunun Şampiyonlar Ligi’nde mücadele verebileceğini bildirdi. Mustafa Denizli, hazır bulması halinde Oktay’a ön eleme müsabakalarından itibaren şans verecek. 
     
Denizli memnun      SARI - Lacivertli takımda, Oktay’ın transferi, Teknik Direktör Mustafa Denizli’nin yüzünü güldürdü. Golcü futbolcunun katılımıyla güç kazandıklarını ifade eden tecrübeli hoca, "Oktay kalitesini ispatlamış bir oyuncu. Yararlı olduğu sürece takımda kalacaktır. Çalışmalara başladığında ne kadar eksiğinin olduğunu da görmüş olacağız" ifadelerini kullandı. 
     ŞAMPİYONLAR Ligi ön elemelerindeki muhtemel rakiplerinin küçümsenmemesi gerektiğini sözlerine ekleyen Denizli, şöyle devam etti "Muhtemelen G.Rangers ile karşılaşacağız. Futbolda bazen her şeyi yapsanız da sonucu değiştiremezsiniz. Üç cephede mücadele vereceğiz. Bu üç yol da dikenli, zorluklar var. Ancak hedefimizi biliyoruz. Şampiyonlar Ligi’ne gireceğiz." 
     
Fenerbahçe günlüğü      Ogün savunması 
     TECRÜBELİ futbolcunun sakatlığı nedeniyle Şampiyonlar Ligi’nde forma giymesinin zor olduğu bildirildi. Uerdingen maçında Teknik Direktör Mustafa Denizli’nin ısrarıyla forma giyen Ogün’ün yeniden sahalara dönmesi için doktorlar yaklaşık bir hafta süre verdiler. Denizli, bu futbolcunun Uerdingen maçında sakat sakat oynatıldığı yolundaki eleştirilere, "Ogün ağrıları ile oynamayı öğrenecek. Sakatlığını aktif olarak geçirecek" yanıtını verdi. 
     
     Dazlak engeli 
     ALMANYA’daki çalışmalarını sürdüren Fenerbahçe’nin, Göztepe ile yapacağı hazırlık maçı dazlak engeline takıldı. Alman polisi, 30 bin mark saha kirası nedeniyle yeri değiştirilen karşılaşma için bu kez maçın oynanacağı Weisebaden’de dazlaklar ile yabancıların kavga etmesini gerekçe gösterip, 450 bin mark güvenlik parası istedi. Bunun üzerine maç yine ertelendi. 
     
     Kampın gözdeleri 
     ŞAMPİYONLAR Ligi ön eleme maçları öncesi Rüştü, Revivo ve Ümit Özat’ın formda oluşu Denizli’yi bir hayli memnun etti. Kalede Rüştü’nün maçlarda ve idmanlardaki üstün formu, Revivo’nun geçen yılki performansının üstüne çıkması, Ümit Özat’ın da takıma hemen uyum sağlaması teknik heyetin yüzünü güldürdü. 
     
     Yardımcılar işbaşında 
     MUSTAFA Denizli’nin Şampiyonlar Ligi ikinci ön eleme turunda Maribor - Glasgow Rangers maçını izlemek için Slovenya’ya gitmesi nedeniyle Sarı - Lacivertli takımı yardımcıları Oğuz Çetin ile Nurettin Yıldız çalıştırıcak. Denizli gitmeden önce iki antrenöre tam yetki verirken, ağır idman programını da sürdürmelerini istedi. 
     



 SPOR 






















</TEXT>
</DOC>
