<DOC>
<DOCNO> 4379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/dunya/adun.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atom bombası yaptı 
</HEADLINE>
<TEXT>

Irak'tan Batı'ya kaçan bir mühendis, The Daily Telegraph gazetesine verdiği demeçte, Saddam'ın iki atom bombası yaptığını ve bunların kullanıma hazır olduğunu ileri sürdü. 
     DIŞ HABERLER SERVİSİ 

     Irak'tan kaçarak Batı'ya sığınan bir askeri mühendis, Irak lideri Saddam Hüseyin'in elinde patlamaya hazır iki nükleer bombanın bulunduğu ve yeni bombaların yapılmasına yönelik çalışmalar yapıldığını ileri sürdü. 
     İngiltere'de yayınlanan The Daily Telegraph gazetesinin haberine göre, BM silah müfettişlerinin ülkeyi terketmesinden bir yıl sonra Batı'ya kaçan ve adı gizli tutulan askeri mühendis, son ana kadar silah programı üzerindeki çalışmaların içinde bulunduğunu söyledi. Halen bir Avrupa ülkesinde gizlenen mühendisin ifadelerinin uluslararası silah ve güvenlik uzmanları tarafından incelendiğini yazan gazete, "Bu ifade Irak diktatörünün nükleer silah geliştirme çalışmalarının halen hazırlık safhasında bulunduğu diğer raporlarla tam bir çelişki yaratıyor. 
     
     67 bomba fabrikası 
     Batı, Saddam'ın silah geliştirme çalışmalarının UNSCOM BM Silah Denetleme Komisyonu müfettişlerinin Irak'taki çalışmaları yüzünden geciktiğine inanıyordu. Bu yeni ifade bu inanışı kökünden değiştirmeye aday" yorumunda bulundu. Irak'tan kaçan askeri mühendise göre, bombalar Irak'ın kuzeydoğusunda, İran sınırındaki Hemrin bölgesinde yapılıyor. En az ikisinin kullanıma hazır olduğunu öne süren askeri mühendise göre, UNSCOM müfettişlerinin Irak'a gelmelerinden önce 47 olan bomba yapımıyla ilgili fabrika sayısı 64'e ulaştı. Güvenlik uzmanları, ifadenin doğru olabileceğine Hemrin'in gerçekten de çok iyi korunan bir bölge olması nedeniyle ihtimal veriyor. 
     Irak'tan kaçan askeri mühendis de bunu doğrularken, bölgenin özel şekilde korunduğunu ve yer altında da pek çok sığınak kazıldığını belirtiyor. Askeri mühendise göre, proje hakkında bilgi sahibi olanların sayısı da kısıtlı. Mühendis, Saddam'ın en yakın danışmanlarından Abd Hmud'a bağlı olarak yapılan çalışmaların başındaki General Raad İsmail'in gelişmeleri doğrudan bu kişi aracılığıyla Saddam Hüseyin'e iletiyor. 
     


 DÜNYA 













</TEXT>
</DOC>
