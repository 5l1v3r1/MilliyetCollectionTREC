<DOC>
<DOCNO> 22690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/guncel/gun07.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Leylekler kurtuldu 
</HEADLINE>
<TEXT>

     Olcay AKDENİZ MİLAS DHA 

     Milas Bodrum Havalimanı çevresinde yuva yapan leyleklerin, savaş uçaklarının uçuş güvenliğini tehlikeye sokması yüzünden yaşanan tartışmalar sona erdi. Garnizon Komutanlığı'ndan, uluslararası havalimanı bitişiğindeki Ekinanbarı Köyü Muhtarlığı'na leylek yuvalarının bozulması istemiyle yazı gönderilmesinin ardından Milas Kaymakamı Ayhan Boyacı devreye girdi. 
     
YANLIŞ ANLAŞILDIK      Köydeki 60 leylek yuvasının bozulmasına gerek olmadığını belirten Boyacı şunları söyledi "Komutanlığın yazısı yanlış anlaşılmış. Yuvaların hemen bozulması gibi bir şey söz konusu değil. Havalimanına inecek uçakların her biri 50 milyon dolar. Üstelik can da taşıyorlar. Köyde çok sayıda leylek yuvası var. Uçakların gürültüsüyle ürküp havalanıyorlar. Leyleklerden biri motora girerse uçağı düşürür. Bu nedenle piste yakın yuvaların, piste uzak bir noktaya taşınması mümkün olur mu diye düşünülerek, bu yazı yazılmış. Yoksa yuvaların bozulması söz konusu değil" diye konuştu. 
     
YENİ DOĞMUŞ YAVRULAR      Köy Muhtarı Nahit Acar da, yuvaların bozulması isteminin geri çekilmesine köylülerin çok sevindiğini belirtti. Acar, "İçlerinde yumurtadan yeni çıkmış yavruların bulunduğu yuvaları bozmaya kimsenin vicdanı elvermiyordu. Bu kararla rahatladık" dedi. 
     



 GÜNCEL 

















</TEXT>
</DOC>
