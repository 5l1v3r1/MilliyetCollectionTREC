<DOC>
<DOCNO> 26734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/guncel/gun03.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazi tarzı yasak 
</HEADLINE>
<TEXT>

İÇİŞLERİ Bakanlığı'nın ani bir kararla Süryani köylerini ziyarete kapatması, hem Avrupa'yı hem de turizmcileri ayağa kaldırdı. BUNUN üzerine Başbakan Ecevit, bir genelge yayımlayarak Süryani vatandaşların istedikleri zaman köylerine gelebileceklerini açıkladı 
     BARÇIN YİNANÇ Ankara 

     Ekonomik krizin ardından umudunu turizme bağlayan Türkiye'de bazı uygulamalar hem sektöre darbe vuruyor, hem de Avrupa ile diplomatik sıkıntı yaşanmasına yol açıyor. Bunun son örneği geçtiğimiz günlerde yaşandı. İçişleri Bakanlığı'nın Güneydoğu'daki Süryani köylerini ziyarete kapatması hem turizm sektöründe, hem de Avrupa'da büyük tepki yarattı. 
     Özellikle yurtdışına göç eden Süryanileri turistik ziyaret için bölgeye getiren seyahat acenteleri ilgili makamlara başvurarak, yerel makamların uygulamaları üzerine turların iptal edileceğini ve mağdur olacaklarını söylediler. 
     
     Ecevit erken davrandı 
     Büyük bir Süryani topluluğunun yaşadığı Almanya ve İsveç ise konuyu daha kapsamlı olarak Türk hükümetinin gündemine getirdi. Her iki ülke Türkiye nezdinde girişimde bulunarak, PKK terörü nedeniyle yurtdışına çıkan Süryanilerin köylerine dönüşlerinde malları üzerindeki haklarını kullanamadıklarını, dinsel eğitimleri ile akraba ziyaretlerine izin verilmediğini, turistik faaliyetlere bile yasak getirildiğini vurguladılar. AB Dönem Başkanı İsveç, konunun hafta sonunda yapılacak Göteborg zirvesine katılacak Başbakan Ecevit'e de iletileceğini bildirdi. 
     
     Genelgeyle yetinmedi 
     Bunun üzerine Ecevit, Süryanilerin köylerine dönmelerine izin verilmesi için çalışmaların İçişleri Bakanlığı'nca yürütüleceğine ilişkin genelge yayımlayarak, konu hakkında açıklama yapmak zorunda kaldı. Süryani vatandaşların anayasal, yasal ve demokratik haklarının güvencede olduğunu vurgulayan Ecevit, olayın "Türkiye aleyhinde bir kampanyaya neden olabileceğini" de vurguladı. Genelgeyle yetinmeyen Ecevit, açıklama da yaptırdı. 
     



 GÜNCEL 



















</TEXT>
</DOC>
