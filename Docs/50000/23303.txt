<DOC>
<DOCNO> 23303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/spor/spo01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal evde kaldı 2 - 2 
</HEADLINE>
<TEXT>

Son sınavında da umduğunu bulamadı, Denizli deplasmanında beraberliği son dakikada kurtardı. Kötü bir sezon geçiren Beşiktaş, 17 yıl sonra hüsran yaşadı ve Intertoto ile yetindi 
     DENİZLİ karşısında ilk yarıyı 2 - 0 yenik kapayan Beşiktaş, ikinci devrede uyandı, beraberliğe son dakikada ulaştı. Ev sahibi ekibin üstünlüğünde geçen maçta Denizli, Coulibaly’nin iki golüyle devreyi önde geçti. İkinci yarıda Beşiktaş, Murat ve son dakikada Sellami ile gelen golle bir puanı aldı. 57. dakikada Denizli’den Hakan’ın ters kafa şutunda top yan direkten döndü. Hakem Zafer Önder İpek, 59. dakikada ayak tarak kemiğinden sakatlanınca, yerini dördüncü hakem Serhat Gündoğdu’ya bıraktı. 
     
     Maçın karnesi 
     BİLAL MEŞE 

     HAKEMLER Zafer Önder İpek Serhat Gündoğdu , H.Osman Yavuz , Ali Yıldız 
     DENİZLİSPOR Süleyman - El Saka , Hakan , Youssef - Ali Tandoğan , Ahmed Hassan Serdal Dk.82 , Levent , Cengiz Muzaffer Dk.60 , Timuçin - Coşkun Veysel Dk.82 , Coulibaly 
     YEDEKLER Abdouleye, Dursun, Emin, Serkan 
     BEŞİKTAŞ Shorunmu - Ali Eren , Ümit , Sellami - Karhan , Yasin , Ayhan Murat Dk.46 , İbrahim , Münch - Ahmet Salih Dk.46 , Nihat 
     YEDEKLER Ekrem, Khlestov, Rahim, Ferdi, Ömer 
     GOLLER Coulibaly Dk.11, 28 , Murat Dk.53 , Sellami Dk.90 
     
Daum umutlu      BEŞİKTAŞ Teknik Direktörü Daum, "Seneye başarılı bir takım göreceksiniz" dedi. Alman hoca, "İlk yarıdaki kötü oyunun nedeni bazı oyuncularımızın kafalarının Beşiktaş’ta olmayışıydı. Devre arasında ikaz ettim. İkinci yarı biraz olsun karşılığını gördük. Önümüzdeki sezon birçok oyuncuyla yine beraber olacağız. Tabii yeni yüzler de olacak. Seneye başarılı bir Beşiktaş göreceksiniz" dedi. Bu arada yönetim, Cenk Koray için dün akşam anma gecesi düzenledi. 
     
Sergen G.Saray yolundaBeşiktaş’tan istediğini alamadı, Cim-Bom ile 1 milyon 250 bin dolara el sıkıştı 
     BEŞİKTAŞ ile iki ay önce prensipte anlaşan Sergen, Siyah - Beyazlı kulüpten istediğini alamayınca Galatasaray ile masaya oturdu ve yeni sezon için el sıkıştı. Trabzonspor ile bağlarını koparan ve bonservisi de Siirt Jetpaspor’da olan yıldız futbolcu Beşiktaş’tan 400 bin dolar peşin para istedi. Ancak yönetim bu isteğe ekonomik kriz nedeniyle sıcak bakmayınca Sergen rotayı Cim - Bom’a çevirdi. 
     TECRÜBELİ oyuncu dün Galatasaray Asbaşkanı Mehmet Cansun ile biraraya geldi. Mehmet Cansun, uzun süren pazarlık sonucu Sergen ile bir yıllığına 1 milyon 250 bin dolara anlaştı. Sarı - Kırmızılı yöneticiler önümüzdeki günlerde Siirt Jetpaspor kulübü ile Sergen’in bonservis konusunu görüşecekler. Eğer ödenecek para konusunda sorun çıkmazsa yıldız futbolcunun transferi kesinlik kazanacak. 
     
Ali Eren öfkeli      BEŞİKTAŞ’TA ayrılma noktasına gelen Ali Eren sonunda patladı. Kulüpten 50 milyar alacağı olduğunu belirten tecrübeli futbolcu, "Artık bıçak kemiğe dayandı. Aylardır bir kuruş alamıyoruz. Susmayacağım. Paramı versinler, yolumu çizeyim. Birine var, diğerine yok mantığına karşıyım. Sonra adımız isyancıya çıkıyor. Bırakın parayı, asıl ilgisizlik dünyamı yıktı. Ameliyat oldum, ziyaretime beş - altı kişi geldi. Bu vefasızlık, kenara itilmişlik beni kahretti" dedi. 
     
Shorunmu korktu      BEŞİKTAŞ’IN kaleci arayışına girmesi Ike Shorunmu’nun milli takıma rest çekmesine neden oldu. Nijeryalı file bekçisi, transfer görüşmeleri olduğunu belirtip, ülkesinin Afrika Uluslar Kupası grup elemelerinde Madagaskar ile oynayacağı maçtan affını istedi. Teknik Direktör Shaibu’ya mektup gönderen Shorunmu, "Transfer sorunumu çözmek için İstanbul’da kalmam gerekiyor" dedi. 
     



 SPOR 
























</TEXT>
</DOC>
