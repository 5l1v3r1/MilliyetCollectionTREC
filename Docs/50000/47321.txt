<DOC>
<DOCNO> 47321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun03.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit CNN'e konuştu "ABD'nin Irak'a saldırmayacağını umuyoruz" 
</HEADLINE>
<TEXT>

     Başbakan Bülent Ecevit, Afganistan'daki hedeflere operasyon düzenleyen ABD'nin, Irak'a da saldırmayacağını umduğunu, zaten sorumlu Amerikalı yetkililer tarafından, bu yönde bir eğilim olmadığına dair açıklamalar yapıldığını söyledi. 
     Ecevit, CNN televizyonunun gözde programı, ''Larry King Live'a'' konuk olarak, gazeteci Larry King'in sorularını yanıtladı. 
     ABD'nin, Irak'ı hedef almasından endişe edilip edilmediği yönündeki soru üzerine Başbakan Ecevit, ''Bunun olmayacağını umuyoruz. 
     Bu, Ortadoğu'yu çok istikrarsızlaştıracaktır. Irak'ın bölünmesine yol açacaktır ve bu da Türkiye'nin bağımsızlığı, toprak bütünlüğü için problemler yaratacaktır. Irak'taki silahlanma faaliyetlerinin izlenmesi için gerekli olanakları biz zaten sağlıyoruz. Bu tam kontrol çerçevesinde de, Irak'a saldırmak için hiçbir neden görmüyoruz'' dedi. 
     Ecevit, ''Zaten sorumlu Amerikalı yetkililer, son açıklamalarında, bu yönde bir düzenleme içinde olmadıklarını açıkladılar'' diye konuştu. 
     Başbakan Ecevit, Türkiye'nin, Florida'ya irtibat subayları çağrılan 7 ülkeden biri olduğunu hatırlatarak, ''Bu da Türkiye'den çok şey beklendiğini gösteriyor'' dedi. 
     Başbakan Ecevit, 11 Eylül saldırılarından hemen sonra Türkiye'nin ABD'ye kara ve havada imkanlar sağlama ve lojistik destek verdiğini ve Kuzey Afganistan'da yerel güçlerin eğitimi önerisinde bulunduğunu hatırlattı. 
     Ecevit, TBMM'nin de Türk kuvvetlerinin yurtdışına gönderilmesine ve yabancı kuvvetlerin Türkiye'de konuşlandırılmasına izin veren kararı çıkarttığını da belirtti. 
     Larry King'in, ''NATO'nun tek Müslüman ülkesi olmak, sizin için siyasi problem yaratıyor mu '' sorusuna karşılık Ecevit, ''Hayır, tam tersine. Bu değerli bir nitelik. Biz, doğuyla batının buluştuğu yerdeyiz. Müslüman fakat laik ve çok demokratik bir ülkeyiz. Biz, İslam ile demokrasinin, modernizmle birarada olabileceğini kanıtladık. 
     Biz, konumumuzun Avrupa'da yer alan bir İslam ülkesi olduğuna inanıyoruz ki bu sadece Türkiye için değil bütün dünya için değerli bir niteliktir'' yanıtını verdi. 
     ABD'nin Ankara büyükelçiliğine yönelik bir saldırı girişiminin önlendiğine ilişkin haberlerin sorulması üzerine Başbakan Ecevit, bu konuya ilişkin birşey duymadığını ancak hergün yeni bir söylentinin yayıldığını belirtti. 
     Ecevit, güvenlik güçlerinin Türkiye'de son aylarda pekçok saldırı planını önlediğini hatırlatarak, ''Amerikalı dostlarımızı korumak için her türlü önlemi alıyoruz'' dedi. 
     






</TEXT>
</DOC>
