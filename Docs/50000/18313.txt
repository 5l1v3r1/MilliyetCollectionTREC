<DOC>
<DOCNO> 18313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/spor/ygok.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Split'ten Paris'e 
</HEADLINE>
<TEXT>

     BİLGİN GÖKBERK 

     Split'i üç gün anlatmıştık. Bir cümle ekleyelim iki paket kısa marllboro, pardon Amerikalı almışlar aç Yugoslavların etrafında bir takım kurmuşlar. Üstelik Amerikalıları sigaradan daha ucuza kapmışlar. Biri 35, öbürü 80 bin Amerikan doları... Bir örnek de Efes'ten... Mesela Scepanovic. İçsen içilmez, çeksen çekilmez, dumanı öksürsen ucuz Güney Amerika tütününden gibi... Kısaca bir paket Scepanovic, üstelik box fiyatına. Hemen sinirlenmeyin... Efes'i öveceğiz tabi. Ama sona bıraktık. Tabi överken küçültmeden... Scepanovic için bir cümle daha... Çirkin kadının iyi koca bulanına "Allah çirkin şansı versin" deriz. Erkek basketbol için de bir cümle de benden... Made İn Bilgin... "Allah herkese Scepanovic şansı versin." Bakmayın attıklarına, Jardel onun attığı kadar gol atıyor her maçta. 
     Evet, aç Yugoslavlarla tok Türkler'in maçıydı. Son bir benzetmeyle bu konuyu kapayalım. Onların ilk başında dört Yugoslav bir Amerikalı vardı. Efes'in de üç Yugoslav iki Türk. Her zaman söylediğim gibi sanki Partizan'dı Efes. İki yabancı hakkını da Türk'le kullanmştı. Efes'le devam edelim. Yabancılarıyla koşuyorlar ama Türk oyuncularıyla coşuyorlar. Drobnjak Türkiye'deki kursu bitirmiş, o artık basketbolcu olmuş. Mükemmel oynadı. Mula zaten bu sene Coca Cola gibi. Onun reklam sloganının Mula'ya uyarlayalım. Mula ile her şey iyi gidiyor. Ve tabii Mehmet Okur... 
     Efes'in öyle derin bir kadrosu var ki, kim oynasa fark etmiyor. İyi faiz veren repo gibiler. Oktay Mahmudi doğru yere parayı yatırdı mı karşılığını alıyor. O da şanslı coach. Allah her coacha da Mahmudi şansı versin veya Allah herkese Efes gibi bir kulüp, Efes'inki gibi oyuncular ve böyle bir başkan. Mehmet Okur'un 9 ribaundu, 18 sayısı ağustostaki Avrupa Şampiyonası için umut verdi. Üstelik o sırada kenarda Avrupa'nın en iyi pivotlarından Hüseyin oturuyordu ve kimse onu aramıyordu. "Her yol Paris'e çıkar" denir, demek Split içinden de çıkılıyormuş. Türkiye'deki bu yoklukta Efes'teki bu bolluk... Split'i yenmenin amaç değil araç olduğunu kimse unutmasın. Bu takım ikiye bölünen Avrupa'nın Suproligi'ni bu sene kaldırmalı. 
     



 SPOR 

























</TEXT>
</DOC>
