<DOC>
<DOCNO> 11994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/ekonomi/eko03.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya’da küreselleşme çatışması 
</HEADLINE>
<TEXT>

Ekonomik kriz nedeniyle sayıları hızla artan küreselleşme karşıtları bu kez Global Forum toplantılarının yapıldığı Napoli’yi birbirine kattı 
     Dünya genelindeki ekonomik durgunluk, yoksullaşma, giderek artan işten çıkarmalar, sayıları çığ gibi büyüyen küreselleşme karşıtlarının eylemlerini daha sert yapmalarına neden oluyor. IMF, Dünya Bankası, G - 7 gibi uluslararası ekonomik örgütlerin hiçbir toplantısını kaçırmayan eylemciler, bu sefer de İtalya’da düzenlenen Global Forum toplantısında şiddetli protesto gösterileri yaptılar. 
     
Polis şiddeti      Dünya çapında 120 hükümet temsilcisi ile teknoloji şirketlerinin liderlerini bir araya getiren Global Forum toplantıları öncesinde Napoli’de toplanan göstericiler İtalyan polisiyle şiddetli çatışmalara girdiler. 
     Sayıları 20 bini aşan küreselleşme karşıtları, toplantıların yapıldığı otele hücum etmeye kalkışınca, polis kalabalığı dağıtmak amacıyla göz yaşartıcı bomba kullandı.Yaklaşık 250 kişinin göz altına alındığı eylemler sırasında aralarında onlarca polisin de bulunduğu 100 kişi ağır yaralandı. 
     İtalyan emniyeti, "Global Düzene Hayır" adındaki örgüt tarafından organize edilen eylemlere katılanların solcu gruplar, anarşistler, radikal çevreciler ve Napoli’deki işsizlerden oluştuğunu açıkladı. Savaş alanına dönen Napoli’de, aralarında gazetecilerin ve parlamenterlerin bulunduğu bir grup, sayıları altı bini aşan polisleri "aşırı şiddet" uygulamakla suçladı. 
     
Hedef internet      Uluslararası örgütler, hükümetler ve bilişim sektöründen 800 delegenin katıldığı Global Forum toplantılarında yeni teknolojilerin devlet yönetimine etkileri tartışılıyor. 
     Forum’un temel konularından bir diğeri olan "gelişmekte olan ülkelere elektronik ulaşım" konusu protestocuları kışkırtacak nitelikte. Bunun nedeni küreselleşme karşıtlarının internet çağının yoksulluğu ve ekonomik eşitsizliği artırdığı yönündeki inançları. 
     
Arjantin de destek arıyor      Arjantin’in yeni ekonomi Bakanı Ricardo Lopez Murphy, koalisyon hükümetinin siyasi ve ekonomik nedeniyle dağılma tehlikesi içinde bulunduğu ortamda, 4.45 milyar dolarlık kemer sıkma planına destek arıyor. İş dünyasının liderlerinden, durgunluk içindeki Arjantin ekonomisine güvenin yeniden tesisi için programı desteklemelerini isteyen Murphy, "alternatif maliyet, felç, inanılmaz boyutlarda bir krizdir" dedi. Kamu harcamalarında iki yılda toplam 4.45 milyar dolarlık kısıntı hedefleyen kemer sıkma planında, en çok tepkiyi, eğitim harcamalarında 900 milyon dolarlık kesinti tepki çekiyor. 
     


 EKONOMİ 

















</TEXT>
</DOC>
