<DOC>
<DOCNO> 16385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/spor/ygsuru.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih olmaz 
</HEADLINE>
<TEXT>

     Ömer Üründül 

     Galatasaraylı futbolcuların zihinleri, hayati Real Madrid maçına endeksleydi. Bunun yanında ligdeki iddialarını sürdürebilmek için Antalya karşısında mutlak kazanmak mecburiyetindeydiler. 
     Oyuna işin ciddiyetini kanıtlayarak, hırsla başladılar. Ancak rakibin en büyük alışılmış özelliği kolektif bütünlük içinde ayağa çabuk, isabetli paslarla sahaya yayılmasıydı. Takımdaki genel fiziki tahribata, Antalyaspor'un başarılı pas trafiği eklenince, pres silahı işlemedi ve oyun geniş alana yayıldı. İşte bu yüzden atak girişimleri kopuk kopuktu. Kanat bindirmeleri gündeme gelmedi. Çünkü sağ kulvarda Capone'nin yapısı itibarıyla ileriye desteği zayıf. Fatih'e de sol kulvar ters geldi. Dolayısıyla ilk yarıda Galatasaray'ın hücum gücü çok kısıtlıydı. Bu arada tek gol ilk defa tanık olduğumuz bir frikik organizasyonuyla geldi. 
     İkinci devreye Antalyaspor daha tempolu başladı. Yine çabuk topu çevirmeleri Galatasaray'daki yorgunluğu artırınca, bu sefer takım savunması olumsuz sinyaller vermeye başladı. En kritik anda ikinci devrede oyuna giren Jardel, imdada yetişti. Önce net bir golü kaçırdı, ardından yine arka direkte kendi klasik gollerinden birini atarak, takımını rahatlattı. Bundan sonra Galatasaray hem başka gol kovaladı, hem de fizik gücünü ekonomik kullanarak, 90 dakikayı tamamladı. Önemli olan üç puanı ve morali kazandı. Bir olumlu görüntü de, nihayet Arif'in eski çabukluğuna yaklaşan performansıydı. 
     Yalnız biz Lucescu'nun Real Madrid maçı için mecburiyetten dolayı Fatih'i solda görevlendirme düşüncesine katılmıyoruz. Hem de iki yönden. Bu kulvar ters geldiğinden Figo'nun karşısında hamle yanlışlarına düşer. Ayrıca alıştığı sağ kulvarda onun ileriye driplinglerine Galatasaray'ın çok ihtiyacı var. 
     Hakem Ali Uluyol, sahaya hakim, kendinden emin ve otoriterdi. Az düdük çalmaya çalıştı. Yalnız bazı çok açık faulleri süzemedi. Bu da puanını düşürdü. 
     


 SPOR 























</TEXT>
</DOC>
