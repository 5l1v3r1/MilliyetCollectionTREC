<DOC>
<DOCNO> 11376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur09.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "istifa ederim" dedi, komisyonu terkedip gitti 
</HEADLINE>
<TEXT>

     Medeni Kanun Tasarısı'nın görüşmeleri sırasında tartışma çıktı. Tasarıda yer alan ''edinilmiş mallara katılma rejimi'' yerine, ''paylaşmalı mal ayrılığı rejiminin'' kabul dilmesine tepki gösteren Adalet Bakanı Hikmet Sami Türk, ''Bundan sonrasını yeni bir Adalet Bakanı takip eder'' diyerek, komisyonu terk etti. 
     Adalet Komisyonu'nda, tasarının ''Eşler Arasında Mal Rejimini'' düzenleyen bölümün ilk maddesi, yaklaşık 3 saat süreyle görüşüldü. FP Van Milletvekili Fethullah Erbaş, MHP Trabzon Milletvekili Orhan Bıçakçıoğlu ve DSP Hatay Milletvekili Ali Günay'ın verdiği ve ''paylaşmalı mal rejimi'' getirilmesini öngören önerge, 7'ye karşı 9 oyla kabul edildi. 
     Maddenin de aynı şekilde kabul edilmesine tepki gösteren Adalet Bakanı Türk, maddenin kanunun en önemli bölümünü oluşturduğunu belirterek, düzenlemeyi bu şekliyle kabul edemeyeceğini söyledi. Komisyonu terk eden Türk, gazetecilerin sorusu üzerine, ''Yaklaşık 3 saatten beri bilgi veriyorum. Anlaşılmamışsa yapacak birşeyim yok'' dedi. Türk, ''bundan sonra ne olacak '' sorusu üzerine, ''Yapacak birşey yok. Bu şekilde kabul etmem. Bundan sonrasını yeni bir adalet bakanı takip eder'' karşılığını verdi. Türk, sinirli olarak toplantı salonundan ayrılırken, DSP İzmir Milletvekili Hayri Diri'ye ''İstifa edeceğim'' dedi. Türk, gazetecilerin ısrarlı soruları üzerine, daha sonra bir açıklama yapacağını söyledi. 




</TEXT>
</DOC>
