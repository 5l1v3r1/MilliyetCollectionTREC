<DOC>
<DOCNO> 47202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sonspo13.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınına göre Fatih Terim'in iki haftası çok kritik 
</HEADLINE>
<TEXT>

     AC. Milan takımında teknik direktör Fatih Terim'in polemiklere son vermesi için önündeki 2 maçı kazanması gerektiği yorumları yapılıyor. 
     Yöneticilerden Ariedo Bradia, dün kulüp binasında Terim ve yardımcısı Antonio Di Gennaro ile görüşürken İtalyan basınında bu görüşme, ''Milan zirvesinde Terim'e emir değiştir'' şeklinde yansıdı. 
     La Gazzetta dello Sport gazetesi, ''İmparator çıplak kalmamak için örtünüyor'' başlığını attığı haberinde, UEFA Kupası'nda perşembe günü oynanacak CSKA Sofia ve pazar akşamı İnter maçının kırmızı- siyahlıların ve Terim'in kaderini belirleyeceğini yazdı. 
     Gazetede yer alan demeçlere göre Braida, ''Bundan önceki normal toplantılar gibi bu seferde toplandık'' derken yardımcı antrenör Gennaro, ''Zor bir durum, saklamak faydasız'' dedi. 
     Gazete, Terim'in Venezia maçı sonrasında söylediği gibi takımda mutlak bir değişiklik yapacağına değinerek, Serginho ve Contra'nın yedek bekletilebileceğini iddia etti. 
     Corriere dello Sport da ''Milan, Galliani ve Terim arasında soğukluk'' başlığını attı. Galliani'nin, Terim ile dün görüşmek istemediğini savunan gazete, Milan Başkan Yardımcısı'nın bugün veya yarın Milanello'da tüm takımla konuşacağını ifade etti. 
     Tutto Sport gazetesi ise Milan'daki toplantıyı biraz daha iddialı bir başlıkla, ''Terim riskte. Ancelotti rezervasyon yaptı'' başlığıyla verdi. ''Yanlış takım oluşturma, saçma değişiklikler, hiçbir gösterişi olmayan oyun ve Galliani öfkeli'' ifadesini kullanan gazete, Türk teknik adamın konumunun her zaman daha hassasa doğru gittiğini ileri sürdü. 
     La Repubblica gazetesi de ''Terim ve Milan kırılma riskinde, Ancelotti onun yerini doldurmaya hazır'' ifadesini başlığa çıkardığı haberinde, dikkatlerin derbiye çevrildiğini belirtti. 
     Bu arada Milan'da ilginç bir not olarak, kırmızı-siyahlılar bu zamana kadar oynadıkları gündüz maçlarının hiçbirini kazanmayı başaramazken, galibiyetler hep gece maçlarında geldi. 21 Ekim Pazar günü oynanacak İnter-Milan derbisi de TSi 21.30'da başlayacak. 
     Sakatlığı sona eren Ümit Davala'nın da derbide forma giymesi bekleniyor. 
     






</TEXT>
</DOC>
