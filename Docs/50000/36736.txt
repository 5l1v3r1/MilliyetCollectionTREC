<DOC>
<DOCNO> 36736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/soneko02.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün Türk markaları birleşin.. 
</HEADLINE>
<TEXT>

     Türkiye'de piyasa belirleyici markalar güçlerini bir dernek çatısı altında birleştirdi. 
     Geçtiğimiz aylarda dernek oluşumuna giden ve aralarında Damat-Tween, Park Bravo, İpek Yol, Mavi Jeans gibi markaların yer aldığı yaklaşık 90 üyeden oluşan ''Birleşmiş Markalar Derneği'', ülke markalarının dünyayla rekabet edebilir hale gelmesini sağlamayı amaçlıyor. 
     Derneğin Geçici İcra Kurulu Başkanı ve aynı zamanda Türkiye İhracatçılar Meclisi TİM Hazır Giyim ve Konfeksiyon Sektörü Temsilciliğini yürüten Orka Grup Yönetim Başkanı Süleyman Orakçıoğlu, Derneğin, bu hafta kuruluş aşamasını tamamladıktan sonra bir genel kurul yapmaya hazırlandığını söyledi. 
     Dernek oluşumu ile Türkiye'de piyasa belirleyici markaları bir araya getirerek bunlar arasındaki sinerjiyi artırmayı amaçladıkların belirten Orakçıoğlu, ''Aynı zamanda bunların alım satım ve pazarlama konusunda birlikte hareket etmelerini sağlayacağız. Dünyadaki gelişmeler konusunda da üyelerimizi bilgilendireceğiz ve danışmanlık yapacağız. Piyasa koşullarından kaynaklanan ani oluşumlara karşı üyelerimizi haberdar edeceğiz'' dedi. 
     Derneğin şu anda 90'a yakın üyesi bulunduğunu ifade eden Orakçıoğlu, Derneğin diğer çalışma konularını şöyle sıraladı 
     ''Türkiye'de hazır giyim ve konfeksiyon sanayini geliştirmek için bu sanayi dalında kalifiye eleman ihtiyacını karşılamak üzere çalışmalar yapmak. Türkiye hazır giyim sektörünün markalaşmasını sağlamak. Hammadde tedariki, satış-pazarlama şartlarının uygun hale getirilmesini sağlamak. Mağaza kiralamada birlik ve standardı temin etmek. Ülke modasının geleceği için bir model oluşturmak ve ülke modasını dünya pazarlarına yaymak.'' 
     Türkiye'nin hazır giyim ve konfeksiyonda bir üretim gücü bulunduğunu, üretim kriter alındığında Türkiye'nin hazır giyim ve konfeksiyonda yaklaşık 10 yıldır Avrupa'da ikinci, dünyada ise beşinci-altıncı güç konumunda bulunduğunu belirten Orakçıoğlu, ''Türkiye'nin hazır giyim ve konfeksiyonda şu anda bir üretim gücü var. Bizim artık moda belirleyici bir güç haline gelmemiz lazım'' dedi. 
     Yurtiçinde marka olan firmaların yurtdışında da bu hedeflerine ulaşmalarında yardımcı olacaklarını ifade eden Orakçıoğlu, şunları belirtti 
     ''Uluslararası anlaşmalardan kaynaklanan 2005 yılında Dünya Ticaret Örgütü'nün bir serbestisi var. Buna biz her şeyden önce hazır olmalıyız. 10 yıl öncesinde bizden farkı olmayan İspanya firmalarının bu konuda geldikleri yer belli. Bizim de onlardan bir eksiğimiz yok. Yeter ki hedef büyütelim, kendimize özgüvenimizi kaybetmeyelim, günlük sorunlarla uğraşırken geleceği ihmal etmeyelim. Şu anda üretim gücüyle dünyaya mal satan bu sektörün bence gelecekte moda belirleyici bir sektör olması gerekir. Türkiye kendi koleksiyonunu kendi markasıyla satan bir ülke olmalı. Her şeyden önce katma değeri yüksek ürünler satmalıyız.'' 
     
     
     






</TEXT>
</DOC>
