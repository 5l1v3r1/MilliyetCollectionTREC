<DOC>
<DOCNO> 45420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun11.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Schindler'in karısı öldü... 
</HEADLINE>
<TEXT>

     İkinci Dünya Savaşı sırasında, fabrikasında çalıştırdığı 1200'den fazla Yahudi'nin hayatını kurtaran Alman işadamı Oskar Schindler'in eşi Emilie Schindler öldü. 
     Schindler'in arkadaşı ve yazar Erika Rosenberg, 94 yaşındaki Emilie Schindler'in, geçirdiği kalp krizinden sonra tedavi görmekte olduğu Berlin yakınlarındaki Strausberg hastanesinde dün akşam öldüğünü bildirdi. 
     Yaşamını 1949 yılından bu yana Arjantin'de sürdüren Emilie Schindler, hayatının son yıllarını Almanya'da geçirmek amacıyla Bavyera eyaletindeki bir bakım yurduna yerleştirileceği sırada kalp krizi geçirerek Strausberg hastanesine kaldırılmıştı. 
     Emilie Schindler, eşi Oskar Schindler ile birlikte Naziler tarafından takip edilen Yahudileri bir fabrikada çalıştırarak hayatlarını kurtarmış ve bu olay ünlü Amerikalı yönetmen Steven Spielberg tarafından çevrilen ''Schindler'in Listesi'' adlı filme konu olmuştu. 
     






</TEXT>
</DOC>
