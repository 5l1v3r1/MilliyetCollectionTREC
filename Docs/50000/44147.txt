<DOC>
<DOCNO> 44147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/guncel/gun12.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kadıköy’de jet - ski denedi, düştü, öldü 
     Kadıköy’de arızalı jet - ski’yi test etmek için tura çıkan Bülent Eker 26 , ani manevra sonucu denize düşünce boğularak öldü. Fenerbahçe Dalyan’daki Yamaha Seadoo Motor Servisi’nde 3.5 yıldır teknik eleman olarak çalışan Eker, dün saat 12.00’de bir arkadaşıyla arızalı olan jet - ski’yi denemek için denize açıldı. Can yeleği olmayan ve yüzme bilmeyen Eker, ani manevra yapınca jet -ski’den düştü. Denizde kaybolan gencin cesedini dalgıçlar çıkardı. n ÖMER ERDEM İstanbul 
     
     Balıkçı teknesi parçalandı 1 ölü 
     Marmara Ereğlisi’nde fırtınaya yakalanan balıkçı teknesinde bir kişi öldü, bir kişi kayboldu. Yeniçiftlik beldesinde gece balık avlamak için denize açılan Coşkun Üçer 46 , Ferami Gökmen 35 , İlhan Yaman 43 ve Hüsrev Ceylan 47 , açıktayken fırtınaya yakalandı. Can yeleklerini giyerek denize atlayan dört balıkçıdan Hüsrev Ceylan, uzun mücadeleden sonra karaya çıktı. Yapılan aramada, İlhan Yaman sağ olarak kurtarıldı Coşkun Üçer’in cesedi bulundu, Ferami Gökmen ise aranıyor. 
     
     Karadeniz’de S.O.S. veren gemi battı 
     Karadeniz’de fırtınaya yakalanan Kamboçya bandıralı Slvella’ adlı kuru yük gemisi S.O.S. verdi. Sahile 25 mil açıkta seyrederken fırtınaya yakalanan gemi, saat 18.30’da S.O.S. verdi. Gemi kaptanı, koordinatları bildirerek acil yardım istedi. Kısa süre sonra sinyaller kesildi. İki bot, dev dalgalar nedeniyle bölgeye ulaşamayınca keşif için bir uçak havalandı. Uçağın pilotu, bölgede içinde 10- 15 kişinin bulunduğu bir bot saptadı. Bottaki 13 kişi daha sonra kurtarıldı. 
     
     Ciba Vision’dan en yeni lensler 
     Kontakt lensin öncü firmalardan Ciba Vision, yeni ürünleri Focus Night Day ve Focus Progressives lensleriyle yeni bir dönem başlattı. İzmir Efes Oteli’nde yapılan 35. Ulusal Oftalmoloji Kongresi’nde yeni kontakt lens ve lens bakım solüsyonlarının tanıtımını yapan Ciba Vision’ın yeni kontakt lensleri, kişiyi 30 gün ve gece boyunca takma, çıkarma, temizleme ve dezenfekte etme probleminden kurtarıyor. Bu yeni lensler olağan kontakt lenslerden altı kat daha fazla oksijen geçirgenliğine sahip olduğundan göz sağlığı için sakınca yaratmıyor. 
     
     Müşerref’e destek’ ziyareti 
     ANKARA Milliyet 

     Afganistan krizinin ağırlıklı olarak ele alındığı dünkü Milli Güvenlik Kurulu MGK toplantısında, Pakistan'ın içinde bulunduğu durum da değerlendirilirken Türkiye'nin, General Pervez Müşerref yönetimine verdiği desteği daha güçlü bir şekilde vurgulaması kararı alındı. Türkiye'nin, Müşerref'in yanında olduğunun iletilmesi için hükümetten üst düzey bir yetkilinin İslamabad'a gönderilmesi kararlaştırıldı. Bu görev için Devlet Bakanı Şükrü Sina Gürel seçildi. Gürel, önümüzdeki hafta Pakistan'a gidecek. 
     
     Ladin’in adamı’ ihbarı boş çıktı 
     SERHAT ÜNAL İstanbul 

     İstanbul'da Suudi terörist Usame Bin Ladin'in adamı olabileceği şüphesiyle gözaltına alınan bir kişi, DGM Cumhuriyet Savcılığı'nca serbest bırakıldı. Şanlıurfa'da tutuklu bulunan Uzman Çavuş Kadir Karaca'nın ihbarı üzerine, gözaltına alınan Biat Makina'nın ortaklarından Mehmet Güney'in, 20 yıl önce yasadışı İslami bir örgüte üye olduğu gerekçesiyle bir süre cezaevinde yattığı öğrenildi. Güney’in, Ruslar ile savaşan Afganların tedavisine yardımda bulunduğu da bildirildi. 
     



 GÜNCEL 

















</TEXT>
</DOC>
