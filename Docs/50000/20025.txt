<DOC>
<DOCNO> 20025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo24.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kınama bildirisi yayınladı 
</HEADLINE>
<TEXT>

     Galatasaray Kulübü, dün oynanan Fenerbahçe maçında sporcular, yöneticiler ve taraftarlarına insanlık dışı davranışlarda bulunulduğunu iddia ederek, bir kınama bildirisi yayınladı. 
     Galatasaray Kulübü İdari Genel Sekreteri Sinan Kalpakçıoğlu imzasıyla yayınlanan bildiride, dünkü maçta ezeli rekabetin aynı zamanda ebedi dostluk olduğunun unutulduğu savunularak, ''Amaca giden her yol meşrudur felsefesinden yola çıkan Makyavelist kulüp yönetiminin zaferiyle sonuçlanan dün gece, ne yazık ki Türk futbolunun dostluk ve rekabetle dolu şanlı tarihinin 'kara gece'si olarak anılacaktır'' denildi. 
     Galatasaraylı yönetici ve sporculara, inanılması güç hakaret ve fiziki saldırılar yapıldığı, tüm uyarıların muhatapsız kaldığı kaydedilen açıklamada, şu görüşlere yer verildi 
     'Taraftarlarımız stat gişelerinde 1 saat bekletilmiş, gişeler açılmamıştır. Taraftarlarımız yağmur altında iliklerine kadar ıslanmış, tam 4 saat boyunca dizlerine kadar lağım suları içinde içeri girmek için beklemiş, isyan noktasına gelen haykırışlar sonunda tek gişe açılmış, diğerinin ise bozuk olduğu öne sürülmüştür. Saatler süren işkence sonunda stada giren taraftarlarımız, otlar, tezek ve kırılmış yumurtalarla özel olarak önceden hazırlanmış, insanlık dışı bir tribünle başbaşa bırakılmıştır. Tuvaletlerin tümü kilitlenmiş, içilecek bir damla su, yenilecek bir lokma yiyecek bulunamamış, tüm büfeler kapalı tutulmuştur. Taraftarımızın üzerine idrar torbaları, poşet su, koltuk, ayakkabı, telefon, bozuk para ve pil yağdırılmış, onlarca taraftarımız yaralanmıştır. Bu manzaraların yaratılmasına kimlerin öncülük ettiği malumunuzdur.'' 
     Açıklamada, Galatasaraylı futbolcu ve yöneticilere gerek maç sırasında, gerekse soyunma odalarına her nasılsa inebilmiş taraftarın yaptığı sözlü ve fiziki saldırıların, tüm bu yaşananların bilinçli bir planın eseri olduğu kuşkusunu güçlendirdiği de ifade edildi. 
     Açıklamanın son bölümü şöyle 
     'Stat direklerine bir Galatasaray bayrağı bile çekemeyen ve dün gecenin taraftar psikolojisini haftalardır bu yönde sürekli pompalayanlar, bilmelidirler ki, kendi yarattıkları bu canavarın ilk kurbanı yine kendileri olacaktır. Yüzyıla yakındır süren ezeli rekabet, hiç bu kadar çirkinleştirilmemiştir. Üzüntüyle bildiririz ki, dün yapılan Fenerbahçe-Galatasaray maçı, zihinlerimizde 'Medeniyetin iflas ettiği'bir dönüm noktası olarak kalacaktır.'' 







</TEXT>
</DOC>
