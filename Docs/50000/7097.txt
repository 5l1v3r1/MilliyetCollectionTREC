<DOC>
<DOCNO> 7097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/ekonomi/eko02.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Finans’ın eski Genel Müdürü de bürokrat çıktı 
</HEADLINE>
<TEXT>
Önce kredi verdi, sonra başına geçti 
Ziraat Bankası’ndayken İhlas Holding’e 10 milyon dolar kredi açan Mehmet Savaş, hemen ardından İhlas Finans’ın Genel Müdürü oldu. Tasfiye edilmeden 1.5 ay önce de ABD’ye yerleşti 
     HARUN GÜREK Ankara 

     İhlas Finans’ın eski Genel Müdürü Mehmet Savaş da bürokrat çıktı. Ziraat Bankası’ndan İhlas Holding’e 10 milyon dolar 6.8 trilyon lira kredi açtıktan sonra İhlas Finans’ın başına geçen Savaş’ın, 1.5 ay önce Amerika’ya gittiği öğrenildi. 
     Daha önce el konulan bankaların bir çok üst düzey yöneticisi gibi Savaş da aslında, bankaları ve özel finans kurumlarını denetleme yetkisine sahip olan murakıplardan biri. Savaş, 1994 yılının başında Halk Bankası Genel Müdür Yardımcısı oldu. Burada sekiz ay çalışan Savaş, ardından Ziraat Bankası Genel Müdür Yardımcılığı’na atandı. 
     
     Krediyi alıp gitti 
     1994 Ekim ayında Ziraat Bankası’ndaki görevine başlayan Savaş, İhlas Holding’e 10 milyon dolarlık kredi açılmasını sağladı. Savaş, İhlas Holding’in krediyi almasından sonra görevinden istifa etti. Savaş bir süre sonra da İhlas Finans’ın Genel Müdürlüğü’ne getirildi. 
     Savaş, BDDK’nın faaliyeti durdurma kararından 1.5 ay önce genel müdürlük görevinden ayrılarak ABD’ye gitti. Murakıpların, İhlas Finans’taki incelemelerinin sürdüğü, hazırlanacak raporlarda Bankalar Yasası uyarınca Savaş için suç duyurusu talebinin de yer alabileceğine dikkat çekiliyor. 
     
     Tunaboylu kurtardı 
     Bu arada, Savaş’ın Ziraat Bankası’ndan İhlas Holding’e açtığı kredinin her yıl yenilenmesi nedeniyle beş yıl süreyle ödenmediği bildirildi. Kredi, Osman Tunaboylu’nun Ziraat Bankası Genel Müdürlüğü’ne atanmasından sonra tasfiye edildi. İhlas Holding’in Tunaboylu’nun kredinin yenilenmesi talebine karşı çıkması üzerine borcunu ödeyerek kapatmak zorunda kaldığı öğrenildi. 
     


 EKONOMİ 























</TEXT>
</DOC>
