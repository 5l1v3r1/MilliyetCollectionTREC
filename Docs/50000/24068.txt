<DOC>
<DOCNO> 24068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun17.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Gazetesinin iddiası "Türkiye Ege'de petrol arıyor" 
</HEADLINE>
<TEXT>

     Türkiye'nin araştırma gemisi Piri Reis'i ''Yunan adalarının kıta sahanlığında'' petrol aramak üzere Ege Denizi'ne göndereceği öne sürüldü. 
     Atina'da yayımlanan Kathimerini gazetesi, Ankara'nın 24 Mayıs'ta Atina'ya bir nota göndererek, Piri Reis'in 4-28 Haziran tarihleri arasında Ege'de olacağını bildirdiğini iddia etti. 
     Piri Reis'in Rodos ve Karpathos adalarının güneyinden, ''Yunan kıta sahanlığı üzerinden'' başlayacağı seyrine, doğuya dönerek Kıbrıs'ın ''kıta sahanlığı üzerinden'' tamamlayacağını öne süren Kathimerini, araştırma gemisinin Aksaz deniz üssünden hareket edeceğini de ileri sürdü. 
     Kathimerini, aynı tarihlerde bölgede büyük bir Türk tatbikatı da yapılacağını belirterek, ''Türk donanması da 28 Mayıs'ta başlayacak tatbikat çerçevesinde bölgede olacak. Bu tatbikatın planı, zaten 12 adaların Yunanistan ile bağlantısını kesmeye yönelik. Piri Reis'in bölgede araştırma yapacağı sırada Türk donanmasının da orada olması bir rastlantı değil. Türk savaş gemileri araştırma gemisine şemsiye görevi yapacak'' dedi. 
     Türkiye'nin Yunanistan ile 2 yıldır iyi giden ilişkileri bu girişimiyle dinamitlemeye hazırlandığını savunan Kathimerini, Yunan diplomatik kaynaklarının, Atina'nın bu sorunu yüksek düzeyli doğrudan temaslarla çözmeye çalıştığını öne sürdü. 
     Yunanistan Dışişleri Bakanı Yorgo Papandreu'nun NATO toplantısı çerçevesinde bulunduğu Budapeşte'de Dışişleri Bakanı İsmail Cem ile görüşmesinin beklendiğini yazan Kathimerini, Papandreu'nun amacının Ankara'yı ''Yunan kıta sahanlığında'' petrol arama faaliyetine girişmemesi yönünde ikna etmek olduğunu savundu. 
     Diplomatik kaynakların, Türkiye'nin Piri Reis'in görevini değiştirmesi olasılığı konusunda kötümser olduklarını da yazan Kathimlerini, Ankara'nın 1987 yılında da söz konusu araştırma gemisini kriz yaratmak için kullandığını iddia etti. 
     Kathimerini, Papandreu'nun dün Budapeşte'de yaptığı, ''Yunanistan Türkiye ile iyi ilişkiler istiyor, ancak ulusal egemenliğimizi hedef alan her türlü çabaya karşı diplomatik ve askeri olanaklarımızı kullanacağız'' şeklindeki açıklamayla, Ankara ile Atina arasındaki krizin ipucunu verdiğini de öne sürdü. 
     Bu arada, Yunan özel Alpha televizyonu, Papandreu ile Cem'in dün gece boyunca Budapeşte'de yaptıkları görüşmeler sonucu, krizi denetim altına aldıklarını duyurdu. 
     Alpha, Cem'in Piri Reis'in Ege'ye çıkmayacağı konusunda Papandreu'ye teminat verdiğini de iddia etti. 







</TEXT>
</DOC>
