<DOC>
<DOCNO> 30880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sonspo09.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkan Adayı Doğan "Başarılar nakde çevrilemedi" 
</HEADLINE>
<TEXT>

     Galatasaray Kulübü Başkan adaylarından Sedat Doğan, bugün düzenlediği basın toplantısında, ''Kulübün ruhunu yitirdiği, değerlerinden uzaklaştığı bir dönemde koşulsuz olarak başkanlığa aday oldum'' dedi. 
     Doğan, Galatasaray Lisesi Büyük Anfi'de gerçekleştirilen toplantıda, mevcut yönetimi beceriksizlikle suçlayarak, ''Önemli olan Galatasaray'ı daha fazla erozyona uğratmamak. Galatasaray'ın ruhunu yitirdiği, değerlerinden uzaklaştığı bir dönemde, koşulsuz olarak aday oldum. Listemi de diğer adayların oluşturacağı listelere göre belirleyeceğim'' diye konuştu. 
     Doğan, Galatasaray'ın 4 yıl üst üste şampiyon olduğunu, UEFA ve Süper Kupa'yı müzesine götürdüğünü, fakat maddi yönden istenen rakamlara ulaşılamadığını hatırlatarak, ''Son 5 yılda büyük başarılara imza atan kulübümüz, ne yazık ki, bu kazanımları nakte çeviremedi. Kendisini iyi pazarlayamadı. Başarı umut kaynağı olmuştur, ama maddi olarak geri Galatasaray'a dönmemiştir'' ifadelerini kullandı. 
     Galatasaray'da göstermelik bir aday olmadığını da belirten Doğan, çekilmesinin söz konusu olmadığını belirterek, ''İhtiyaç duyulan paralı başkan değil, çağdaş kulüp sistemini iyi bilen başkandır'' dedi. 
     Doğan, sarı-kırmızılı kulübün bugün içinde bulunduğu mali krizden çıkabilmesinin tek yolunun ise halka arzın gerçekleştirilmesi olduğunu dile getirerek, ''Bu sıkıntı aşılabilir. Ama kulübün idari yapılanmasının değişmesi lazım. 100 milyon dolar bütçesi olan kulübün, bir satın alma departmanı yok. Araştırma departmanı yok. Eğer çalışır durumda bu departmanlar olsaydı, Emre, Okan, Fatih ve Hakan Şükür gibi futbolculardan büyük paralar kazanılabilirdi. Kulübe sistem getirilmeli'' şeklinde konuştu. 
     Ayrıca, projeleri içinde Florya'da bir sporcu hastanesi olduğunu da açıklayan Doğan, Türkiye'de bir ilki gerçekleştirmek istediklerini sözlerine ekledi. 






</TEXT>
</DOC>
