<DOC>
<DOCNO> 43055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sonspo12.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular Barcelona yenilgisinden dolayı üzgün 
</HEADLINE>
<TEXT>

     Fenerbahçeli futbolcular, FC Barcelona'ya yenilerek Avrupa Şampiyonlar Ligi'ne yenilgiyle başlamanın üzüntüsünü yaşadıklarını bildirdi. 
     Sarı-lacivertlilerin genç futbolcusu Serhat Akın, internetteki ''www.serhatakin9.com'' adresli sitesinde yaptığı açıklamada, FC Barcelona karşısında beklemedikleri bir yenilgi aldıklarını belirterek, ''Aldığımız bu yenilgi için taraftarlarımızdan özür diliyorum. Biz kötü günümüzdeydik, onlar ise son derece iyi günlerindeydi. Bir türlü oyunlarını bozamadık. Orta alanda sürekli bize üstünlük sağladılar. Özellikle onlardan Xavi en beğendiğim futbolcu oldu'' dedi. 
     Artık bu yenilgiyi unutarak, kalan maçlarına bakacaklarını kaydeden Serhat, şöyle devam etti 
     ''Şampiyonlar Ligi de Türkiye ligi gibi uzun bir maraton. Ve biz maratonlardan başarılı çıkıyoruz. Moralimizi bozmadan kalan maçlara bakacağız. Daha hiçbir şey bitmedi. İyi bir takım olduğumuzu ve Barcelona karşısında istediğimiz oyunu oynayamadığımızı biliyoruz.'' 
     
     Mustafa Doğan "Taraftar için üzgünüm" 
     Mustafa Doğan ise ne FC Barcelona'nın bu kadar iyi oynayacağını, ne de kendilerinin asıl oyunlarından bu kadar uzak bir futbol sergileyeceğini düşünmediğini belirtti. 
     İnternetteki ''www.mustafadogan4.com'' adresli sitesinde yaptığı açıklamada, en çok Fenerbahçeli taraftarlar için üzüldüğünü kaydeden Mustafa, ''Oynayacağımız daha beş maç var. En iyisini yaparsak kaybedeceğimiz bir şey yok. Yeter ki geçen yilki gibi, yönetim-taraftar-futbolcu olarak kenetlenelim. Biz buna hazırız ve en iyisini yapmak için ter dökeceğiz. Eğer hakedersek başarırız, yeter ki hep beraber hakedelim'' dedi. 
     Mustafa, şimdi önlerinde Galatasaray maçı bulunduğunu hatırlatarak, açıklamasını şöyle tamamladı 
     ''Hep beraber oturup yaptığımız hataları inceleyecek, bunların yeniden yaşanmaması için gereken önlemleri alacağız. Galatasaray karşısında alacağımız galibiyet bizi yine o başarılı günlerimize döndürecektir. Taraftarlardan aldığımız yenilgi için özür diliyor, güzel günlere gidebilmek için desteklerini bekliyoruz.'' 







</TEXT>
</DOC>
