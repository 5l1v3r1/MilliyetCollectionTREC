<DOC>
<DOCNO> 43621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/aspo.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev buluşmada ilk yarı futbol kilitlendi, Galatasaray ikinci devre anahtarı buldu 
</HEADLINE>
<TEXT>
Düğümü Aslan çözdü 2 - 0 
Şampiyonlar Ligi’nin iki mağdurunu buluşturan gergin geçen derbide Bülent Akın perdeyi açtı, Serkan’ın penaltısı skoru belirledi. Fenerbahçe vasatı bile aşamadı 
     BARCELONA ve PSV önündeki yenilgilerden sonra, dopingi derbide arıyordu Galatasaray da Fenerbahçe de. Belki bu nedenle ilk 45 dakikada sertleşen oyun, tekmeleşen oyuncular, futbol zevkini sahaya da skora da yansıtamıyordu. Ama ikinci yarıda Cim - Bom biraz olsun ayağa kalktı. Hele Suat’ın aşırtışı, Perez’in kafa pası ve Bülent Akın’ın dokunuşuyla gelen gol Aslan’ı daha da rahatlattı, kendine getirdi. Fenerbahçe de biraz kıpırdanmıştı, ama yetmedi. Çünkü Arif’e yapılan penaltıyı Serkan ağlara yollarken, gözlerin futbolu aradığı gecede, sadece morali bulan Galatasaray oluyordu. 
     
     Maçın hakemi 
Metin Tokat iyi yönetti      METİN Tokat’ın kondisyonu mükemmeldi. Oyunu yakından takip etti. Verdiği penaltı kararı ve sarı kartı da doğruydu. Maçın yüksek tansiyonunu tecrübesiyle elinde iyi tuttu. Yalnız sürekli atılan yabancı maddeler ve devamlı küfüre rağmen anons için son dakikaları beklemesi en önemli hatasıydı. Bu arada Futbol Federasyonu’nun küfüre karşı koyduğu ceza maddesinin "olmayacak duaya amin" olduğu ortaya çıktı. 
     
Dakika dakika maç      9. dakika Galatasaray ceza sahasına inen bir hava topunda, Capone ile Mondragon arasındaki anlaşmalık çıktı. Boşta kalan topu Oktay'dan önce son anda Mondragon yakalayarak tehlikeyi önledi. 
     16. dakika Capone'un ceza sahasına girmesi ile başlayan Galatasaray atağında top Perez'e geldi. Fransız oyuncu sağ çaprazdan sert vurdu, Rüştü nefis bir kurtarışla topu kornere attı. 
     38. dakika Sağ taraftan kazanılan frikik atışını Rapajiç kullandı. Vuruşunda top üstten auta çıktı. 
     41. dakika Bülent Akın, Fenerbahçeli iki oyuncuyu çalımlayarak ceza sahasına girdi. Rüştü ile karşı karşıya kalmak üzereyken araya giren Johnson topu kornere gönderdi. 
     45. dakika Abdullah'ın hatalı geri pasını Rüştü son anda Ümit Karan'ın önüne yatarak aldı ve mutlak bir golü önledi. 
     54. dakika Hasan Şaş'ın verdiği pasla on sekizin önünde topla buluşan Suat, sağ taraftan bindiren Perez'e ortaladı. Perez, kafa ile K.Bülent'in önüne indirdi. Genç oyuncu bekletmeden vurdu ve topu Rüştü'nün yanından filelere gönderdi 1 - 0 
     62. dakika Sol kanattan Hakan Ünsal'ın ortasına Ümit Karan şık bir kafa uzattı. Top yandan az farkla auta çıktı. 
     70. dakika Abdullah, Ergün'ü geçerek ceza sahasına girdi. Mondragon ile karşı karşıya kaldı. Sert vurdu. Top az farkla auta gitti. 
     73. dakika Sağ kanattan kazanılan serbest vuruşu Ali Güneş içeriye orta yaparak kullandı. Galatasaray kalesi önünde yaşanan karambolde Johnson ve Andersson topa dokunamayınca Hakan Ünsal tehlikeyi uzaklaştırdı. 
     81. dakika Hasan Şaş sol kanattan başlattığı atakta rakiplerini teker teker çalımlayarak pasını Arif'e uzattı. Ceza sahasına gelen Arif, kaleci Rüştü tarafından yere indirilince hakem Tokat penaltı noktasını gösterdi. Atışı Serkan kullandı ve topu filelere gönderdi 2 - 0 
     90. dakika Fenerbahçe'nin sağ çaprazdan kazandığı frikik atışını Revivo kullandı. İsrailli oyuncunun vuruşu üst direkten geri döndü. Serhat tamamlamak istedi. Genç oyuncunun vuruşunda top auta çıktı. 
     
GERGİNLİK      Karşılaşma öncesinde Galatasaray ve Fenerbahçe taraftarlarının arasındaki sinirli anlar güçlükle önlendi. Stat içinde de yine iki taraf birbirine girdi 

     Sokakta kapışma 
     DERBİ öncesinde, stadın Fulya tarafında iki takım taraftarları arasında gergin anlar yaşandı. Fenerbahçeli bir grup taraftar, Fulya’dan saat 15.10 sıralarında Ali Sami Yen Stadı’na doğru gelirken, Mecidiyeköy’deki Match Cafe’de toplanan bir grup Sarı-Kırmızılı taraftar sloganlar atmaya başladı. İki taraf karşı karşıya gelirken, maytap, taş ve şişelerin havada uçuştuğu görüldü. 
     
     Polis önledi 
     OLAY çıkması an meselesiyken, güvenlik güçleri zamanında müdahale etti. Fenerbahçeli taraftarları Fulya tarafında çembere alan çevik kuvvet, Sarı-Kırmızılıları da Match Cafe’ye doğru gönderdi. Polisler, burada da taşkınlık yapan Sarı-Kırmızılı taraftar grubunu kontrol altına aldı. Galatasaraylı taraftarlar, bu sırada ellerindeki sarı-lacivert renkli kalın ipleri yaktılar. 
     
     Tribünde kavga 
     MAÇTAN bir saat önce bu kez açık tribünlerde meydan kavgası yaşandı. Fenerbahçeli taraftarlar kendilerine ayrılan bölümden, Galatasaraylılar da diğer yönden birbirlerine saldırdılar. Ancak polis yine araya girdi ve olayları yatıştırdı. Bu arbede sırasında yaralananlar sahaya indirildi ve ambulansın yanında ayakta tedavi edildi. Ayrıca stadın içine takviye polis getirildi. 
     
Notlar      Rakibe koku bombası 
     GALATASARAYLILARIN, Fenerbahçeliler için hazırladığı ve gizlice stada sokmayı başardığı bazı yabancı maddeler, koku ve boya bombaları, havai fişekler maçtan önce güvenlik güçleri tarafından tribünlerden temizlendi. Ancak yine de bazı taraftarlar Fenerbahçeliler’in olduğu bölüme koku bombası atmayı başardılar. Bu arada maçtan bir gece önce Galatasaray taraftarları tarafından Fenerbahçelilerin oturacağı koltuğa sürülen zift, maç öncesi temizlendi. 
     
     Ağları parçaladılar 
     FENERBAHÇE taraftarları kendilerine ayrılan bölümdeki ağları parçaladılar. Ardından da kırdıkları koltukları sahaya fırlattılar. Bu arada federasyon gözlemcileri tribünde çıkan olaylarda polisin taraftarları copladığını tespit etti, bunu da raporuna yazdı. 
     
     Pankarta büyük öfke 
     MAÇIN başlamasına bir - iki dakika kala Galatasaray taraftarları bu kez "Hepiniz o.... çocuğusunuz" diye pankart açınca, ortalık yeniden karıştı. Fenerbahçe taraftarları koltukları kırarak sahaya atmaya başladılar. polis müdahale etti, pankartta indirildi. 
     
     Casuslar maçta 
     GALATASARAY’ın ve Fenerbahçe’nin, Şampiyonlar Ligi’ndeki rakipleri Nantes ile Lyon takımlarının gözlemcileri, Ali Sami Yen Stadı’na gelerek maçı izlediler. Nantes adına Sportif Direktör Robert Budzynski, Lyon adına ise istatistikçi Michel Aubry sürekli not tuttular. 
     



 SPOR 

























</TEXT>
</DOC>
