<DOC>
<DOCNO> 26915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/dunya/adun.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam korkusu 
</HEADLINE>
<TEXT>

Makedonya’da Arnavut gerillaların başkent Üsküp’ün kapılarına dayanması üzerine hükümet Slav asıllı sivillere silah dağıttı. Türk ve Arnavut sivilleri katliam korkusu sardı 
     DIŞ HABERLER SERVİSİ 

     Makedonya’da ayrılıkçı Arnavut gerillalarla hükümet güçleri arasında 4 aydan beri süren çatışmaların yeni bir aşamaya girdiği ve yaygın iç savaş patlak vermesi riskinin belirdiği bildirildi. 
     Arnavut militanların Makedonya’nın başkenti Üsküp’e saldırmaya hazırlandıkları belirtilirken Üsküp’te sivil halka silah dağıtılmaya başlandı. Halka silah dağıtılması kararı Makedonya Savunma Bakanlığı’nın talebi üzerine hükümet tarafından alındı. 
     
     Türk ve Arnavutlar panikte 
     Bulgaristan özel TV kanalı "Nova Televizia"nın haberine göre, Üsküp’te halk "Arnavut militanlar yarın Üsküp’e saldıracak" şeklindeki söylentiler nedeniyle büyük bir korku ve panik içinde. Silah dağıtan hükümet olası bir Arnavut saldırısı karşısında halkın kendisini savunmasını istedi. 
     Makedonya Savunma Bakanı Vlado Buckovski ise silahların sivillere değil, yedek asker statüsündeki kişilere verildiğini savundu. Makedon ailelere silah dağıtılması Üsküp’te yaşayan Türk ve Arnavutlar arasında endişe ve huzursuzluk yarattı. Arnavutlar, bu uygulamayla Makedon hükümetinin iç savaş çıkarmaya çalıştığını öne sürdü. 
     
     Yeni çatışmalar 
     Arnavut gerilla hareketi Ulusal Kurtuluş Ordusu UÇK ile Makedon birlikleri arasında 4 aydan beri aralıklarla süren çatışmalara önceki gece yenileri eklendi. Bölgedeki gazeteciler, Arnavut gerillaların Kalkandelen’deki bir askeri kışlayı hedef aldıklarını, bunun üzerine Makedon askerlerin havan topu ile karşılık verdiklerini belirttiler. 
     Makedon askerleriyle çatışan Arnavut militanlar, bir yandan da şiddeti sona erdirmek amacıyla barış planı sundular. Sürekli barış için NATO güçlerinin müdahalesini isteyen militanların talepleri arasında, derhal ateşkes ilan edilmesi, Makedonya nüfusunun yüzde 30’unu oluşturan Arnavutların haklarının iyileştirilmesi için anayasal reforma gidilmesi bulunuyor. 
     
     Mülteci akını kartopu gibi... 
     Arnavut militanlar ile Makedon ordusu arasındaki çatışmalar daha çok sayıda insanı evlerini terk ederek güvenli yer arayışına itiyor. Mülteciler ağırlıklı olarak Türkiye, Bulgaristan ve Kosova’ya yöneliyor. 40 bin kişinin evlerinden ayrıldığı belirtilirken son 48 saat içinde Kapıkule’den Türkiye’ye giriş yapan Makedonların sayısı 1.117’yi buldu. 
     



 DÜNYA 













</TEXT>
</DOC>
