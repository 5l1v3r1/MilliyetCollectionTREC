<DOC>
<DOCNO> 19936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/spor/ygsuru.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’nin katkısı 
</HEADLINE>
<TEXT>

     ÖMER ÜRÜNDÜL 

     Dün gece şampiyonluğu direkt etkileyecek nitelikle nefesleri kesen bir derbi izledik. Mustafa Denizli’nin eldeki imkanlarla takım tertibi ve taktik anlayışı doğruydu. Rakibin özelliklerini düşünerek alışılmış üçlü defans blokunu değiştirip, dörtlü defans uygulatması çok yerindeydi. Mustafa Doğan’ı sağa çekerek, Hasan Şaş’ın kulvarına tedbir getirdi. Taktik stratejiler hücum girişimlerinde Galatasaray tandeminin arkasına sarkmak, savunma prensiplerinde ise rakip atakların başlangıcında takım halinde topun arkasına geçip alan daraltmaktı. Bu tabloda Fenerbahçe genç Ali Güneş’in olağanüstü soğukkanlı hareketlenmesi ve sonunu getirmesiyle skor avantajı yakaladı. Devrenin kalan bölümünde Fenerbahçe ani çıkışlarla gol ararken, savunma tedbirlerini ihmal etmedi. 
     İkinci yarı başında da çok iyi bir organizasyon sonucu gelen gol ev sahibi takımı rahatlattı. Galatasaray’ı da oyun disiplininden kopardı. Artık her şey Fenerbahçe’nin lehine dönmüştü. Rakibe pozisyon vermeyen, bölüm bölüm de geniş alanda pozisyon bulan Fenerbahçe’ydi. Ama futbol sürprizlerle dolu bir oyun. Hiç pozisyon yokken Abdullah’ın yerini kaybedip, ortaya yönelmesi Suat’ı bomboş bırakınca fark bire indi. Üstelik Rüştü de sakatlığı nedeniyle oyuna devam edemeyip çıkmak zorunda kaldı. Artık morallenen, sağlı sollu ataklarla tehlikeler yaratan, çok adamla bastıran Galatasaray’dı. Fenerbahçe de kontratak girişimlerine devam etti. Kalesindeki ölü toplarda da ecel terleri döktü. Sonuçta da istediğini aldı. Bütün futbolcular ekip ruhu içinde ellerinden geleni yaptılar. Lazetiç, Mustafa Doğan ve Ali Güneş ön plana çıkan isimlerdi. Denizli’nin de galibiyete çok büyük katkısı vardı. 
     Galatasaray, elinden geldiğince mücadele etti. Yalnız Lucescu’nun takım tertibi hatası, saha içi kurgusunu olumsuz etkiledi. Her zaman vurguluyoruz. Zorlu deplasmanlarda Hagi - Jardel veya Hagi - Serkan ile başarılı olmak çok zor. Hasan Şaş da Mustafa Doğan’ın markajında pasifize olunca, Galatasaray forvetsiz kaldı. Orta sahaya büyük yük bindi. Onlar da bu kadarını yapabildiler. 
     



 SPOR 


























</TEXT>
</DOC>
