<DOC>
<DOCNO> 5493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sontur15.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezarlıkta sinir gazı alarmı 
</HEADLINE>
<TEXT>

     Gaziantep Asri Mezarlık'ta mezar kazmak isteyen işçiler, 10 yıl önce gömülen ve sinir bozucu ve göz yaşartıcı gaz içeren tüpü deldiler. 2 işçi ve daha sonra olay yerine gelen 3 güvenlik görevlisi yayılan gazdan etkilenerek rahatsızlandı. 
     Büyükşehir Belediye Başkanı Celal Doğan, Asri Mezarlık'ta yaptığı açıklamada, 1991 yılında Dülük Caddesi'nde bir hurdacıda bulunan ve içerisinde sinir bozucu ve göz yaşartıcı gaz olduğu belirlenen ve 75 santimetre uzunluğundaki tüpün, Valilik, Tugay Komutanlığı ve Emniyet Müdürlüğü'nün bilgisi kapsamında, o tarihte mezarlık olarak kullanılmayan alana gömülüp, üzerinin betonla kaplandığını söyledi. 
     Daha sonra mezarlık alanına alınan aynı bölgede, bugün aile mezarlığı çalışması yapan taşeron firma işçileri Salih Alkan ve Mustafa Çoban'ın, kompresör ile farkında olmadan tüpü deldiklerini belirten Doğan, ''İşçiler rahatsızlanınca hastaneye kaldırılmışlar. Mezarlıkta her türlü önlem alındı. Gaz yayılan alanın üzeri yeniden betonlandı ve bir daha böyle olay olmaması için gereken uyarı levhaları konulacak'' dedi. 
     Bu arada, etrafa gaz yayılması ve olay yerine gelen bir başkomiser ve 2 polis memurunun da etkilenip hastaneye kaldırılması üzerine, mezarlığa giriş yasaklandı ve mezarlık içerisinde yakınlarının mezarlarını ziyarete gelenler çıkarıldı. Gazdan etkilenerek hastaneye götürülen 5 kişi ayakta tedavi sonrası taburcu edildi. Emniyet Müdürlüğü'nden gelen bomba uzmanları ve itfaiye görevlileri, özel maske takarak tüpün bulunduğu alanın üzerini betonla kapattılar. Bu arada, yakınlarının mezarlarını ziyarete gelenler, içeriye alınmayınca dönmeyip, dışarıda beklemeyi tercih ettiler. 




</TEXT>
</DOC>
