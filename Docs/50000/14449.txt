<DOC>
<DOCNO> 14449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur05.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Öksüz'den THY'ye zam yorumu "Mevzuata devam" 
</HEADLINE>
<TEXT>

     Ulaştırma Bakanı Enis Öksüz, 15 öncelikli yasanının, 15 günde çıkarılması konusunda, ''Ben gün üzerinde konuşmam. Birisi bir gün üzerinde laf ediyor, ondan sonra memlekette arzu edilmedik neticeler doğuyor'' dedi. 
     Devlet Bakanı Kemal Derviş ile Derviş'in kalmakta olduğu Hilton otelinde kahvaltıda biraraya gelen Ulaştırma Bakanı Enis Öksüz, çıkışta gazetecilerin sorularını yanıtladı. 
     Bu çalışmaları Derviş'le sık sık biraraya gelerek gözden geçireceklerini belirten Öksüz, ''Milletimizin kabul edebileceği ve biz bu işten iyi bir netice çıkardık diyebileceğimiz bir formül uygulayacağız. Bu bir nereden başlayalım toplantısı oldu'' diye konuştu. 
     THY'nin biletlerine serbestçe zam yapmasının gündeme gelip gelmediğine ilişkin soru üzerine de Öksüz, ''Mevcut mevzuat devam edecektir'' dedi. 
     Gazetecilerin ''Görüşmeden çıkan somut bir karar var mı'' şeklindeki sorusunu da Öksüz, ''Dur bakalım, uzmanlarımız var çalıştıralım'' diye yanıtladı. 
     Gazetecilerin 15 öncelikli yasanın, 15 günde çıkacağını hatırlatmaları üzerine Öksüz, ''Ben gün üzerinde konuşmam. Birisi bir gün üzerinde bir laf ediyor, ondan sonra memlekette arzu edilmedik neticeler doğuyor, aslı yok, astarı yok'' diye konuştu. 
     Gazetecilerin bu sözü Kemal Derviş'in söylediğini anımsatmaları üzerine de Öksüz, şöyle konuştu 
     ''Beni böyle şeyler içine sokmayın. Ben işin ciddiyetle sonuçlandırılması için, ne kadar zaman gerekiyorsa, o kadar ciddi çalışmayı düşünürüm. Sayın Derviş'le gün üzerinde falan durmadık. Neden Yani bu 15 günde olmazda, 5 günde olur, 16 günde olur. Ne olur,1-2 gün ileri geri gitse de işi daha doğru yapsak. Onun için bir noktayı milletin zihnine çakıp, ondan sonra da yasaları onları üzmek yanlış şeylerdir.'' 
     Öksüz, ''Bakanlar Kurulu sonrasında Telekom Yasası'nın imzaya açıldığının açıklandığını, bu konudaki gelişmelerin neler olduğu'' yönündeki bir soru üzerine de, Bakanlar Kurulu'ndaki görüşmelerin Hükümet Sözcüsü tarafından açıklandığını hatırlatarak, buradaki görüşmelerin gizli olduğunu, onun için hangi sözün nerede ve ne zaman söylenmesi gerektiği konusunda, dikkatli olunması gerektiğini ifade etti. 
     Gazetecilerin ''Sayın Yücelen yanlış mı yaptı'' şeklindeki sorusu üzerine de Öksüz, ''Bilemiyorum, onlar üzerinde münakaşa yapmak istemem ama çözülecek problem var ortada. Onu da çözecek Sayın Derviş'le benim. Onun için siz bizim sözümüze kulak verin'' diye konuştu. 
     Gazetecilerin uzmanlar ekibinin ne zaman devreye gireceği yönündeki sorunu da Öksüz, bu konuda Kemal Derviş'in de kendisinin de hazırlıkları bulunduğunu belirterek, ''Aşağı yukarı hazırdır. Herhalde bir iki gün içinde arkadaşlar çalışmaya başlayacaklar'' dedi. 
     Basın mensuplarının Türk Telekom'un yüzde 51'nin satışı için Anayasa değişikliğinin şart olup olmadığına ilişkin de Öksüz, ''Ben şimdi öyle düşünüyorum. Zıttına inandırırlarsa, başımın üstünde yeri var'' dedi. 
     Bu konuda hiçbir peşin hüküm olmadığını söyleyen Ulaştırma Bakanı,zıttı ortaya çıkarsa zaten mesele kalmayacağını ifade etti. Teknolojilerin, dünyanın insanların ve Telekom sektörünün ağırlığını değiştiğini, zaman zaman hukuğun geriye kalabildiğini anlatan Öksüz, ''Hukuğu ileri götürebilmenin yolu varsa, hukukçular değişiklikten geçer derse, değişiklik yapacağız. Değişmeden bu iş olabilir derler. Ortaya formül koyabilirlerse onu da yaparız. Yani biz özelleştirme yapmak istiyoruz ama adam gibi özelleştirme yapmak istiyoruz'' diye konuştu. 
     




</TEXT>
</DOC>
