<DOC>
<DOCNO> 11543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur04.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'lilerin senaryosu "Derviş DSP'ye Genel Başkan olacak" 
</HEADLINE>
<TEXT>

     Kurban Bayramı tatilini Avusturya'da geçiren bir grup FP'li, bu ülkeden "Kemal Derviş, DSP'ye Genel Başkan olacak" senaryosuyla döndü.Kurban Bayramı nedeniyle Avusturya'ya giden ve tatil süresince bu ülkede temaslarda bulunan bir grup FP'li milletvekili ilginç bir senaryoyu da beraberlerinde getirdi. 
     FP içinde hemen yayılan ve büyük ilgi uyandıran senaryoya göre, Kemal Derviş çok da uzun sürmeyecek bir süreç sonunda DSP'ye genel başkan olacak. Avusturya'dan dönen FP'liler, Kemal Derviş'in DSP'ye genel başkan olacağı senaryosunu parti yöneticilerine şöyle anlattılar "Avusturya'da gittiğimiz her yerde Türkler bize Kemal Derviş'i sordular. Biz bilebildiğimiz kadarıyla Dünya Bankası'nda çalıştığını, Ecevit'in eski danışmanı olduğunu ve Türkiye'de de özellikle dış kaynak bulmak için ekonominin patronluğunu üstleneceğini kendilerine anlattık. Ancak onlar bize, Kemal Derviş'in Türkiye'ye gelişinin ekonomiyle sınırlı olmadığını, uzun vadeli siyasal gelişmeleri de beraberinde getireceğini söylediler. Kemal Derviş'in DSP'ye genel başkan olacağını açıkca söylediler"Partide yapılan değerlendirmede Avusturya'dan gelen senaryonun ciddiye alınması gerektiği ifade edilirken, nisan ayında yapılacak DSP kongresinin ertelenmesinin de bu konuyla bağlantılı olarak düşünülmesi gerektiği belirtildi. 
     FP'de, ekonomide kısa vadede belli bir toparlanma sağlanabilmesi halinde Başbakan Bülent Ecevit'in, Kemal Derviş'i yerine hazırlayabileceği değerlendirmeleri ağırlık kazandı. 




</TEXT>
</DOC>
