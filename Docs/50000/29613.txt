<DOC>
<DOCNO> 29613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/spor/spo05.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğitler kapıştı 
</HEADLINE>
<TEXT>

Kırkpınar’da başpehlivanlığın iki güçlü adayı Ahmet Taşçı ve Cengiz Elbeye kılıç çekti, birbirlerine göz dağı verdi. Altın Kemer mücadelesi için son sözleri söyledi 
     MURAT AĞCA 

     EDİRNE’deki 640. Tarihi Kırkpınar Yağlı Güreşleri’nde çayıra son on yılda damgasını vuran iki başpehlivan Ahmet Taşçı ve Cengiz Elbeye’yi Milliyet buluşturdu. İki iddialı pehlivan kılıç çekti, son sözlerini söyledi. Altın Kemer için iddialı konuşan iki yiğit on yılda sekiz kez karşılaşırken, Karamürselli Taşçı, Antalyalı Elbeye’ye altı kez üstünlük sağladı. Ahmet Taşçı, bu yıl da başpehlivanlığı kimseye kaptırmayacağını iddia etti. 
     TAŞÇI, "Doping davaları yüzünden on ay güreşemedim. Çok şükür temize çıktım. Bu yıl hem üçüncü altın kemerin ebedi sahibi olacağım, hem de onuncu şampiyonlukla Cumhuriyet Tarihi’nin rekorunu kıracağım" dedi. 1994 ve 1998’de iki kez başpehlivan olan Cengiz Elbeye ise, Taşçı için "O bir ekol" değerlendirmesini yaptı. Taşçı’nın gölgesinde kaldığını kabul eden Elbeye, "Ancak rekor hayali kursağında kalacak. Güçlüyüm ve kazanacağım" diye konuştu. 
     KIRKPINAR’da yağlı güreşler dün teşvik, tozkoparan, minik ve deste boylardaki müsabakalarla başladı. Güreşlere 12 boyda 911 pehlivan katılırken, başpehlivanlar bugün çayıra çıkacak. Sabah Ağa vekili Murat Saruhan’ın karşılanması ve belediyedeki törenin ardından Pehlivanlar Mezarlığı ziyaret edildi, Selimiye Camii’nde mevlüt okundu. Belediye Başkanı Cengiz Varnatopu ve Vali Fahri Yücel’in konuşmalarıyla açılış töreni gerçekleşti. 
     



 SPOR 























</TEXT>
</DOC>
