<DOC>
<DOCNO> 13528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/ekonomi/eko05.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
1 ay ücretsiz izin 1 ay maaş 
</HEADLINE>
<TEXT>

Belediyeler biriken yüklü borçlarını ödeyebilmek için işçi ve memurları bir ay ücretli, bir ay ücretsiz çalıştırma kararı aldı 
     TOLGA ŞARDAN Ankara 

     Başta SSK primleri olmak üzere yıllardır biriken borç batağından çıkmaya çalışan belediyeler, ekonomik krizin ardından işçi ücretleri ve memur maaşlarını ödeyebilmek için yeni bir uygulama başlatıyor. 
     Türk Belediyeler Birliği, Denizli’deki son toplantısında belediyelerin borçlarını ödeyebilmesi için yapılacakları konuştu. Toplantıya katılan belediye başkanları, işçilerin iki gruba ayrılmasına karar verdi. Birinci grup işçiyi "ücretsiz izne" çıkartacak olan belediyeler, diğer grup işçileri çalıştırıp ücretlerini ödeyecek. Bir sonraki ay ise tersi uygulanacak. Bu uygulama, "dönerli sistemle" sürdürülecek. Böylece, belediyeler bir yandan tasarruf yaparken bir yandan da devlete olan borçlarını kapatıp personelin maaşını ödeyecek. 
     
     "Hizmetler aksar" 
     Türk Belediyeler Birliği Başkanı ve Adana Büyükşehir Belediye Başkanı Aytaç Durak, söz konusu görüşü deklare ettiklerini belirterek, "Bu gidişle belediyeler, işçilerin paralarını ödeyemeyecek duruma geldi. Yakın zamanda bu uygulamaya gidilecek. Hizmetler aksayacak" dedi. Durak, belediyelerin gelirlerinin olmadığını savunarak, "Ankara köstek oluyor. Yakamızı bırakmıyor. İşçi primleri nisanda yüzde 48 artırılacak. Belediyeler kapatılsın diye hükümete önermiştik" dedi. Yurt genelinde 3 bin 200’den fazla belediye bulunurken, bu belediyelerle yaklaşık 600 bin personel işçi statüsünde çalışıp ücret alıyor. 
     


 EKONOMİ 

























</TEXT>
</DOC>
