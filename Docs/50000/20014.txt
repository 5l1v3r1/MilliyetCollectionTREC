<DOC>
<DOCNO> 20014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sonspo13.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Romen haber ajansından Galatasaray'a övgü 
</HEADLINE>
<TEXT>

     Romanya Ulusal Haber Ajansı ROMPRESS Genel Müdürü Ioan Mihai Rosca, Galatasaray'dan övgü ile söz etti. 
     Rosca, Balkan Ülkeleri Haber Ajansları Birliği'nin ''Balkan Ruhu, Ortak Hedefler ve Barış'' konulu sempozyumu için geldiği Ankara'da, Galatasaray Teknik Direktörü Mircea Lucescu ile okul arkadaşı olduğunu bildirdi. Lucescu ile aynı lisede okuduklarını anlatan Rosca, şöyle konuştu 
     ''Bizim için Lucescu bir idoldü. Daha sonra aynı akademide ben politika ve ekonomi, Lucescu ise uluslararası ilişkiler bölümünde öğrenimimize devam ettik. Akademiyi başarıyla bitiren Lucescu, çok akıllı ve çok yetenekli de bir futbolcuydu ve çok iyi bir forvetti. Lucescu denince akla hemen Romanya gelir. Romanya için bir elçi gibi çalıştığı söylenebilir. Lucescu gibi kaliteli kişiler bulunursa Romanya için çok daha iyi olur.'' 
     Lucescu'nun yaşamının futbol üzerine kurulu olduğunu vurgulayan Genel Müdür Rosca, şöyle devam etti 
     ''Lucescu tam bir profesyoneldir. Her ne kadar uluslararası ilişkileri bitirmişse de futbolu seçti. Çünkü futbol onun hayatıdır. Türkiye şansını da iyi değerlendirerek, Galatasaray gibi büyük bir takımın başına geldi. İşini ciddiye alan bir yapısı olduğundan her şeyi önceden planlar. Tutamayacağı sözleri vermez. Çok dürüst ve ağır başlıdır.'' 
     
     Lucescu'dan 8 gol 
     Rosca, Lucescu ile ilgili bir anısını da şöyle dile getirdi 
     ''Biz lisedeyken, sınıflararası turnuva düzenlerdik. Bu turnuvada Lucescu'nun sınıfıyla eşleşmiştik. O maçta ben dahil hiç kimse topa dahi değemedik ve maçı 11-0 yenik bitirdik. Bu maçta 8 golü Lucescu atmıştı.'' 
     Ioan Mihai Rosca, Lucescu'nun, iyi oyuncuları önceden sezme yetisine de sahip olduğunu dile getirerek, şunları söyledi 
     ''Lucescu, Rumen Milli takımının başında iken, Hagi'yi keşfetti. O zaman 18 yaşında olan bu futbolcunun ileride meşhur olacağını biliyordu ve onu takımın beyni olarak da seçmişti.'' 
     
     Galatasaray'ın şampiyon olacağına inanıyorum 
     Rosca, Galatasaray'ın bu sezon da ligi şampiyon olarak bitireceğine inandığını, çünkü bunu hak eden mükemmel bir futbol oynadığını söyledi. 
     Ioan Mihai Rosca, sözlerini şöyle tamamladı 
     ''Ben bunu takımda Rumen futbolcular ve Rumen teknik adam olduğu için söylemiyorum. Bu benim inancım. Başkanından altyapısana kadar herkes Galatasaray'ı en yüksek seviyeye taşımak için uğraşıyor. 10 yıl önce Galatasaray normal bir takımdı. Ancak son 10 yıl içerisinde büyük başarılara imza attılar. Unutulmamalı ki Galatasaray, Avrupa kıtasının en önemli ve meşhur takımıdır. Dünyada da 8. sıradalar sanırım. Türk futbolu adına bir Türk Hagi'nin doğmasını diliyorum.'' 






</TEXT>
</DOC>
