<DOC>
<DOCNO> 33872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/guncel/gun01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömür boyu mutlu evliliğin büyük sırrı 
</HEADLINE>
<TEXT>
Eşinizi yalnız bırakmayı bilin... 
Lübnanlı şair Halil Cibran’ın dizeleri kontrolu seven Türk kadını için altın anahtar niteliğinde "Birbirinize kalbinizi verin ama kilitleyip saklamak için değil" 
     AYŞEGÜL AYDOĞAN İstanbul 

     Lübnanlı şair Halil Cibran, bir şiirinde şöyle der, "...birlikteliğinizde mesafeler bırakın, bırakın ki cennetin rüzg rları aranızda dans edebilsin. Birbirinizi sevin, ama aşk tutsaklığı istemeyin. Birbirinizin bardağını doldurun, ama aynı bardaktan içmeyin. Ekmeğinizden verin birbirinize ama aynı somundan ısırmayın. Birlikte durun, ama yapışmayın..." 
     
Aslolan evlilik değil      Günümüz evlilik uzmanları da evlilikte, kadın ve erkeğin mesafeli olmasını, bireyselliği bırakmamasını salık veriyorlar. 
     Evlilik Enstitüsü'nden Doç. Dr. Armağan Samancı, evlilik kurumunun yüzyıllardan beri değişmeyen, yapısını en iyi koruyan kurum olduğunu söyledi. Samancı, "Esas olan evlilik değil, ilişkidir" dedi. 
     
Bireyselliği koruyun      Türkiye'de evli çiftlerin ilişkilerini, Cibran'ın savunduğunun aksine çok sahiplenici bulan Samancı, önemli olanın ilişki olduğunu vurgulayarak, "Çiftler ilişkiyi bütün olarak görüyor. Oysaki ilişki, bireyselliği koruyucu olmalı. Türk insanının evlendikten sonra birbirini sahiplenmesi, bireyselliği yok ediyor. Eşini kendisi gibi olmaya zorluyor, kontrol altına almaya çalışıyor. İlişki ya erkeğe ya da kadına göre oluşuyor. Sonuçta monotonluğa, mutsuzluğa gidiyor" diye konuştu. 
     
Türk kadını kıskanıyor      Samancı, Cibran'ın şiirindeki, "...Unutmayın, meşe ile çınar birbirlerinin gölgesinde büyümezler..." dizelerini de hatırlatarak, "Kadın ya da erkekten biri, diğerinin gölgesi altında kendisi büyüyemiyor, sıkıntılar başlıyor, sorunlar kökleniyor" dedi. 
     Türk kadınının erkeğe göre daha kontrol edici olduğunu belirten Samancı, şunları anlattı "Kadın daha çok kıskanıyor. Kadın ve erkek için çok klişe şeyler vardır, onlardan kurtulmak lazım. Ne kadın erkekler için Hepsi aynı' demeli, ne de erkek Kadınlar işte böyledir' demeli." 
     
Evliler bu şiiri mutlaka okuyun      ... Almitra sözü aldı ve sordu 
     - Peki üstat evlilik nedir 
     Cevap şöyle geldi 
     - Siz birliktelik için doğmuşsunuz. 
     Ölüm meleğinin beyaz kanatları 
     sizi ayırana kadar ayrılmayacaksınız. 
     Tanrı’nın sessiz tanıklığında bile beraber olacaksınız. 
     Ama birlikteliğinizde mesafeler bırakın bırakın ki, 
     cennetin rüzg rları aranızda dans edebilsin... 
     Birbirinizi sevin ama, aşk tutsaklığı istemeyin... 
     Bırakın aşk, ruhunuzun kıyılarına vuran dalgalar gibi olsun... 
     Birbirinizin bardağını doldurun ama aynı bardaktan içmeyin 
     ekmeğinizden verin birbirinize ama aynı somundan ısırmayın... 
     Birlikte şarkı söyleyin lakin birbirinizi yalnız bırakmayı da bilin. 
     Sazın telleri de yalnızdır ve armoni içinde aynı melodiyi seslendirir... 
     Birbirinize kalbinizi verin ama karşılıklı kilitleyip saklamak için değil 
     Sadece hayatın eli o kalbi saklar 
     Birlikte durun, ama yapışmayın, tapınakların sütunları da bitişik değildir 
     meşe ile çınar birbirlerinin gölgesinde büyümezler... 
     


</TEXT>
</DOC>
