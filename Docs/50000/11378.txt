<DOC>
<DOCNO> 11378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur11.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Paylaşılamayan piyango bileti 2 kişiyi Adliye'lik etti 
</HEADLINE>
<TEXT>

     Milli Piyango'nun 19 Şubat 2001 çekilişinde 600 milyar lira ikramiye çıkan çeyrek bileti paylaşamayan 2 kişi, adliyelik oldu. 
     Serik Cumhuriyet Başsavcılığı'na dilekçe veren Mahmut Tosun, ikramiye çıkan 244567 numaralı çeyrek biletini, listeden bakması için Emin Çopur'a verdiğini, bu kişinin de ''bilete ikramiye çıkmadığı için, çöpe attığını'' söylediğini anlattı. 
     Daha sonra bileti satın aldığı piyango bayiinden, kendi biletine büyük ikramiye isabet ettiğini öğrendiğini belirten Tosun, büyük ikramiyeden payına düşen 150 milyar liranın kendisine verilmesini istedi. 
     Mahmut Tosun'un hakkında suçlamada bulunduğu Emin Çopur ise bu kişiden kurbanlık koyun aldığı sırada, elindeki listeden bileti kontrol ettiğini ve ikramiye çıkmadığı için çöpe attığını söyledi. Çopur, büyük ikramiyeye dörtte bir oranında ortak olan 244567 numaralı çeyrek biletin kendisine ait olduğunu ifade etti. 




</TEXT>
</DOC>
