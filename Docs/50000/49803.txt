<DOC>
<DOCNO> 49803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/soneko14.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Türkiye'nin en iyi bankası seçildi 
</HEADLINE>
<TEXT>

     Global Finance Dergisi'nin Ekim sayısında Türkiye İş Bankası, ''Türkiye'nin en iyi bankası'' olarak seçildi. 
     İş Bankası'ndan yapılan açıklamaya göre, Global Finance'ın her yıl düzenli olarak gerçekleştirdiği ''Dünyanın En İyi Bankaları'' araştırması kapsamında, Amerika, Avrupa, Asya, Ortadoğu ve Afrika'dan 77 ülkedeki bankalar arasında yapılan değerlendirme, varlıklardaki 
     büyüme, karlılık, coğrafi erişim, stratejik ilişkiler, yeni iş geliştirme, ürünlerde yenilikçilik kriterlerine dayanıyor. Global Finance, en iyi banka değerlendirmesinin sözkonusu ülkede kuruluşların en çok çalışmak istedikleri bankayı gösterdiğini belirtiyor. Dergi, geçtiğimiz Mayıs ayında yükselen pazarlarda yaptığı derecelendirmede de, Türkiye İş Bankası'nı ''Türkiye'deki bankalar arasında en iyi banka olarak'' değerlendirmiş, Türkiye'yi de yaşadığı ekonomik krize rağmen dünyanın yükselen pazarlarından biri olarak nitelemişti. Dergi geçen yıl da, ''Dünyanın En Güvenilir Bankaları'' sıralamasına, Türkiye'den sadece İş Bankası'nı almıştı. Global Finance'ın dünyanın üç büyük değerlendirme şirketi Fitch IBCA, Moody's Investors Service ve Standard Poors'un puanlarına göre yaptığı sıralamada Türkiye İş Bankası dünyanın en güvenilir 300 bankası arasına girmişti. 
     






</TEXT>
</DOC>
