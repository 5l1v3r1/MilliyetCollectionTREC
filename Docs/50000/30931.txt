<DOC>
<DOCNO> 30931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/guncel/gun05.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Morg kapısında dirildi 
</HEADLINE>
<TEXT>

Eskişehir’de kaza geçiren tabip albay, "öldü" diye morga gönderildi. Hastanedeki meslektaşlarının acile aldığı albayın kalbi çalıştırıldı 
     ESKİŞEHİR DHA 

     Trafik kazasında yaralanan ve olay yerine gelen doktorların "öldü" diyerek morga gönderdikleri Hava Tabip Albay Tayfun Alver’in kalbi, Hava Kuvvetleri Hastanesi’ndeki müdahaleyle yeniden çalıştırıldı. Alver’in bitkisel hayatta olduğu açıklandı. 
     Eskişehir Hava Kuvvetleri Hastanesi’nde görevli Alver 46 , önceki sabah otomobiliyle Ankara’ya giderken Köy Hizmetleri Bölge Müdürlüğü önünde Lokman Tay’ın kullandığı servis otobüsüyle çarpıştı. Kazada otomobilde bulunan Alver’in eşi Ayşe Dilek Alver, kızı İpek Alver ile hemşire Yüzbaşı Sabiha Çakıroğlu yaralandı. Yaralılar Osmangazi Üniversitesi Tıp Fakültesi Hastanesi’ne kaldırıldı. Alver’e olay yerinde müdahale eden doktorlar Albay’ın öldüğüne karar vererek Hava Kuvvetleri Hastanesi morguna götürmek üzere yola çıktı. Hava Kuvvetleri Hastanesi doktorları, birlikte görev yaptıkları Alver’i hastane girişinde karşıladılar. Doktorlar Alver’i morg yerine acil servise götürdü. Alver’in kalbi yapılan müdahale sonucu yeniden çalıştırıldı. 
     Beyin fonksiyonlarını yitiren Alver, daha sonra Eskişehir Osmangazi Üniversitesi Tıp Fakültesi Hastanesi’ne götürüldü. Alver’in bitkisel hayatta olduğu belirtildi. 
     



 GÜNCEL 


















</TEXT>
</DOC>
