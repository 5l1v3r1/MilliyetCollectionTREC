<DOC>
<DOCNO> 26518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/dunya/dun02.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
F-16'da ABD'nin dediği oldu 
</HEADLINE>
<TEXT>

     UTKU ÇAKIRÖZER Ankara 

     Genelkurmay Başkanlığı, 60 F - 16'nın füze tehdidine karşı elektronik harp sistemiyle donatılması için Fransız Thales firması ile imzalanan 190 milyon dolarlık kontratın iptal edilmesine karar verdi. Kararı veren Genelkurmay Başkanı Orgeneral Hüseyin Kıvrıkoğlu, iki sene arayla aynı projeyi ikinci kez iptal etti. 
     
     Washington baskısı 
     İptal kararının, ABD Savunma Bakanlığı'nın F - 16'lara Amerikan olmayan sistem takılmasına soğuk bakan mektubunun Ankara'ya ulaşmasından sonra alınması dikkat çekti. Mektuptaki "uçaklara yabancı sistem takılması durumunda ABD ile yapılacak ortak operasyonlarda uyumsuzluk doğabileceği" uyarısını dikkate alan Genelkurmay, Aselsan Türk - Thales Fransız ortaklığı ile 19 Eylül 2000'de imzalanan kontratın iptali için 29 Mayıs'ta Milli Savunma Bakanlığı'na talimat verdi. 
     
     Gerekçe Ermeni yasası 
     Genelkurmay ve MSB kaynaklarından edinilen bilgilere göre iptal isteminin "resmi gerekçesi" Ermeni soykırım iddialarının Fransa Parlamentosu'nda yasalaşması olarak gösterildi. 
     Ocak ayında Ermeni yasasının kabulüne Dışişleri ve Genelkurmay, Fransa ile ikili ilişkileri keserek yanıt vermiş, Fransa ile yürütülen askeri projeler askıya alınmıştı. Ancak üç ay süren boykot, Devlet Bakanı Kemal Derviş'in Paris'ten mali yardım istemesinin ardından sona erdi. 
     
     İkinci iptal 
     SPEWS - 2 ismiyle 1996 yılında başlayan ve 60 F - 16 uçağına düşman füzelerinden koruyucu elektronik harp sistemi takılmasını öngören projede Kıvrıkoğlu ikinci kez iptal kararı verdi. Proje bugüne kadar şu aşamalardan geçti 
     - Ağustos 1998 "Amerikan sistemi" öneren Mikes açılan ihaleyi kazandı ve MSB ile kontrat imzaladı. 
     - Mart 1999 Çeşitli iddialar üzerine Genelkurmay Başkanı Org. Hüseyin Kıvrıkoğlu devreye girerek kontratı iptal ettirdi. 
     - Eylül 2000 Fransız Dassault'nun şimdi Thales sistemini öneren Aselsan ile kontrat imzalandı. 
     - Mart 2001 ABD Savunma Bakanlığı Ankara'ya F - 16'lara ve helikopterlere Amerikan olmayan sistem takılmasını güçleştiren mektup gönderdi. 
     - Mayıs 2001 Kontratın iptaline karar verildi. 
     



 DÜNYA 












</TEXT>
</DOC>
