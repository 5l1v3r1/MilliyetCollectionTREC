<DOC>
<DOCNO> 23190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sonspo06.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci futbol liginde perde kapanıyor 
</HEADLINE>
<TEXT>

     Birinci Futbol Ligi'nde 2000-2001 sezonu yarın sona eriyor. 
     Lig şampiyonu, yarın Samsun ve İstanbul'da yapılacak 2 maçla belli olacak. Son haftaya en yakın rakibi Galatasaray'ın 3 puan ve 3 gol averajıyla önünde lider giren Fenerbahçe, Samsunspor ile 19 Mayıs Stadı'nda karşı karşıya gelecek. Murat Ilgaz'ın yöneteceği maç saat 19.00'da başlayacak. Fenerbahçe'nin mutlu sona ulaşması için beraberlik bile yitiyor. 
     Şampiyonluğun diğer adayı Galatasaray ise İstanbul'da Trabzonspor'u ağırlayacak. Ali Sami Yen Stadı'nda saat 19.00'da başlayacak maçı hakem Ali Aydın yönetecek. 
     Şampiyon olabilmek için öncelikle Fenerbahçe'nin Samsun'da yenilmesini bekleyecek olan sarı-kırmızılı ekibin, daha sonra Trabzonspor'u en az 3 farklı skorla yenmesi gerekiyor. 
     Her iki ekip de gelecek sezon Türkiye'yi Avrupa Şampiyonlar Ligi'nde temsil edecek. 
     Türkiye Kupası'nı kazanan Gençlerbirliği'nin yanı sıra, gelecek sezon Türkiye'yi UEFA Kupası'nda temsil edecek 2. takım ise, bugün yapılacak Erzurumspor-Gaziantepspor ve Denizlispor-Beşiktaş maçlarının sonucuna göre, Gaziantepspor veya Beşiktaş olacak. 
     Birinci Futbol Ligi'nde son 3 sırada yer alan Siirt Jet-Pa Spor, Erzurumspor ve Adanaspor ise ligden düşmeyi haftalar önce garantilemişlerdi. 






</TEXT>
</DOC>
