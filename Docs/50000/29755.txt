<DOC>
<DOCNO> 29755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/spor/yguv.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenme mi dedik 
</HEADLINE>
<TEXT>

     ERCAN GÜVEN 

     Bugün askere giden gençler, ilkokula başladıkları günden beri Kırkpınar deyince iki isim işitmişler Birincisi Ahmet Taşçı, ikincisi Cengiz Elbeye... 
     Tam 11 yıldır Kırkpınar’ın altın kemerli son fotoğrafında bu iki "jönöden biri var. 
     Uzun yıllar Yağlı Güreş’in yağıyla kavrulanlar, artık iki partiye bölünmüş durumdalar. Bir kısmı, Taşçı ve Elbeye Sarayiçi’nin "vazgeçilmezi" diyorlar. Bazıları ise, iki pehlivana kilitlenmiş bir Kırkpınar’ın "tekdüzelikten" kurtulamayacağını iddia ediyorlar. 
     İyi de, bugün tribünleri şereflendirmesi beklenen Sayın Demirel’in mantığı ile "Biri çıkıp yendi de, yenme mi dedik"... 
     
     Geçen yıl birincilik kürsüsünden Bakan Fikret Ünlü’ye "vaadlerini" hatırlattıktan sonra başına gelmedik kalmayan Ahmet Taşçı, üçüncü altın kemerini alırsa, "Şenlikler Şehri" yeni "şenlikler" yaşayacak besbelli. 
     Taşçı ile daha kıspetini zembilden" çıkarmadan konuştuğumda, "Kaybedersem tek sorumlusu, beni 10 aydır mahkeme kapılarında süründürenlerdir" demişti. 
     Kolay değil Ahmet Taşçı’nın işi. Bir yandan seyirci de "mazlumdan", yani kim olursa olsun zayıf olan rakibinden yana. 
     Dün ikinci tur maçlarında bir olay yaşandı ki, konunun özeti. Taşçı, Biga bölgesinden Nail Kurt ile eşleşti. Nail, bir ara Taşçı’ya paça kasnak ile çekip, galibiyete yaklaştı. Hemen ardından ufak bir sakatlık yaşayınca tribünler Taşçı aleyhine ayaklandı. Birkaç dakika sonra Taşçı galip geldiğinde, Kırkpınar Ağası Mustafa Saruhan "ağalığını gösterdi" ve ermeydanına inip Nail Kurt’u ikaz etti "Usta’nın elini öp" 
     Ve alkışlar... Ve Ermeydanına yakışanlar... 
     İşte Kırkpınar’ın ruhu bu sayın okurlar. Tartışmalar, sürtüşmeler bile damardaki kanın asaletine yakışır bir sonla noktalanıyor. 
     Belki de bunca insan, bu yüzden yağlı güreşi bu kadar seviyor. 
     



 SPOR 


























</TEXT>
</DOC>
