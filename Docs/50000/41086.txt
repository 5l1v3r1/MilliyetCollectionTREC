<DOC>
<DOCNO> 41086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/spor/spo02.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
F.BAHÇE’YE DE UZAN’DILAR 
</HEADLINE>
<TEXT>

G.Saray kongresindeki çalışmalarından sonra F.Bahçe için de harekete geçen Uzan Grubu, karşılarında Aziz Yıldırım’ı buldu 
     YUSUF KOBAL 

     Yıldırım meydan okudu 
     UZAN Grubu’nun Galatasaray’dan sonra Fenerbahçe’de de kongre kulislerine girmesi üzerine Başkan Aziz Yıldırım ilk mesajını gönderdi. Maraton tribününün tanıtımı sırasında, "Bu dönem de başkanlığa adayım, 10 yıl daha buradayım" sözleriyle çıkış yapan Yıldırım, daha sonra Taşdevri isimli et lokantasının açılışında karşılaştığı Hakan Uzan ile de zorla selamlaştı. 
     
     Grup liderleri karşıladı 
     HAKAN Uzan’ın helikopteriyle geldiği açılışta grup liderlerinin karşılaşması dikkati çekti. Uzan, 1.5 saat boyunca kendisine daha önce başkanlık da teklif eden kongrelerin etkili isimleriyle uzun süre sohbet etme fırsatı buldu. Yıldırım’ın gelmesiyle birlikte çevresindekilerle vedalaşan Uzan, kısa bir süre sonra da kokteyli terketti. 
     
     Maddi desteği çektiler 
     UZANLAR’IN forma reklamında dolar kurunu önce 1 milyon liraya çıkartıp, sonra tekliflerini geri çekmesi, Kızıltoprak’ta bir daire kiralayıp taraftarlara açması ve ardından da kongrede etkili gruplara maddi yardım sağlamaya başlamasıyla kulüp içinde büyüyen huzursuzluğun, önümüzdeki günlerde yeni tartışmaları da gündeme getirmesi bekleniyor. Yıldırım son yönetim listesine de adam vermek isteyen Hakan Uzan’a "hayır" cevabı vermişti. 
     
     Serhat-Rapajiç görev bekliyor 
     FENERBAHÇE’DE Kocaelispor maçı öncesinde Serhat ve Rapajiç’in tamamen iyileştikleri, bu iki futbolcu için son kararı Mustafa Denizli’nin vereceği belirtildi. Dün kampa giren Sarı - Lacivertli ekipte Johnson’un da dinlendirilip, B.Leverkusen karşılaşmasında görevlendirileceği öğrenildi. Başkan Yıldırım bugün Bilecik Fenerbahçeliler Derneği’nin açılışını yapacak. 
     YÖNETİM, Aria ile yapılan göğüs reklamı anlaşmasından sonra Fenerium mağazalarının stoklarında kalan 10 bin Telsim reklamlı formayı satmanın formülünü arıyor. Aria’nın yeşil renkli logosunun çubuklu formalarda hoş durmaması nedeniyle şirket ile görüşmeler sürdürülürken, Fenerbahçe haberlerinin internet ortamında Superonline’dan verilmesi için anlaşma yapıldı. 
     
     Bilgiç, Milliyet’te 
     MİLLİYET ailesi eski bir üyesiyle yeniden kucaklaştı. Fenerbahçe’yi yakından takip eden Gürcan Bilgiç, kısa süren bir ayrılıktan sonra haberleri ve yorumlarıyla yine Milliyet sayfalarında yer alacak.. 
     
Böylesi olmadı      Tamamı kapanacak 
     FENERBAHÇE yönetiminin maraton tribünü VİP localarının satışı için düzenlediği kokteylde tanıttığı Şükrü Saracoğlu Stadı, yapımı sona erdiğinde Türkiye’de bir ilk daha gerçekleşecek. Kapasitesi 55 - 60 bin arasında olacak olan dev stadın bütün tribünlerinin üstü kapanacak. 
     
     16 loca kaldı 
     YÖNETİM 56 locadan 40’nın satıldığını ayrıca 2 bin 500 lüks koltuk için de tekliflerin beklendiğini açıklayarak, "Bu organizasyonlardan elde edilecek tüm gelir stadın yapımına harcanacak" açıklamasını yaptı. Mart ayında hizmete girecek olan yeni tribün için büyük taraftar desteği bekleniyor. 
     



 SPOR 






















</TEXT>
</DOC>
