<DOC>
<DOCNO> 19836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sondun02.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya savaş durumu ilan etmeye hazırlanıyor 
</HEADLINE>
<TEXT>

     Ayrılıkçı Arnavut militanlara karşı askeri operasyonlar düzenleyen Makedonya'nın savaş durumu ilan etmeye hazırlandığı bildirildi. 
     Makedonya Başbakanı Lupço Georgievski, basına yaptığı açıklamada, parlamentoya ülkede savaş durumu ilan edilmesi çağrısında bulunacağını belirtti. 
     Konuyla ilgili olarak üst düzey yetkililerin katıldığı bir toplantı yapıldığını ve görüşmelerin süreceğini kaydeden Georgievski, ''Makedonya topraklarında meydana gelen şey, savaştır. Bize karşı savaşan bu insanlar topraklarımızı almak istiyorlar'' diye konuştu. 
     Toplantıya, Georgievski'nin dışında Devlet Başkanı Boris Traykovski, İçişleri Bakanı Dosta Dimovski, Parlamento Başkanı Stoyan Andov ve Genelkurmay Başkanı General Jovan Andrevski'nin katıldığı bildirildi. Georgievski, Arnavut gerillaları durdurmak amacıyla Yugoslav hükümetiyle ortak hareket edebileceklerini kaydetti. Makedonya anayasasına göre, ülkede savaş durumu ilan edilebilmesi için bu kararın parlamento tarafından onaylanması gerekiyor. 







</TEXT>
</DOC>
