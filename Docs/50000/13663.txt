<DOC>
<DOCNO> 13663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur04.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okan suikastı tetikçisi operasyonda ölü ele geçti 
</HEADLINE>
<TEXT>

     Diyarbakır'ın Bağlar beldesinde güvenlik güçlerince düzenlenen operasyonda, Diyarbakır Emniyet Müdürü Gaffar Okkan ve 5 polis memurunun şehit edilmesi saldırısına katılan terör örgütü Hizbullah mensubu bir kişi ölü ele geçirildi. 
     Diyarbakır Valisi Cemil Serhadlı, yaptığı açıklamada, yapılan bir ihbar sonucu dün gece saat 03.00 sıralarında Bağlar beldesindeki bir eve operasyon düzenlendiğini belirtti. Operasyonda, teröristin karşılık vermesi üzerine çatışma çıktığını ve çatışmada terörist Hasan Sarıağaç'ın ölü olarak bir kaleşnikof marka uzun namlulu silah, bir tabanca ve el bombasıyla birlikte ele geçirildiğini kaydeden Vali Serhadlı, evde bulunan teröristin ailesinin ise sağ olarak yakalanarak gözaltına alındığını bildirdi. 
     Vali Serhadlı, şöyle dedi 
     ''Ele geçirilen silahların yapılan balistik incelemesi sonucu, kaleşnikof marka uzun namlulu silahın Emniyet Müdürü Okkan ve 5 polis memurunun şehit edilmesi olayında kullanıldığı belirlendi. teröristin ailesi gözaltına alındı ve soruşturma sürüyor.'' 
     Diyarbakır'ın Şehitlik Semti Sezai Karakoç Bulvarı'nda 24 Ocak 2001 tarihinde düzenlenen saldırıda 5 polis memuru ile birlikte şehit edilen Diyarbakır Emniyet Müdürü Okkan, şehit edilmeden bir süre önce düzenlenen basın toplantısında terör örgütü Hizbullah'ın 26 tetikçisini fotoğraflarıyla birlikte basın mensuplarına dağıtmıştı. Bağlar beldesinde ölü ele geçirilen Sarıağaç da, açıklanan tetikçiler arasında bulunuyordu. 




</TEXT>
</DOC>
