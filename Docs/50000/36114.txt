<DOC>
<DOCNO> 36114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur20.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un ziyaretine tepki 
</HEADLINE>
<TEXT>

     EMEP, Halkevleri, Genel-İş Sendikası ve Türkiye Motorlu Taşıt İşçileri Sendikası TÜMTİS üyelerinin oluşturduğu bir grup, İsrail Başbakanı Ariel Şaron'un Türkiye ziyaretini protesto etti ve Türkiye-İsrail arasındaki ikili anlaşmaların iptal edilmesini istedi. 
     Gruptakiler, öğle saatlerinde Kızılay'daki YKM önünde toplandılar.Şaron'u protesto eden çeşitli sloganlar atan gruptakiler, ''Emperyalizm Ortadoğu'dan elini çek'', ''Türkiye-İsrail anlaşmaları iptal edilsin. Filistin halkının yanındayız'' yazılı pankartlar taşıdılar. 
     Daha sonra, EMEP Ankara İl Başkanı İbrahim Akkaya, EMEP, Halkevleri, Genel-İş ve TÜMTİS adına bir basın açıklaması yaptı. Akkaya, Şaron'un geçmişinde ve bugün yaptıkları ile Türkiye-İsrail ilişkisinin sürüklendiği noktanın Türkiye halkının bu ziyarete karşı çıkması için yeterli olduğunu söyledi. 
     Şaron'un Ecevit hükümeti tarafından ''el üstünde tutulduğunu'' savunan Akkaya, ''Şaron'un Türkiye'ye gelişinin arifesinde bile çok sayıda Filistinlinin katledilmesine imza attığını'' kaydetti. Gruptakiler, daha sonra olaysız dağıldılar. 
     
     







</TEXT>
</DOC>
