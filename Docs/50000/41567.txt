<DOC>
<DOCNO> 41567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun26.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi terörist Usame Bin Ladin uyarmıştı 
</HEADLINE>
<TEXT>

     ABD'nin New York kentinde Dünya Ticaret Merkezi'ne düzenlenen saldırı tüm dünyayı ayağa kaldırırken, daha önce Afrika'daki ABD büyükelçiliklerine düzenlenen saldırılardan sorumlu tutulan Suudi terörist Usame Bin Ladin'in Amerikan hedeflerine ''eşi görülmemiş'' saldırılar düzenleneceği konusunda uyarılarda bulunduğu bildirildi. 
     Usame Bin Ladin ile bağlantıları bulunan ve Londra'da yayımlanan El Kuds El Arabi gazetesi editörü Abdülbari Atvan, Bin Ladin'in üç hafta önce yaptığı açıklamada, kendisi ve yandaşlarının Amerikan hedeflerine eşi görülmemiş saldırılar düzenleyeceği konusunda uyarılarda bulunduğunu, Ticaret Merkezine saldırının arkasında büyük olasılıkla Bin Ladin ve taraftarlarının olduğunu söyledi. 
     Atvan, kişisel olarak Amerikan hedeflerine yönelik ''çok çok büyük'' saldırılar düzenleneceği konusunda bilgiler aldığını, daha önce de benzer ihbarlar aldıklarından bunları ciddiye almadıklarını kaydetti. 
     
     







</TEXT>
</DOC>
