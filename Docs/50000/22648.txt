<DOC>
<DOCNO> 22648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur19.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu kesimi sözleşmelerinde anlaşma sağlandı 
</HEADLINE>
<TEXT>

     Başbakan Bülent Ecevit, Türk-İş Genel Başkanı Bayram Meral ve arkadaşlarının kamu kesimi toplu iş sözleşmeleri görüşmelerinde sorumluca hareket ettiklerini belirterek, ''Hem hakça bir düzen içinde işçilerin haklarını alabilmelerini sağladılar, hem de Türkiye'nin içinde bulunduğu koşullara gözönünde tuttular'' dedi. 
     Ecevit, yaklaşık 4 saat süren kamudaki toplu iş sözleşmesi görüşmelerinde anlaşma sağlanmasından sonra Devlet bakanları Kemal Derviş ve Mehmet Keçeciler, Türk-İş Genel Başkanı Bayram Meral ile görüşme sonuçlarına ilişkin açıklamalarda bulundu. 
     Ecevit, Derviş ve Keçeciler ile Meral ve çalışma arkadaşlarını kutlayarak, şöyle konuştu 
     'Çetin bir müzakere sürecinden sonra bir toplu sözleşmenin esasları belli oldu. Bu arada, Türkiye İşçi Sendikaları Konfederasyonu Genel Başkanı olarak Sayın Bayram Meral ve arkadaşları çok büyük sorumluluk gösterdiler. Hem hakça bir düzen içinde işçilerin haklarını alabilmelerini sağladılar, hem de Türkiye'nin içinde bulunduğu koşulları gözönünde tuttular. Sorumluca hareket ettiler. Kendilerini ve buna katkıda bulunan bütün arkadaşlarımızı, Bakanlar Kurulu üyelerimizi de kutluyorum. Hayırlı olmasını diliyorum.'' 
     Devlet Bakanı Mehmet Keçeciler ise varılan anlaşmanın esaslarını açıkladı. Buna göre, birinci altı ay için yüzde 15 zam yapılacak ve kök ücretlere yansıtılacak. İkinci altı için yüzde 15 zam ve enflasyon farkının yüzde 80'i verilecek. Üçüncü altı ay için yüzde 10 ve yine enflasyon farkının yüzde 80'i" denecek. 
     Dördüncü altı ay için ise yüzde 10 zam ve enflasyon farkının tamamı verilecek. Keçeciler, birinci altı ayda kök ücretlere yansıtılan yüzde 15'lik zammın bedelinin gelecek yılın Şubat ayında defaten ödeneceğini bildirdi. Devlet Bakanı Keçeciler, bir soru üzerine, gelecek yılın Şubat ayında defaten ödenecek miktarın 540 milyon liranın altında olacağını söyledi. Keçeciler, görüşmede ücretler dışındaki taleplerin kabul edilip edilmediğine ilişkin soruyu yanıtlarken de, ''Bu konularla ilgili iyi niyet beyanımızı ifade ediyoruz. Hükümetimiz İş Güvencesi Yasası'nın çıkarılması, işçilerin işinden olmaması için elinden gelen çabayı gösterecektir'' diye konuştu. Bugünkü görüşmeye ilişkin iyi niyet protokolünün imzalanıp imzalanmadığına ilişkin soru üzerine de Keçeciler, protokolün hazırlandığını söyledi. Keçeciler, gelinen noktanın taahhütlere uygun olup olmadığı sorusuna ise ''Uygundur'' yanıtını verdi. 
     Türk-İş Genel Başkanı Bayram Meral de uzun müzakerelerden sonra ülkenin içinde bulunduğu sıkıntının da dikkate alınarak toplu sözleşmenin ana ilkelerinin Başbakan Bülent Ecevit'in de katkılarıyla sonuçlandığını söyledi. 
     Meral, sözlerini şöyle sürdürdü 
     ''Bununla birlikte daha önceki talep ettiğimiz diğer maddeler de dikkate alınacak olursa elbette ki bugünkü sıkıntıları, sorunları gidermeyecek, ama ülkenin geleceği bakımından bir rahatlık sağlayacağını düşünüyoruz. Sayın Başbakan da 1 saate yakın bize zaman ayırdı. Bu konuların çözümünde büyük payı, katkısı oldu. Ben, emeği geçen Sayın Başbakanımız başta olmak üzere bütün bakanlarımıza, bütün mesai arkadaşlarıma teşekkür ediyorum. Teşkilatımız için de, ülkemiz için de, çalışanlarımız için de hayırlı olmasını diliyorum.'' Meral, İş Güvencesi Yasa Tasarısı'na ilişkin bir soru üzerine, hükümetin yasanın çıkması için gereken gayreti göstereceğini kaydetti. Bayram Meral, bir gazetecinin, ''İşçi ücretlerinde reel erime olacak. Enflasyonun altında kalacak'' demesi üzerine, ''Kısmen bazı sıkıntılar olacak. Ama, aşacağız bunları'' yanıtını verdi. 
     

</TEXT>
</DOC>
