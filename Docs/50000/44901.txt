<DOC>
<DOCNO> 44901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sonspo02.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe basketbolda iddialı... 
</HEADLINE>
<TEXT>

     Ekonomik kriz nedeniyle basketbolda Beşiktaş yabancısız, Galatasaray da tek ABD'li ile oynama kararı alırken, kadrosunda 3 yabancı oyuncu bulunduran Fenerbahçe, lige iddialı hazırlanıyor. 
     Antrenör Murat Özgül, Fenerbahçe'nin her zaman basketbolda spor kulüpleri içinde lider konumda olduğunu belirterek, ''Fenerbahçe alt ve üst yapısıyla ve bayan takımıyla basketbolda bir markadır. Bizim bir basketbol geleneğimiz var. Hiçbir zaman yatırımlarımızda geri adım atmıyoruz'' dedi. 
     Kriz nedeniyle bütçede bir takım daralmaların olduğunu, ancak kulüp başkanı Aziz Yıldırım ve yönetim kurulunun basketbola olan ilgisini azaltmadığını ifade eden Özgül, ''Yönetim kurulumuz tesis yatırımıyla basketbolun ileri gitmesi için çaba sarfediyor. 
     Dereağzı'nda halter ve fizik kondisyon merkezimiz tamamlandı. 2 antrenman salonumuz var. Basketbola olan yatırımlar sürüyor'' diye konuştu. 
     Özgül, bu sezon öncesinde gençlerin ağırlıkta olduğu yeni bir takım kurduklarını ve takımdaki uyum sorununu biran önce çözeceklerini kaydetti. 
     Hırvatistan'da yaptıkları hazırlık maçlarında takım olma yolunda önemli adımlar attıklarını ifade eden Özgül, şöyle devam etti 
     ''Hırvatistan'da, bir tek ABD'li Glen Whisby'i sakatlığı nedeniyle oynatamamamız bizi üzdü. Onun dışında Mrsiç, uzun süredir bu takımdaymış gibi oynadı. Zaza, Erdal Bibo, Nedim Dal, Barış Süer, Mustafa Kemal gayet başarılıydı. 1983 doğumlu gençler Barış Güneş ve Samir Baş, hazırlık maçlarında buldukları şansı iyi kullandılar. 
     Cömert, savunma ve müdafada çok iyiydi. Hırvat Badzim, kendi ülkesinde yaptığımız hazırlık maçlarında ribauntta katkısı, savunmadaki başarısı ve skorerliğiyle takıma uyum sağladı.'' Özgül, Fenerbahçeli taraftarların bu sezon formasını teriyle ıslatan, kazanmak için herşeyini sahaya koyan bir basketbol takımının oyuncularını izleyeceklerini bildirdi. 
     Hazırlık maçlarında ayak bileği burkulan Zeki Gülay'ın ise şanssız bir biçimde sakatlandığını belirten Özgül, bu oyuncunun yaklaşık 1 ay oynayamayacağını söyledi. 
     Efes Pilsen ve Ülkerspor'un bütçelerinden kaynaklanan ayrıcalıklarının olduğunu vurgulayan Özgül, ''Ama bu fark sezon içinde kapanacak. Ligde birbirinden zor maçlar olacak'' dedi. 
     Özgül, ligde tüm takımların her türlü pozisyonu alabileceğini, Efes Pilsen ve Ülkerspor'un dışında diğer takımların 3.'lük ile 12.'lik arasında çekişeceğini ve Fenerbahçe'nin de bu mücadelede en 
     üst sıraya çıkmayı hedeflediğini anlattı. 
     Türkiye gibi bir ülkenin basketbol liginin 12 takımla oynanmasının üzüntü verici olduğunu anlatan Özgül, takım sayısının 18 olması gerektiğini ve takım sayısının gelecek yıllarda artacağına inandığını söyledi. 
     Özgül, ''12 Dev Adam''ın Avrupa 2.si olmasından sonra basketbola ilginin arttığını ve Fenerbahçe'nin basketbol okulunda da kayıtlarda patlama yaşandığını kaydetti. 
     Milli takımın başarısından sonra gençlerin basketbolcu olmak için altyapılarına hücum ettiğini anlatan Özgül, şöyle konuştu 
     ''Türkiye, çok önemli oyuncularını yurtdışına gönderdi. Yerine yenilerini koymalıyız. Burada antrenörlere ve yöneticilere büyük görev düşüyor. Şimdi basketbol okulumuza 8-10 yaşındaki çocuklar geliyor. Bu çocuklar, 5-10 yıl sonrasının yıldızları olacak. Baskebolda bugünkü başarının meyvelerini daha sonraki yıllarda alacağız.'' 
     






</TEXT>
</DOC>
