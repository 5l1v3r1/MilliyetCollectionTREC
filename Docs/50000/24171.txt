<DOC>
<DOCNO> 24171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/ekonomi/eko06.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim şef rockçı değil 
</HEADLINE>
<TEXT>

IMF, Türkiye Masası şefi Juha Kahkonen ile Finlandiyalı rockçı Jorma Kaukonen arasında sadece isim benzerliği bulunduğunu açıkladı 
     Uluslararası Para Fonu IMF , yeni Türkiye masası şefi Finlandiyalı Juha Kahkonen’in, 1970’li yılların ünlü rock grubu "Jefferson Starship"in gitaristi olduğu yolundaki iddialara açıklık getirdi. 
     IMF kaynakları, ünlü Amerikan rock grubu Jefferson Starship’in gitaristinin, Fin asıllı Amerikalı Jorma Kaukonen olduğunu ve IMF Türkiye masası şefi Kahkonen ile arasında isim benzerliğinden başka bağlantı bulunmadığını belirttiler. 
     
     Resmi açıklama 
     Bir IMF kaynağı, "Kahkonen, profesyonel gitarist değil" dedi. Türkiye’nin ekonomik programıyla ilgili sekizinci gözden geçirme çalışmaları çerçevesinde 1 Haziran’da Ankara’da Türk yetkilileriyle görüşmelere başlayacak Kahkonen, özellikle Güneydoğu Asya ve Avrupa’daki eski sosyalist ekonomiler üzerinde uzmanlık sahibi bulunuyor. 
     
     Asya uzmanı 
     45 yaşındaki Kahkonen, ülkesinde Helsinki ekonomi okulunu bitirdikten sonra, ABD’de Michigan Üniversitesi’nde doktora yaptı. Bazı ABD üniversitelerinde araştırma asistanlığı ve Finlandiya Merkez Bankası’nda danışmanlık yapmasının ardından Kahkonen, 1986’da IMF’ye katıldı. 
     Kahkonen, IMF’deki ilk yıllarında araştırma bölümünde ardından da Asya bölümünde görev yaparak, özellikle Hindistan, Japonya, Güney Kore, Singapur ve Tayland üzerinde uzmanlaştı. 
     
     Gitar virtüözü 
     IMF Türkiye Masası Şefi Juha Kahkonen ile karıştırılan Jorma Kaukonen 70’lerin en popüler rock gruplarından Jefferson Airplane’in baş gitaristiydi. Bugün akustik gitarın ustalarından biri olarak kabul edilen Kaukonen, Janis Joplin, Jimi Hendrix ve Jerry Garcia gibi rock devleriyle de beraber çaldı. Kaukonen en son 1996 yılında albüm yaptı. Bugün geçimini bir çiftlikte düzenlediği gitar kamplarından ve restoran işletmeciliğinden sağlıyor. 
     



 EKONOMİ 





















</TEXT>
</DOC>
