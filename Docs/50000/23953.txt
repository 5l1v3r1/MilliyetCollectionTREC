<DOC>
<DOCNO> 23953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur30.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutuklu Devlet Tiyatroları eski Genel Müdürü "Ben bu rolü istemiyorum" 
</HEADLINE>
<TEXT>

     Devlet Tiyatroları eski Genel Müdürü İsmail Rahmi Dilligil ile Bursa Devlet Tiyatrosu eski Müdürü Emin Gümüşkaya'nın da aralarında bulunduğu 15 sanığın, ''Çıkar amaçlı suç örgütü kurmak, bu örgütü yönetmek ve üye olmak'' suçlarından yargılanmalarına İstanbul DGM'de başlandı. 
     Duruşmada sorgusu yapılan sanıklardan Rahmi Dilligil, çıkar amaçlı suç örgütü kurduğu yolundaki iddiayı reddetti. Olay öncesinde, birlikte yargılandığı sanıklardan çok azını tanıdığını belirten Dilligil, ''Sahte fatura almak'', ''Devletin gönderdiği resmi ödeneği uhdesine geçirmek'', ''Sahtecilik'' gibi iddiaların da gerçeği yansıtmadığını ileri sürdü. 
     Gözlem altına alınmasının ardından CMUK'un 135. maddesindeki haklarını kullanamaz hale geldiğini, çeşitli baskılara maruz kaldığını, hiç ifade vermemesine rağmen kendisine ifade tutanakları imzalatıldığını ileri süren Dilligil, ''Sayın Savcı iddianamesinin bir satırında demiş ki, Tiyatronun içini boşaltma konusunda başrolde oynadınız. Bu oyunu keşke sahnede oynasaydınız . Bizim Devlet Tiyatroları'nda bile rol seçme hakkımız vardır. İzninizle ben bu rolü oynamak istemiyorum. Tanımadığım insanlarla çete kurmuş olmam mümkün değildir'' dedi. 
     Tüm tutuklu sanıkların tahliyesine karar veren mahkeme heyeti, Bursa 4. Ağır Ceza Mahkemesi'nin birleştirme istemini ise reddetti. Duruşma, eksikliklerin tamamlanması için ertelendi. 
     Rahmi Dilligil ile Emin Gümüşkaya, bu dava kapsamında tahliye olmalarına rağmen halen Bursa 4. Ağır Ceza Mahkemesi'nde görülen davada tutuklu bulundukları için cezaevinden çıkamayacak. 
     
     






</TEXT>
</DOC>
