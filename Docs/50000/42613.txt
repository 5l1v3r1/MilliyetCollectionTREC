<DOC>
<DOCNO> 42613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/soneko05.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
JP Morgan Türkiye'nin pozisyonunu yükseltti 
</HEADLINE>
<TEXT>

     ABD'nin önde gelen finans kuruluşlarından JP Morgan, Türkiye'nin ortanın altında bulunan pozisyonunu underweight yüzde 2.6'dan yüzde 1.5'e çekti. Açıklamada, ''Türkiye'nin, NATO üyesi olarak ve Amerikan üslerini barındırdığı gerekçesiyle, jeo-politik öneminin altını çiziyoruz'' denildi. 
     JP Morgan Mısır kağıtlarına uyguladığı ağırlıklı overweight notu da yüzde 1'den yüzde 2.5'a çıkardı. Kuruluş tarafından yayımlanan bir araştırma notunda, ''son olayların yaratacağı etkinin boyutlarını tam olarak tahmin etmek güçse de, gelişen pazar ekonomilerinin riskinin arttığı açıktır'' denildi. Bu arada, JP Morgan'ın tuttuğu ve gelişen pazar ekonomilerindeki risk durumunu gösteren ''EMBİ-plus endeksi''ndeki risk faktörünün, geçen Salı'dan bu yana 81 puan birden artarak 981 puana yükseldiği bildirildi. JP Morgan, Pakistan tarafından ihraç edilen tahvillerle ilgili notunu da ''ağırlıklıdan tarafsıza'' indirdi. Kararın, bölgede durumun belirginsizliğinden kaynaklandığı belirtildi. Açıklamada, ''şayet Pakistan kesin olarak ABD ile aynı safta birleşirse, durumu dramatik şekilde düzelecek ve bu ülke resmi kanallardan yardım ve borç sağlama olanağına kavuşacaktır'' denildi. 
     JP Morgan, New York'taki Dünya Ticaret Merkezi WTC ve Washington'daki Pentagon binasına yönelik saldırıların ardından risk tehlikesinin arttığına dikkat çekti ve yatırımcılardan Pakistan ve Meksika bono ve tahvillerinden sakınmalarını, buna karşılık Türk ve Mısır tahvillerine yönelmelerini tavsiye etti. JP Morgan yatırımcıların ellerinde bir miktar nakit bulundurmalarını da önerdi. 
     







</TEXT>
</DOC>
