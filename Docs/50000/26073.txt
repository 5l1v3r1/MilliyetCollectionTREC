<DOC>
<DOCNO> 26073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun14.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Bakanlar Kurulu listesini sundu 
</HEADLINE>
<TEXT>

     İtalya'da hükümeti kurmakla görevlendirilen Silvio Berlusconi, Bakanlar Kurulu listesini Cumhurbaşkanı Carlo Azeglio Ciampi'ye sundu. 
     13 Mayıs'ta yapılan genel seçimlerin galibi merkez sağ ittifakı ''Özgürlüklerin Evi''nin lideri Berlusconi, bakanlar listesinin Ciampi tarafından kabul edildikten sonra yaptığı açıklamada, ''Çok memnunum. Çok iyi bir takım ve iyi bir hükümet olacağız. Şimdi çalışmaya gidiyorum'' dedi. 
     Berlusconi'nin kurduğu 24 bakanlıktan oluşan hükümette 2 kadın bakan bulunurken, Dışişleri Bakanlığı koltuğuna bir teknokrat olan Dünya Ticaret Örgütü'nün eski başkanı Renato Ruggiero getirildi. Sağ ittifak içinde Forza İtalya'dan Berlusconi'nin lideri olduğu parti sonra ikinci en büyük parti olan Ulusal İttifak'ın lideri Gianfranco Fini Başbakan Yardımcısı olurken, Kuzey Birliği'nin lideri Umberto Bossi reformlardan sorumlu Devlet Bakanı oldu. Berlusconi'nin, yarın Cumhurbaşkanın Ciampi'nin önünde yemin ederek resmen görevine başlaması, 18 Haziran'da parlamentoda hükümet hakkında güvenoylamasının yapılması bekleniyor. 







</TEXT>
</DOC>
