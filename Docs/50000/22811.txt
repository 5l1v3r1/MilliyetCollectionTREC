<DOC>
<DOCNO> 22811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo15.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Osman da Galatasaray maçında yok...Gökdeniz ise şüpheli 
</HEADLINE>
<TEXT>

     Trabzonspor, Galatasaray ile 26 Mayıs Cumartesi günü deplasmanda yapacağı lig maçının hazırlıklarını sürdürdü. 
     Teknik Direktör Sadi Tekelioğlu, Galatasaray ile zorlu bir karşılaşma oynayacaklarını belirterek, ''Rakibimiz karşısına kazanmak için çıkacağız'' dedi. 
     Tekelioğlu, Galatasaray maçında sakatlığı süren Osman ile kart cezalısı Hami'nin forma giyemeyeceğini de kaydederek, ''Ancak eksikliklerimize sığınmıyoruz. Trabzonspor kendini yakışır bir biçimde futbolunu oynayacak ve maçtan da iyi bir sonuçla ayrılacaktır'' diye konuştu. 
     Fenerbahçe ile Galatasaray arasındaki şampiyonluk yarışının kendilerini ilgilendirmediğini de ifade eden Tekelioğlu, şunları söyledi 
     ''Her maç gibi bu maça da 3 puan içinde çıkacağız. Şaibesiz bir maç olacak. Futbolcular özverili bir biçimde mücadele edecektir. Hem bu maç onların kendileri göstermeleri bakımından da önem taşıyacaktır. Ligin son 8 haftasında yenilmedik, ligin son haftasında yapacağımız bu maçtan da galibiyetle ayrılarak, mağlubiyet görmek istemiyoruz.'' 
     Galatasaray maçının hazırlıklarını sürdüren Trabzonspor'da, bugünkü çalışmaya sakatlığı nedeniyle sezonu kapatan Osman katılmadı. Hafif sakatlıkları bulunan Tamer ve Sergen kondisyon salonunda çalışırken, Erhan, Metin Aktaş ve Milosevski düz koşu yaptı. İdmanın sonlarına doğru sol ayak bileğine darbe alan Gökdeniz çalışmayı terk etti. Bu futbolcunun Galatasaray maçına yetiştirilmeye çalışılacağı bildirildi. 
     Bordo-mavili takım, ısınma hareketlerin ardından çift kale maç yaptı. Maçta futbolcuların oldukça istekli olduğu gözlendi. 
     Öte yandan Bordo-mavili takımın yönetim kurulu, Galatasaray maçı öncesi, futbolculara 7 maçlık prim alacaklarından dolayı 28 Mayıs Pazartesi gününe toplam 167 milyar liralık çek verdi. 






</TEXT>
</DOC>
