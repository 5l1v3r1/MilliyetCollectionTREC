<DOC>
<DOCNO> 44705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/soneko14.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası "Saldırılar gelişmekte olan ülkeleri olumsuz etkileyecek" 
</HEADLINE>
<TEXT>

     ABD'de 11 Eylül'de gerçekleştirilen terörist saldırıların bu yıl ve gelecek yıl küresel düzeyde gelişmekte olan ülkelerin ekonomik büyümesini olumsuz yönde etkileyeceği bildirildi. 
     Dünya Bankası'ndan yapılan açıklamada, küresel düzeyde ekonomik zayıflamanın, gelecek yıl yoksulluk sınırı içinde yaşayanlara 10 milyon kişinin daha eklenmesine yol açmasının, çocukların kötü beslenmesine ve hastalıkların önlenmesine yönelik girişimlere sekte vurmasının beklendiği belirtti. 
     ABD, Avrupa ve Japonya ekonomik büyümelerinde görülen yavaşlamanın gelişmekte olan ülkeleri olumsuz yönde etkilemesinin öngörüldüğü ifade edilen açıklamada, bu ülkelerde bu yıl yüzde 5.5 olarak belirlenen ekonomik büyümenin yüzde 2.9'a düşeceği bildirildi. 
     Gelişmekte olan ülkelerde, ekonomik büyümenin yavaşladığı ve durgunluk içinde bulunduğu ortamdan en çok yoksul insanların etkileneceği belirtilen açıklamada, 11 Eylül'de yaşanan terörist saldırıların ekonomik sonucu olarak ilave olarak 5 yaşın altında 20 bin-40 bin çocuğun hayatını kaybedebileceği hatırlatıldı. 
     Açıklamada, gelişmiş ülkelerde 2002 yılı ortasından itibaren iş yaşamının normale dönmesi, ABD ve OECD ülkelerinin bu yıl yüzde 1.1, gelecek yıl da yüzde 2.2 büyümesinin beklendiği kaydedildi. 
     Terörist saldırıların, küresel düzeyde maliyeti artıracağı, ekonomik faaliyetleri azaltacağı ve küresel ticarete sekte vuracağı yolunda sinyallerin bulunduğu belirtilen açıklamada, buna örnek olarak, Hindistan'a yönelik gemi taşımacılığının navlun ücretinin yüzde 10, 15 oranında artması gösterildi. 
     Küresel düzeyde terörist saldırıların en büyük olumsuz etkilerinin turizm faaliyetinde yaşandığı, Karaip adalarına tatil için yapılan rezervasyonların yüzde 65 iptal edildiği hatırlatılan açıklamada, Ortadoğu bölgesinde gelecek kış turizm gelirlerinin önemli ölçüde gerilemesinin beklendiği ifade edildi. 
     Açıklamada, gelişmekte olan ülkelere yönelik zayıf yabancı sermaye akışının şimdiden azalarak göreceli olarak daha iyi konumda olan ülkelere gittiği bildirildi. 
     






</TEXT>
</DOC>
