<DOC>
<DOCNO> 32471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/yazar/asik.html </URL>
<DATE> 2001/07/17/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Tezek terazi 
</HEADLINE>
<TEXT>

     Hürriyet Yazarı Serdar Turgut "Teknokratlar Hükümeti kurulmalı" diye fikir beyan ediyor. Ertuğrul Özkök onu destekleyen bir yazı kaleme alıyor... Ortalığı "Darbe olacak, teknokratlar işbaşına gelecek " dedikoduları sarıyor... Başbakan yazılı açıklama yaparak 
     - Teknokratlar Hükümeti kampanyası başlatanlar demokrasiyi temellerinden sarsıyorlar... 
     sözleriyle yüreklere su serptiğini zannederken, vatandaş tersine "Demek iki yazarın kişisel fikirlerini aşan bir yoğun kampanya sözkonusu" diye düşünüyor. Endişe artıyor.. 
     Devlet Bahçeli 'nin "Gönderin Derviş'i alın Telekom" u şeklinde geçen hafta sarfettiği sözler de nedense bu hafta etkisini gösteriyor... O arada yabancı bankalar da bir miktar döviz satın alınca doların roketlenmemesi için sebep kalmıyor. Borsa uzmanı bir dostumuz dün telefonda diyor ki 
     - Böyle kritik durumlarda bir yabancı banka 3 - 5 milyon dolarlık döviz satın alsa bizim piyasa "döviz fırlıyor" diye dolara hücum ediyor. Bir yabancı banka elindeki 30 - 40 milyon dolar gibi küçük bir parayla piyasayı manipüle ederek ülkeyi batırabilir, maalesef bu durumdayız... 
     Bu durumdayız ama Ankara'daki "ağzından çıkanı kulağı duymayan takım" hiç oralı değil... Ülkeyi ve kendilerini batırdıklarının da farkında değiller... 
     
     Hayat çok kısa, önce tatlıyı yiyin... 
     H.Bland 
Yeyin efendiler      ANAP Lideri Mesut Yılmaz, Kongre öncesi il başkanlarını Ankara'ya çağırmış... 80 kadar il başkanını, geceliği 150 - 200 dolar olan Sheraton Oteli'nde ağırlamış... FP'li Yenilikçiler Balgat'ta 30 bin dolara bina kiralamış. MHP'nin Balgat'ta yaptırmakta olduğu "akıllı gökdelen"i görenlerin aklı şaşıyor... Özetle... Halkın cebinden çıkan paralar ciddi çalışmalara harcanacak yerde göz boyamaya harcanıyor. Biz de bunlar Türkiye'nin belini doğrultacak diye bekliyoruz... 
     
Özürlü vicdan      THY'da görme özürlü yolculara yüzde 40 indirim uygulanıyordu... Geçen hafta Malatya'dan Ankara'ya gitmek üzere havaalanına gelen görmez yurttaşımız kulaklarına inanamadı. Bilet istediğinde 
     - Efendim yeni yönetmelik çıktı, dediler, görme özürlülere tenzilat kaldırıldı. Ancak hem görme hem işitme özürü olanlara indirim var. O da yanında bir refakatçi olması koşuluyla... 
     THY görme özürlülere uyguladığı tenzilatı kaldırmakla cüzdana üç kuruş ilave etmiştir. Peki vicdan ne durumda acaba 
     
Koltuk sevdası      Her ne kadar "TRT'nin yeni genel müdürü belli oldu, Yücel Yener yeniden göreve seçilecek" dedikodusu bir süredir etrafımızı sarsa da... RTÜK üyelerinin en azından "Koltuk Sevdası" adlı kitabı şöyle bir okuyacaklarını ve Yücel Yener adı üzerinde tereddüde düşeceklerini sanıyorduk. Yanılmışız... RTÜK 52 aday arasından seçim yaparken daha ilk turda Yücel Yener adını üç adaydan birincisi olarak bayrak direğine çekti. Yücel Yener yeniden seçilmek için yolu yarıladı. 
     Sözünü ettiğimiz Ahmet Erçakır tarafından kaleme alınmış "Koltuk Sevdası" adlı kitaba gelince... İkinci baskısını yapan kitapta yer alan iddialar yenir yutulur cinsten değil. Kimileri yargılanmayı gerektirecek kadar ağır. Ciddi bir ülkede bir memur sırtında bu iddialarla yeniden göreve seçilmek ne kelime, derhal müfettişlerin eline veya mahkemeye sevkedilir. 
     Tabii ciddi ülkelerdeki durumdan söz ediyoruz... 
     Kitabın içindekiler buraya sığacak gibi değil... 
     İhaleye gerek duymadan, "Mc Kinsey" firmasına, 17 sayfalık sıradan bir rapor için 500 bin dolar ödemek.. 
     Yeni TRT logosu için Pittart Sullivan firmasına 2 milyon 996 bin dolar gibi astronomik bir rakam boca etmek... 
     TRT prodüktörleri boş otururken İstanbul'daki özel yapımcılara trilyonlarca liralık diziler yaptırmak... 
     MHP'ye yakın Işık TV'ye TRT yapımı çeşitli programlardan oluşan 300 bölümlük bir " dev paket" in gösterim hakkını 2 bin 500 dolara satmak... 
     Kendi dayısını, kızkardeşini, kuzenlerinden 10'unu, yeğenini kuruma almak... Bakanların, generallerin, RTÜK üyelerinin, polis müdürlerinin işsiz yakınlarına iş sağlamak... vs..vs... 
     Yücel Yener bu iddialardan hiçbiri yalanlamadı. Ama yeniden aday gösterildi. Belli ki devlet kesesinden çıkar dağıtmaktaki ustalığı yeniden aday gösterilmesi için referans teşkil etti... Tebrikler RTÜK... 
     
     







Ara dönem ve MHP 


Tezek terazi 


'Karıştırmak istiyorlar' 


Hayata Dönüş Operasyonu'nun hesabını vermek zorunda devlet 


Psikiyatr... Psikolog... 


İffet Bey 


Ecevit'e teşekkür erken mi oldu 


Konuşmak daha iyi... 


Siyaset ve ekonomi 


Dünya Bankası ile BDDK nasıl ortak oldu 


ANAP'ın geleceği 


Çağlar ve Hacı Ali Demirel'in Malki'leri 


Yargıtay'ın anlattığı şey farklı 2 


Döviz 100 lira artınca fiyatlar 57 lira artıyor 


Bayındır'ın gelirine el kondu 


</TEXT>
</DOC>
