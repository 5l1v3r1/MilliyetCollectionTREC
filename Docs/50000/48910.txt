<DOC>
<DOCNO> 48910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/yazar/cemal.html </URL>
<DATE> 2001/10/26/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kaynayan Kafkas kazanında istikrar arayışı... 
</HEADLINE>
<TEXT>

     BRÜKSEL 

     Kafkas ülkeleri arasındaki sınırların toplam uzunluğu üç bin kilometre. Ama bunun sadece sekiz kilometrelik kısacık bölümünde gerçek dostluk havası hakim. Bu sınır da Azerbaycan'ın Nahcivan vilayeti ile Türkiye arasında... 
     Kafkasya, kaynayan bir kazan. 
     Bir barut fıçısı. 
     Allah göstermesin, bir patlarsa yalnız bölge ateş almaz, Türkiye'nin istikrarı da olumsuz etkilenir. 
     Çok basit bir nedenle 
     Kafkaslar'a da uzanıyor Türkiye insanının kökleri. Benim anneannem Gürcü, dedem Çerkez, Gabardey kolundan... Türkiye'de Abhaz'ı da var Çeçen'i de, Adige'si de. Azeri'si, Ermeni'si, Dağıstanlısı, Oseti de. Ama hepsi Türk vatandaşları olarak barış içinde yaşıyorlar. 
     Ama Kafkasya'da, örneğin Gürcistan'da öyle değil. Gürcüler ile Abhazlar kanlı bıçaklı. Osetler, Çeçenler ve Ermenilerle sorun var. Gürcistan haklı olarak 'Rus parmağı'ndan rahatsız. Moskova'nın Gürcistan'da 'Abhaz ayrılıkçılığı'nı kaşıdığı sır değil. 
     Türkiye'de kamuoyuna bakınca, hava Abhazlardan yana. Ancak Ankara'nın bu bakımdan Rusya'ya karşı daha çok Gürcistan ve Amerika'yla dans ettiği dikkati çekiyor. 
     Rusya'da ise örneğin deniyor ki "Gürcistan'da barınan Çeçen teröristler var." 
     Ermenistan - Azerbaycan ilişkileri malum. Azeri topraklarının beşte ikisi Ermenistan işgali altında. 
     Bir milyon Azeri evinden, toprağından olmuş durumda. 
     Ermenistan ise Türkiye ve Azerbaycan'ı dengelemek için arkasına Moskova desteğini alıyor, topraklarında Rusya'ya üs veriyor. Ayrıca İran'la yakınlaşıyor. 
     Kafkasya öylesine bir coğrafya ki, hafif tertip derinleşmeye başlayınca tam bir çelişkiler yumağı olarak şaşırtıcı biçimde insanın karşısına dikiliyor. 
     Aynı zamanda bir koridor Kafkasya. Doğu ile Batı arasında. Orta Asya'ya bir geçiş yolu. 
     Ve bir enerji koridoru 
     Hazar Denizi ile çevresinde 18 - 35 milyar varillik tespit edilmiş petrol rezervleri yatıyor. Bazı hesaplara göre bu rezervler ileride 200 milyar varile ulaşabilir. Doğalgaz açısında da olağanüstü zenginlikler yine bu topraklarda... 
     Türkiye açısından hayati olan boru hatları bu enerji coğrafyasında düğümleniyor. 
     "Kafkasya'yı zengin ve mutlu yapabilecek bir coğrafya bu. Oysa tarih ve siyaset, bu coğrafyayı yoksul ve mutsuz insanların yaşadığı bir toprak parçası haline getirmiş durumda..." Economist, 18.8.01, s.15 
     Kısacası 
     Çok önemli Kafkasya'da istikrar. 
     Ve biz de Kafkasyayız 
     Onun için TESEV, bir düşünce üretim merkezi olarak Kafkaslar'da istikrar arayışlarına katkıda bulunuyor. Birincisini geçen şubat ayı İstanbul'da düzenlediği konferanslar dizisini bu kez Brüksel'de devam ettiriyor. 
     Konferans kulisinde Dışişleri Bakanı İsmail Cem'le ayak üstü sohbet ederken haber geliyor 
     "Amerika bugün Azerbaycan'a 1992'den beri uyguladığı ambargoyu kaldırdı." 
     Çok önemli bir gelişme. 
     11 Eylül sonrasında Amerika'nın gözünde Azerbaycan'ın stratejik değeri anlaşılan artmış durumda. Dokuz yıllık politika ve Amerika'daki Ermeni lobisinin muhalefeti bu sayede aşılmış... 
     
Cem'den Moskova'ya...      Bu gelişme, Kafkasya'da Ermeni - Azeri normalleşmesini getirebilir. Türkiye ile Ermenistan ilişkilerinde değişimin yolunu açabilir. Peki, Moskova'yı rahatsız etmiş olabilir mi .. 
     İsmali Cem konferansı açış konuşmasının bir yerinde adını vermeksizin Rusya'yı uyarıyor 
     "Kimsenin arka bahçesi olamaz Kafkasya." 
     Cem yine ismini koymadan Rusya'nın Gürcistan'daki karıştırıcı parmağı konusunda Türkiye'nin uyarısını yapıyor. 
     Rusya'ya benzer uyarılar geçen hafta Başkan Bush'tan da gelmişti. Gürcistan'ı Amerika'nın 'hayati stratejik çıkarları'nın yattığı bir ülke olarak nitelemişti. Oysa Rusya, Amerika'ya verdiği Afganistan desteğine karşılık elinin 'kendi arka bahçesi'ndeki bazı bölgelerde serbest kalacağına inanmıştı. Ama galiba anlaşılan pek öyle olmayacak. 
     Aslında yeni bir oyun şekilleniyor enerji coğrafyasında. 
     Yeni bir büyük oyun 
     19. yüzyıldaki büyük oyun Çarlık Rusyası'yla İngiliz İmparatorluğu arasında oynanmıştı. Büyük çıkarların çatıştığı bu büyük oyun, şimdi 11 Eylül ve Afganistan'la birlikte yeniden şekilleniyor. 
     
Türk, Rus, Amerikan      Amerika ilk defa askeri varlığıyla Orta Asya'ya giriyor. 
     Afganistan'a, Özbekistan'a... 
     Rusya'nın neredeyse iki yüz yıldır kendi arka bahçesi olarak gördüğü coğrafyada Amerika şimdi askeri köşe başları tutmaya başlıyor. Azerbaycan'a ambargonun kaldırılması ve Gürcistan'daki Rusya'ya karşı tavrı da bu çerçevede görülebilir. Amerika, Orta Asya'yı, Hazar'ı, bu büyük enerji coğrafyasını 'Rus hegemonyası'na bırakamayacağını anlatıyor. 
     Rusya'nın bu gelişmelerden rahatsız olmadığı söylenemez. Peki ya Rusya dışlanabilir mi Hiç kuşkusuz hayır. 
     Avrasya'da, Kafkasya'da Rusya'sız istikrar olmaz. Barış olmaz. 
     Türkiye de bu gerçeğin tabii ki farkında. 
     Amerika'yla dans ediyor, birlikte hareket ediyor, işbirliği yapıyor. 
     Ama aynı zamanda Türk - Rus dostluğuna da, Mavi Akım projesinde olduğu gibi ekonomik işbirliğine de gereken önemi haklı olarak veriyor. 
     11 Eylül sonrasının dünyası başka bir dünya. TESEV'in iki günlük Brüksel konferansında da bunu görmek mümkün... 
     
     







Tehlikeli virajda külüstür araba 


Savaş gazisi 


İhale... 


Kaynayan Kafkas kazanında istikrar arayışı... 


Mavi Roma 


Sınavsız üniversite kandırmacası 


Sandık hüsran olacak 


Kafkasya'da 11 Eylül etkisi 


Kurullarla yaşamak 


İspatlayamayan hem şerefsiz hem onursuz 


Silah ruhsatı Bektaşi hikayesi 


Siyaset çürüten ihale düzeni 


Ferhan Şensoy "Kriz dediğin anlık olur " 


Üçüncü taraf Pek insanca 


KDV’yi bizim yerimize yabancılar ödemez 


</TEXT>
</DOC>
