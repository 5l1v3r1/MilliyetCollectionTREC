<DOC>
<DOCNO> 10043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/siyaset/siy01.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den hükümete 6 önemli mesaj 
</HEADLINE>
<TEXT>

Cumhurbaşkanı, bayram mesajında özetle şöyle dedi Mücadeleye desteğim tam. Herkes hukukla sınırlı. Halkın sesine kulak verin. Yeni anayasa şart. Ulusal program hemen. Kimse sorumluluktan kaçmasın 
     ANKARA Milliyet 

     Cumhurbaşkanı Ahmet Necdet Sezer, yolsuzluğun Türkiye’nin geleceğini tehdit eden toplumsal bir hastalık olarak nitelendirerek "devlet organlarının kararlıkla bu sorunun üzerine devam etmeleri en içten dileğimiz olup bu yöndeki çabalara desteğimiz tamdır" dedi. 
     Sezer "denetimin" bu mücadelenin en önemli parçası olduğunu belirterek, "bütün kurumlar hukukla sınırlıdır" mesajını verdi. Sezer, bayram nedeniyle yayınladığı mesajda şu görüşleri dile getirdi 
     HERKES HUKUKLA SINIRLI Sorunların kavgasız ve konuşarak çözümlenmesi ancak eğitim ve kültür düzeyinin yükseltilmesiyle olanaklı. Önemli olan güçler ayrılığı sisteminin sağlıklı bir şekilde işlemesini sağlayabilmek. Hukuk devleti ilkesi yönetenlerin de yönetilenler gibi hukuk kuralına bağlı kalmasını öngörür. Devletin üstün otoritesinin hukukla sınırlandırılması, devlet organların tüm eylem ve işlemlerinin yargı denetimine bağlı tutulması hukuk devleti ilkesini gereğidir. Bu bağlamda bir yargı reformunun üzerinde durulması gerektiği inancındayım. 
     YENİ ANAYASA ŞART Türkiye demokratikleşme alanındaki ilk adımı anayasa değişikliğiyle atmalı. Ülkemizin çağdaş ve demokratik uluslar topluluğu içindeki saygınlığını artırmak için özgürlükçü, katılımcı, güvenceli, devlet organları arasında görev ve yetkilerini dengeleyen hukuk devleti ilkesini üstün kılacak yeni bir anayasa gereksinimi vardır. 
     HALKA KULAK VERİN Halkın her kesiminin desteğini almayan bir ekonomik programın başarıya ulaşabileceği düşünülemez. Piyasalarda dengelerin yeniden oluşması sağlayacak yapısal reformlar bir an önce yaşama geçirilmelidir. Ulusumuzun her zaman olduğu gibi bu kez de ekonomik sorunların üstesinden gelebilecek güçte olduğuna inanıyorum. 
     DESTEĞİMİZ TAM Tüm olumsuz sonuçları ile büyük tehdit oluşturan yolsuzlukların önlenmesi için en temel önlem yönetimde açıklık ve saydam bir devlet yapısının oluşturulmasıdır. Yolsuzlukların önlenmesinde denetim de önemli bir etmendir. İç denetim ile uygulama ve karar alma süreçlerininde sürekli denetlenmesi yolsuzlukların en alt düzeye indirilmesine yardımcı olacaktır. Halkımızın bürokratların ve politikacıların temiz toplum yaratmak azim ve kararlıkları yolsuzlukla savaşında başarı şansını artıracaktır. Bu bağlamda etkinlik sergileyen devlet organlarının karanlıkla bu sorunun üzerine gitmeye devam etmeleri ve başarıya ulaşmaları en içten dileğimiz olup bu yöndeki çabalarımıza desteğimiz tamdır. 
     ULUSAL PROGRAM HEMEN Tam üyelik sürecinde ülkemizden beklenilenleri her şeyden önce kendi insanımızın mutluluğu için yapmalıyız. Üzerinde görüş birliği sağlanan Ulusal Program’ın kısa sürede yayınlaması ve uygulamaya konulması ile tam üyelik sürecinde önemli bir adım atılmış olacaktır. 
     KİMSE KAÇMASIN Özellikle işsiz ve dar gelirliler olmak üzere toplumun hemen her kesimince etkisi duyumsanan zorlu bir dönemden geçmekteyiz. Bu dönem yurttaşların yaşam standardını da büyük ölçüde düşürmüştür. Toplumumuz umutsuzluğa kapılmadan sorunları üstesinden gelineceğine olan inancını korumalıdır. Herkes sorumluluk üstlenmekten kaçınmamalı kendisiyle birlikte ülkesi ve geleceğini düşünerek çaba göstermelidir. 
     


 SİYASET 
















</TEXT>
</DOC>
