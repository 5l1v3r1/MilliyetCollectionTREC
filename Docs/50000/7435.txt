<DOC>
<DOCNO> 7435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur13.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyun sırasında rol arkadaşına hakaret eden kadın tiyatrocu mahkemelik 
</HEADLINE>
<TEXT>

     Sivas Devlet Tiyatrosu sanatçılarından Meliha Savaş hakkında, oyun sırasında arkadaşı Aylin Gürsoy'a hakaret ettiği iddiasıyla 8 ay hapis istemiyle dava açıldı. 
     Cumhuriyet Savcısı Halil İbrahim Kuş, Aylin Gürsoy'un şikayeti üzerine başlattığı soruşturmayı tamamlamasının ardından, hazırladığı iddianameyi Asliye Ceza Mahkemesi'ne sundu. 
     Sivas Devlet Tiyatrosu sanatçılarının 12 Mayıs 2000 tarihinde, Malatya Turgut Özal Kültür Merkezi'nde, ''Bir Yıldız Seç'' adlı oyunun sahnelendiği sırada, Meliha Savaş'ın Aylin Gürsoy'a hakaret ettiği öne sürülen iddianamede, şöyle denildi 
     ''Meliha Savaş ve Aylin Gürsoy'un da görev aldığı 'Bir Yıldız Seç' oyununu sergiledikleri sırada, Savaş'ın, Aylin Gürsoy'a 'Sen işini yaptığını mı sanıyorsun, sen bir b... değilsin, ben senin nasıl bir aile kızı olduğunu biliyorum, kutsal bakire' diyerek hakarette bulunarak üzerine atılı suçu işlediği, müşteki ile tanık beyanları, sanığın samimi ikrarı ve tüm evrak kapsamından anlaşılmıştır. " 
     
     



</TEXT>
</DOC>
