<DOC>
<DOCNO> 46730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/ekonomi/aeko.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Durgunluktan IMF de sorumlu’ 
</HEADLINE>
<TEXT>

Nobel ödüllü iktisatçı Stiglitz, IMF’nin uyguladığı programlarla yol açtığı mali krizlerin, diğer ülkelere de bulaştığını savunuyor 
     BARIŞ ERGİN 

     Piyasalarda asimetrik enformasyon' veya tam rekabet piyasası için bilginin paylaşımındaki eşitsizliğin yol açtığı sorunlarla ilgili çalışmaları nedeniyle, iki Amerikalı iktisatçı ile birlikte, Nobel ödülü alan Joseph E. Stiglitz, global durgunluğun 'bir nedeni de IMF politikalarıdır' diyor. 
     IMF’yi, Dünya Bankası Başekonomisti olduğu günlerden beri yerden yere vuran Stiglitz, IMF'nin krizdeki ülkelere dayattığı programların, 'mali' krizlere yol açtığını ve 'bulaşıcı' özellikler taşıdığını savunuyor. 
     
IMF'nin Arjantin ve Türkiye gibi gelişmekte olan ülkelerle yaptığı stand - by anlaşmalarını neden başarısız buluyorsunuz 
     IMF programlarının uygulandığı ülkelere tek tek bakmayalım. Ben programların genel olarak olumsuz sonuçlar verdiğine, ekonomileri krize soktuğuna inanıyorum. Zaten bir ülkenin olumsuz şekilde etkilenmesi diğerlerini de etkiliyor. Yani yanlış programların bulaşıcı bir etkisi oluyor. Bence IMF'nin Arjantin ve Asya ülkelerinde uygulanan programları ekonomileri çok kötü bir pozisyona soktu. Mali sistemlerde krize yol açtı, vergi gelirlerini düşürdü. Birçok ülkede böyle oldu. IMF'de uyguladığı programlarla ekonomik durgunluğun sebebidir. 
     
Teröre karşı savaşın, Türkiye gibi ülkelere ne ölçüde zararı olacak 
     Bence terör, ana çerçeveden bakıldığında tüm dünya ülkelerindeki insanların ve ekonomilerin güvenini sarstı. Ne kadar olumlu gelişmeler olursa olsun, uzun dönemde toplam üretimde büyük bir azalma gerçekleşecek. Eğer ticaret ve ekonomik ilişkilerin devam edeceği bir dünya istiyorsak, teröre karşı savaş kaçınılmazdır. Ayrıca, bu çapta bir savaşı istemiyorsak da başka seçeneğimiz olmadığı unutulmalı. 
     
Savaş global durgunluğu derinleştirmeyecek mi 
     Piyasa ekonomilerinin tarihinde her zaman böyle krizler ve durgunluklar olduğunu görürüz. Ancak her seferinde ekonomiler krizden çıkışın yollarını bulmuşlardır. Bu kez de bulunacaktır. 
     
Peki, küresel durgunluktan çıkışta IMF ve ABD'nin rolünü nasıl değerlendiriyorsunuz 
     Asıl önemli sorun, durgunluktan çok hızlı bir şekilde çıkıp çıkamayacağımız, IMF ve ABD'nin yoksulluğu en çabuk şekilde durdurup durduramayacağıdır. ABD hükümeti ve kongresi, savaş bölgesinde de bu konuda bazı girişimlerde bulunuyor. 
     
Peki IMF ne yapabilir 
     IMF'nin ekonomileri canlandırmak için yapması gereken çok şey var. Ancak bilinen programlarının dışında tedbirler almalı. 
     
Nobel için tebrikler. Ayrıca röportaj için de teşekkürler 
     Çok teşekkür ederim. Umarım Türkiye'de tekrar görüşürüz. 
     
'Aaa o kadar oldu mu '      Daha önce de Türkiye'ye gelen Stiglitz, krizin 'mali' niteliğine işaret ederek, reel sektörün, büyümeci politikaların ihmal edilmemesi gerektiğini vurgulamıştı. İlk gelişinde devalüasyonun ihracatı olumlu etkileyeceğini, Türkiye'nin bundan yararlanarak ekonomisini güçlendirebileceğini belirten Stiglitz, sorularımıza başlar başlamaz, araya girerek döviz kurunu sordu. 1.6 milyon lirayı geçtiği cevabını alınca da şaşkınlığını gizlemedi ve "Aaaa, o kadar oldu mu Oldukça yüksek' dedi. 
     
IMF'nin belalısı      Joseph E. Stiglitz, 1993 yılında Clinton'ın 'Ekonomi Danışmanları Konseyi'nin başındaydı. 'Ekonominin Rüya Takımı' olarak ünlenen iktisatçılar grubunda, 'fikir adamı' olarak öne çıkan Stiglitz, 1997 - 2000 yılları arasında da Dünya Bankası baş ekonomisti olarak görev yaptı. Dünya Bankası'nda çalıştığı yıllarda, global ekonominin baş aktörü IMF'ye sert eleştiriler yönelten Stiglitz, emeğin ürünü olarak demokratik gelişme, büyüme ve krizlerden çıkış için alternatif politikalar, finansal ilişkilerin dünya ekonomisindeki rolü ve gelişmekte olan ülkelerle ilgili çalışmaları ile tanındı. Stiglitz, IMF'ye yönelik eleştirileri yüzünden Dünya Bankası'ndaki görevini de bırakmak zorunda kalmıştı. Stiglitz, IMF'nin programlarını özellikle mali sektör üzerinde yoğunlaştırmasına, büyüme yönlü tedbirlerin ihmal edilmesine karşı çıkıyor. 
     



 EKONOMİ 



















</TEXT>
</DOC>
