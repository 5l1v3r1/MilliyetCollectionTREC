<DOC>
<DOCNO> 36894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo09.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'da 8-1'in şoku yaşanıyor 
</HEADLINE>
<TEXT>

     Antalyaspor'da 8-1'lik Ankaragücü yenilgisinin şoku sürüyor. 
     Antalyaspor Basın Sözcüsü Murat Bulat, yönetim kurulunun bu akşam toplanarak, farklı yenilgiyi bütün yönleriyle değerlendireceğini söyledi. 
     Teknik direktör Cezmi Turhan'ın dünkü maçtan sonra soyunma odasında söylediği ''Bu bir futbol kazasıdır'' sözünün 8-1'lik yenilgiyi açıklamaya yeterli olmadığını belirten Bulat, takımın kötü futbol oynadığını kaydetti. 
     Antalyaspor'un tarihindeki en ağır yenilgiyi aldığını hatırlatan Bulat, şunları söyledi 
     ''Antalyaspor, ne geçmişiyle, ne hedefleriyle ve ne de kadrosuyla böylesine bir hezimeti hak etmemiştir. Dün kötü futbol oynadık ve farklı yenildik. TSYD Kupası maçlarındaki eksikliklerin devam ettiğini dünkü maçta gördük. Gereken her türlü önlemi alarak Antalyaspor'u bu durumdan kurtaracağız. Gerekirse kadroyu yeni oyuncularla takviye edeceğiz. Böyle bir ihtiyacın olduğunu gördük.'' 
     Teknik Direktör Cezmi Turhan ile ilgili eleştirileri de değerlendiren Bulat, yapılacak toplantıda, Turhan'ın görüşlerinin alınacağını belirterek, toplantıdan önemli kararlar çıkabileceğini söyledi. Bulat, teknik heyete her türlü desteğin verildiğini, futbolcuların bazılarının alacaklarının olmasına rağmen, 8-1'lik yenilginin bununla ilişkilendirilmemesi gerektiğini kaydetti. Bulat, ''Eğer futbolcular paralarını alamadıkları için bu yenilgi olmuşsa, bu mesleki ahlakla bağdaşmaz. Ama ben, futbolcularımızın bu yüzden böyle oynadıklarına inanmıyorum. Çünkü onlarla anlaştık ve her türlü taahhütte bulunduk'' diye konuştu. 







</TEXT>
</DOC>
