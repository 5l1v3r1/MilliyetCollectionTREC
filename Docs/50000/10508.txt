<DOC>
<DOCNO> 10508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sonspo13.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'lu Beşiktaş Gaziantep maçı hazırlıklarını sürdürüyor 
</HEADLINE>
<TEXT>

     Christoph Daum'un teknik direktörlüğe getirilişinin ardından yeni bir hava yakalayan Beşiktaş, kendisi için büyük önem taşıyan Gaziantepspor maçının hazırlıklarını tamamladı. 
     Daum yönetiminde, Fulya Tesisleri'nde gerçekleştirilen ve yaklaşık 2 saat süren idmanda siyah-beyazlı takımın futbolcuları, taktik ağırlıklı bir çalışma yaptı. 
     Antrenmana, grip olan Ali Eren ile ülkesinde bulunan Shorunmu katılmazken, sağ baldırında çekme olan Nihat ise çalışmayı yarıda bıraktı. Ali Eren ve Nihat'ın durumlarının önemli olmadığı ve Gaziantepspor karşısında forma giyebilecekleri öğrenildi. 
     Teknik Direktör Nevio Scala döneminde sürekli yedek kulübesinde yer alan ve devre arasında kadro dışı bırakılacağı yolunda spekülasyonlar yapılan Mehmet Özdilek, Daum ile birlikte adeta 2. baharını yaşamaya başladı. 
     Son 2 idmanda oldukça hırslı ve istekli olduğu gözlenen Mehmet'i, Daum da sürekli as futbolcularla birlikte çalıştırırak, Gaziantepspor maçında ilk 11'de oynatacağının sinyalini verdi. 
     Beşiktaş'ın bu sezon sürekli kanatlardan yapılan ortalarda kalesinde gol görmesi yeni teknik direktör Daum'u da harekete geçirdi. Alman teknik adam, idmanın büyük bölümünde futbolcularına yan top çalışması yaptırdı. 
     Mehmet ve Münch'e kanatlardan ortalar yaptıran Daum, savunma ve forvet oyuncularını çalıştırdı. 
     Çalışmayı sık sık durduran Alman teknik adam, özellikle savunma oyuncularının durması gereken yerleri gösterdi. 
     Siyah-beyazlı takımın futbolcuları, idman sonuna doğru da şut çalışması yaptı. 




</TEXT>
</DOC>
