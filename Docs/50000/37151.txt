<DOC>
<DOCNO> 37151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/ekonomi/eko03.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den sonra Finlandiya da Uzanlar’ın peşine düşüyor 
</HEADLINE>
<TEXT>

Finlandiya Dış Ticaret Bakanı Kimmo Sasi, Nokia’nın Telsim’den alacakları için hükümetin devreye girerek endişelerini Türkiye’ye iletebileceğini söyledi 
     REUTERS 

     Finlandiya Hükümeti’nin Nokia’ya Telsim’den alacaklarını tahsil etmekte yardımcı olmaya hazır olduğu ve Finlandiya’nın konuyla ilgili endişesini Türkiye’ye iletebileceği belirtildi. 
     Taloussanamat isimli ekonomi gazetesi, Dış Ticaret Bakanı Kimmo Sasi’nin, "Şimdilik Nokia bu konuyla ilgili olarak bize başvurmadı. Talep gelirse ilkesel olarak çıkış noktamız buna olumlu bakmak olacaktır" dediğini aktardı. 
     
     ABD örnek olur’ 
     Ancak Sasi, Finlandiya Hükümeti’nin Nokia ile Telsim arasındaki anlaşmazlıkların çözümüne yardımcı olmak için fazla gücünün olmadığını belirterek, "Çünkü, Türk Hükümeti, her zaman özel şirketlerle ilgili konularda sorumlu olmadığını söyleyebilir" dedi. 
     Daha önce Financial Times gazetesinde yayımlanan bir haberde ABD yönetiminin de Telsim’den alacaklarını tahsil edemeyen Motorola adına devreye girdiği belirtilmişti. Bu haberin hatırlatılması üzerine Sasi, "ABD’nin konuları etkileme şansı daha fazla ve Motorola ABD Hükümeti’nin yardımıyla Telsim’in borcunu alırsa, bu muhtemelen Nokia’nın da parasını almasına yardımcı olacaktır" diye konuştu. 
     
     719 milyon dolar borcu var 
     Uzanların Finlandiyalı Nokia firmasına 719 milyon dolarlık borcu olduğu belirtiliyor. Uzan Grubu, Telsim firmasının kurulduğu 1994 yılından beri Nokia’nın yanı sıra ABD’li Motorola firmasıyla da ortaklığa girmiş, her iki firmadan Telsim’in Türkiye’deki altyapısının kurulması için gerekli olan donanımı ve teçhizatları almıştı. 
     Yöneticileri arasında Cem ve Hakan Uzan kardeşlerin de bulunduğu Telsim’in, Motorola’ya 2 milyar dolara yakın alacağını ödememesi üzerine patlak veren ihtilafta ABD yönetimi devreye girmişti. 
     



 EKONOMİ 



















</TEXT>
</DOC>
