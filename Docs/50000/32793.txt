<DOC>
<DOCNO> 32793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/spor/spo01.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Tamer yası 
</HEADLINE>
<TEXT>

Almanya kampında yaşanan şok sakatlık takımın moralini bozdu. Daum, "Cesaretini örnek almalıyız" dedi. Genel Menajer Sinan Engin gözyaşı döktü. Genç futbolcu dün ameliyat oldu 
     KARTAL YİĞİT 

     Övgü ve üzüntü 
     BEŞİKTAŞ’IN Roda ile oynadığı maçta sağ diz iç yan bağları kopan Tamer’in altı ay sahalardan uzak kalacak olması takımın moralini bozdu. Daum futbolcularıyla yaptığı toplantıda Tamer’i göklere çıkardı, "Sakatlanma pahasına cesurca mücadele etti. Bu mücadelenin hepimize örnek olması gerekir. Tamer gibi bir yetenekten yoksun olacağımızdan dolayı üzüntülüyüm. Ancak hepimiz O’nun için mücadele edeceğiz ve başarılarımızla aramıza döndüreceğiz" dedi. 
     
     Süre uzayabilir 
     KÖLN yakınlarındaki bir klinikte 3.5 saat zorlu bir ameliyat geçiren Tamer iki gün süreyle burada kalacak. Ağlamamak için kendini zor tuttuğu gözlenen Beşiktaşlı genç futbolcu, iki hafta daha Almanya’da kalarak dizini güçlendirme çalışmaları yapacak. Kulüp Doktoru Ayhan Optur, Tamer’in dört yıl önce de aynı dizinden sakatlık geçirdiğini belirterek, "En az altı ay sahalardan uzak kalacak. Bu süre daha da uzayabilir" diye konuştu. 
     
     Engin kahroldu 
     TAMER’İN transferi için uzun süre büyük uğraş veren Menajer Sinan Engin’in, bu sürpriz sakatlığa çok üzüldüğü ve odasında ağladığı ifade edildi. Engin, "Alınması için çok uğraştık, kazandık. Ne var ki tam bulduk, erken kaybettik. Ne diyeceğimi bilemiyorum" ifadelerini kullandı. Tamer ile iyi bir ikili oluşturan Nihat ise "Aramıza sakatlık girdi. Üzüntülüyüm, dileğim bir an önce iyileşerek aramıza dönmesi" yorumunu yaptı. 
     
Zorunlu kros      KARTAL, Almanya kampındaki çalışmalarında tempoyu giderek yükseltmeye başladı. Teknik Direktör Christoph Daum, dün sabah saha zemininin bozuk olması üzerine Siyah - Beyazlı futbolcuları zorunlu olarak krosa çıkardı. Yaklaşık bir saat süren kros çalışmasında futbolcuların zaman zaman zorlandıkları gözlendi. Bu arada akşam antrenmanında kaptan Tayfur, bir pozisyona itiraz eden arkadaşlarını sert bir dille uyardı. 
     
Ali Eren Verona yolcusu      BEŞİKTAŞ’ta satış listesine konulan Ali Eren dün İtalya’ya gitti. Ali Eren’in burada Scala’nın takımı Verona ile masaya oturduğu belirtildi. İtalyan kulübü ile prensipte anlaşan Ali Eren’in transferinin bir iki gün içinde belli olacağı öğrenildi. 
     
Rest görüldü      SİYAH - Beyazlı takımda, geçtiğimiz sezondan kalan alacaklarının ödenmemesi halinde İstanbul’a dönmeyeceğini açıklayan Shorunmu’nun yarattığı kriz tatlıya bağlandı. Yönetimin, garanti vermesi üzerine Nijeryalı kaleci takımla birlikte İstanbul’a gelecek, parasını alacak ve sözleşme imzalayacak. 
     
Taner’i kaybettik      BEŞİKTAŞ’IN eski teknik direktörlerinden ve Show TV spikerlerinden Ercan Taner’in babası Ziya Taner önceki akşam vefat etti. 77 yaşında hayatını kaybeden Taner’in cenazesi dün Levent Camii’nde kılınan ikindi namazından sonra Kilyos Mezarlığı’nda toprağa verildi. 
     



 SPOR 
























</TEXT>
</DOC>
