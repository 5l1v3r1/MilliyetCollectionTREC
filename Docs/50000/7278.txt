<DOC>
<DOCNO> 7278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/ekonomi/eko03.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir 1 milyar dolara koşuyor 
</HEADLINE>
<TEXT>

2000 yılını 971 milyon dolarlık satış ve 123.7 milyon dolarlık kar rakamıyla kapatan Erdemir, bu yıl 1 milyar dolarlık ciro hedefliyor 
     EKONOMİ SERVİSİ 

     Erdemir Genel Müdürü Şener Macun, 2000'in Erdemir için rekorlar yılı olduğunu, üretim ve satışlarda tüm hedefleri aştıklarını söyledi. Erdemir'in 2000 yılı sonuçlarını bir basın toplantısıyla açıklayan Macun, geçen yıl gerçekleştirdikleri 3.1 milyon tonluk üretim ve 2.9 milyon tonluk satışla rekora ulaştıklarını belirtti. Macun, "Satış gelirlerimiz yüzde 25, ihracatımız yüzde 24 artarken, birim satış maliyetimiz yüzde 4 düştü" dedi. Erdemir'in 2000'de faaliyet karını 1999'a göre yüzde 110 artırdığını belirten Macun, 1999'u zararla kapatan şirketin 2000'de 123.7 milyon dolar kar elde ettiğini açıkladı. Macun, Erdemir'in enflasyondan arındırılmış net karının ise 167.5 milyon dolar olduğunu söyledi. 
     Yılın ikinci yarısında dünya çelik fiyatlarının artmasını beklediklerini ifade eden Macun, "Bu yılı 1 milyar dolarlık ciro ve tatminkar bir kar rakamıyla kapatmayı hedefliyoruz" dedi. 
     
     137 milyon dolarlık yatırım 
     Erdemir'in geçen yıl 131.2 milyon dolarlık yatırım harcaması yaptığını kaydeden Macun, katma değeri yüksek ürünlere geçiş yatırımlarının bu yıl da devam edeceğini belirtti. Bu yıl toplam 137.2 milyon dolarlık yatırım yapmayı planladıklarını bildiren Macun, şu bilgileri verdi 
     "72 milyon dolara mal olacak sürekli galvanizleme hattı haziranda tamamlanacak. Turbo jeneratör yatırımının 15 milyon dolara mal olması ve martta devreye girmesi planlanıyor. Gebze'de arazisi satın alınacak servis merkezi için ise 15 milyon dolarlık harcama yapılacak. Bu merkez beyaz eşya ve otomotiv sektörlerine ekimde hizmet vermeye başlayacak." 
     Macun, Erdemir'in kapasitesini 10 yıl içinde 5 milyon tona çıkarmak için 2 milyar dolarlık yatırım planladıklarını söyledi. Ayrıca kurulu kapasiteleri satın alma projeleri olduğunu da hatırlatan Macun, "İsdemir'in devralınmasından ayrı olarak Romanya'da özelleştirilecek bir fabrikayla ilgileniyoruz. Bu fabrikayı bazı Avrupalı üreticilerle beraber alabiliriz" diye konuştu. 
     
     İsdemir'de toplu sözleşme yenilenecek 
     İsdemir'in devralacak Erdemir'de ücretlerin İsdemir'e göre daha düşük olduğunun hatırlatılması üzerine, "Toplu sözleşme revize edilmeli, çalışanlardan anlayış bekliyoruz. Bu konuda Özçelik - İş Sendikası'yla bir noktaya geleceğimize inanıyoruz" şeklinde konuştu. Macun ayrıca devir tarihi itibarıyla İsdemir'deki taşeron işçilerin tüm yasal ve finansal yükümlülüklerinin Özelleştirme İdaresi'nin uhdesinde kalacağını söyledi. Macun, İsdemir'e Erdemir kültürünü götürebilmek için belli oranda beyin transferi olacağının da altını çizdi. 
     İsdemir'i devralmalarının kendilerine ekstra bir yük getirmeyeceğini belirten Macun, "İsdemir'in 300 milyon dolar borcu olduğunu tespit ettik. Bunları temizleyerek bize devredecekler" dedi. Macun, İsdemir'in gelecekte büyüme alanı olacak arsaları ve limanını da Erdemir'in devralacağını ifade etti. İsdemir'e beş yılda 700 milyon dolar yatırım yaparak üretimi yassı mamule çevireceklerini hatırlatan Macun, "Beklentimiz, yatırımlar için gerekli dış kredilere Hazine garantisi sağlanmasıdır" dedi. 
     
     


 EKONOMİ 


















</TEXT>
</DOC>
