<DOC>
<DOCNO> 34964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur21.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Topal ailesinde miras kavgasına ölüm tehditleri karıştı 
</HEADLINE>
<TEXT>

     Sarıyer'de 1996 yılında öldürülen ''Kumarhaneler Kralı'' olarak tanınan Ömer Lütfü Topal'ın imam nikahlı eşi Birsu Hilal Altıntaş, Topal'ın ilk eşinden olan kızını ölümle tehdit ettiği iddiasına ilişkin ifade vermek üzere Asayiş Şube Müdürlüğü'ne geldi. 
     Elif Topal, İstanbul DGM Cumhuriyet Başsavcılığı'na verdiği suç duyurusu dilekçesinde, aralarında miras anlaşmazlığı bulunan babasının imam nikahlı eşi Birsu Hilal Altıntaş'ın talimatıyla, halen cezaevinde bulunan organize suç örgütü elebaşı Ayvaz Korkmaz ve adamları tarafından ölümle tehdit edildiğini öne sürdü. 
     Savcılığın bu iddianın araştırılması için görevlendirdiği Asayiş Şube Müdürlüğü birimleri, Birsu Hilal Altıntaş'ı ifadesine başvurmak üzere emniyete davet etti. 
     Bunun üzerine Gasp Büro Amirliği'ne gelen Altıntaş'ın, emniyette ifadesinin alınmasına devam ediliyor. 
     







</TEXT>
</DOC>
