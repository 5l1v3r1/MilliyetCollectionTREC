<DOC>
<DOCNO> 9530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/son/sondun13.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Seattle'da hayat normal 
</HEADLINE>
<TEXT>

     ABD'de dün Seattle'ı etkileyen şiddetli depremin ardından Washington eyaletinin batısında bugün bir artçı şok meydana geldi. 
     Amerikan Jeolojik İnceleme Merkezi sözcüsü, dünkü şiddetli depremle aynı fay hattı üzerinde bulunan Tacoma'nın 24 kilometre güneybatısında, yerel saatle 01.10'da TSİ 11.10 bir sarsıntı meydana geldiğini açıkladı. 
     Sözcü, Richter ölçeğine göre 3.4 büyüklüğündeki artçı şokun Seattle bölgesinde hissedildiğini, ancak can ve mal kaybına yolaçmadığını söyledi. 
     ABD'de dün meydana gelen 6.8 büyüklüğündeki depremde önemli miktarda maddi zarar olduğu tahmin ediliyor. Depremde 66 yaşındaki bir kadın kalp krizinden ölürken, onlarca kişi de yaralanmıştı. Seattle'daki yetkililer, 25 yaralının yerel hastanelerde tedavi altında olduğunu, bunlardan 4'ünün durumunun ağır olduğunu belirtiyor. Olympia'daki hastanelerdeyse 35 kişinin tedavi altında olduğu kaydediliyor. Bu arada, Seattle Belediye Başkanı Paul Schell, hayatın normal olduğunu, işyerlerinin açık bulunduğunu söyledi. Schell, depremde çok fazla can ve mal kaybı olmamasını da mucize olarak nitelendirdi. 
     Schell, bazı binalarda hasar olduğunu, ancak tam olarak ne kadar zarar meydana geldiğini söylemenin de erken olduğunu kaydetti. Öte yandan, Washington eyalet Valisi Gary Locke, olağanüstü hal ilan ederken, yol ve binalarda meydana gelen önemli oranda hasarın tespiti için de helikopterle deprem bölgesi üzerinde gezdi. 




</TEXT>
</DOC>
