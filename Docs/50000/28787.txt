<DOC>
<DOCNO> 28787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/dunya/adun.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ADRESE TESLİM 
</HEADLINE>
<TEXT>

Şeffaflık ve adalet talebi dünyada eskiden hayal bile edilemeyen değişimler yarattı. Artık küreselleşen dünyada suçluların izlerini kaybettireceği "suç cennetleri" kalmadı. Uluslararası adaletin pençeleri, sınır tanımadan her yere uzanıp, suçlunun yakasına yapışıyor. 
     DIŞ HABERLER SERVİSİ 

     Vladimiro Montesinos 
Kirli istihbarat şefi kıskıvrak      Venezuela’da önceki gün yakalanan Peru’nun eski istihbarat şefi Vladimiro Montesinos’un dün ülkesine gönderildi. Peru’nun Japon asıllı eski Devlet Başkanı Alberto Fujimori döneminde istihbarat kurumu başkanı olan ve hakkında ölüm mangalarını yönettiği, silah ve uyuşturucu kaçakçılığıyla bağlantılı olduğu suçlamaları bulunan Montesinos, Antonov tipi bir uçakla Peru’ya getirildi. 
     Geniş güvenlik önlemleri altında karşılanan Montesinos’un sağlık durumunun iyi olduğu, daha önce söylenenlerin aksine yakalanmamak için estetik ameliyat yaptırmadığı görüldü. 
     Montesinos’un Kolombiya’da kokain ticareti yapan gerillarla da irtibatının olduğu belirtiliyor. 260 milyon dolarlık kişisel servete sahip olduğu ileri sürülen Montesinos’un para aklama operasyonlarının yanı sıra ordu, yargı organları ve siyasi partilere rüşvet verdiği, iş dünyasını ve basını da baskı altına alarak "müthiş bir mafya iktidarı" kurduğu söyleniyor. Geçen yıl eylül ayından beri kaçak olan Montesinos "Latin Amerika’nın en çok aranan sanığı" unvanını taşıyordu. 
     
     Slobodan Miloşeviç 
Sırp kasap da paketleniyor      Yugoslavya hükümeti, Uluslararası Savaş Suçları Mahkemesi’nin USSM "en çok aranan suçlu" ilan ettiği eski Devlet Başkanı Slobodan Miloşeviç’i Lahey’e gönderme kararı aldı. Kararın en geç 15 - 20 gün içinde uygulanacağı açıklandı. 
     USSM, Belgrad’da tutuklu olan Miloşeviç’i, Kosova’da 1998 - 1999 yıllarında savaş suçu işlemekle suçluyor. Miloşeviç’in USSM’ye teslimi, Yugoslavya’nın milyarlarca dolar para yardımı alabilmesi için, Batılı ülkelerin öne sürdüğü şartların başında geliyor. Miloşeviç Lahey’e gönderilmesi durumunda Savaş Suçları Mahkemesi’nde yargılanan ilk devlet başkanı olacak. 
     Miloşeviç hakkında Sırp makamları tarafından yöneltilen başka suçlamalar da var. Eski Başkan’ın ülke dışına döviz kaçırdığı, cinayetlere karıştığı ileri sürülüyor. 
     Bu arada, Miloşeviç’in avukatları, eski Başkan’ı Lahey’e gönderme kararının anayasaya aykırı olduğu iddiasıyla Anayasa Mahkemesi’ne başvurdu. İtiraz sürecinin Miloşeviç’in USSM’ye olası teslimini iki haftadan fazla uzatabileceği belirtiliyor. 
     



 DÜNYA 











</TEXT>
</DOC>
