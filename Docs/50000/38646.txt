<DOC>
<DOCNO> 38646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/son/sonspo13.html </URL>
<DATE> 2001/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brescia teknik direktörü istifa etti 
</HEADLINE>
<TEXT>

     İtalya Birinci Futbol Ligi takımlarından Brescia'da, teknik direktör Carlo Mazzone, görevinden istifa ettiğini açıkladı. 
     UEFA Kupası'na katılabilmek için mücadele ettiği UEFA Intertoto Kupası'nın finalinde Fransız ekibi Paris Saint Germain'e elenen Brescia'da, eleştirilere mahruz kalan Mazzone, ''Burada bu biçimde çalışılamaz'' diyerek görevini bıraktı. İtalyanların ünlü yıldızı Roberto Baggio'yu ikinci yarıda oyuna aldığı için taraftarlardan büyük tepki alan Mazzone, kulüple taraftarlar arasındaki ayrımın kendisini ve futbolcuları çok olumsuz yönde etkilediği kaydetti. 
     Ligin başlamasına 4 gün kala Mazzone'nin istifası, futbolcular ve kulüp başkanında şok etkisi yaparken, 34 yaşındaki Roberto Baggio'nun da takımdan ayrılabileceği savunuldu. Ligin ilk haftasında kendi sahasında, teknik direktörlüğünü Fatih Terim'in yaptığı AC Milan'ı ağarlayacak olan Brescia'yı, yardımcı antrenör Menichini'nin çalıştıracağı açıklandı. UEFA Kupası'na katılamamaktan dolayı zaten üzgün olan takıma ikinci darbe de teknik direktörün istifasıyla gelirken, otoriteler bu durumun AC Milan için bir avantaj olacağını söylediler. 







</TEXT>
</DOC>
