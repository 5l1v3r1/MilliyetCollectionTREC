<DOC>
<DOCNO> 46817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun05.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şüpheli toz vakaları panik yaratıyor 
</HEADLINE>
<TEXT>

     ABD'de bir yolcu uçağında uçuş esnasında bir kişinin, yerinden kalkarak havalandırma sistemine toz saçtığı yönündeki haberin ardından, içinde 80 yolcu ve 5 kişilik mürettebat bulunan uçağın, inişin ardından 3 saat süreyle bekletildiği bildirildi. 
     FBI sözcüsü Andrew Black, toz sanılan maddenin bir tebrik kartının ufak parçaları olduğunu ve kazara saçıldığını söyledi. 
     Polis sözcüsü Rubens Dalaison, yolculardan birinin, bir mürettebat üyesine, bir kişinin havalandırma sistemine toz saçtığını söylemesinin ardından California eyaletinin San Jose kenti havaalanında alarm verildiğini belirtti. 
     Dalaison, Chicago'dan havalanan 1669 sefer sayılı United Airlines uçağının inişinden sonra itfaiye ekiplerinin içeriye girerek hava örnekleri aldığını kaydetti. 
     Polis, Federal Soruşturma Bürosu FBI ve acil durum ekiplerinin, uçağın yolcularına zehirli madde bulaşıp bulaşmadığını kontrol etmek için bir çadır kurduğunu, tehlikeli bir durumun söz konusu olmadığının anlaşılmasından sonra da yolcuların serbest bırakıldığını belirtti. 
     Parçalar saçan kişinin uçaktan alınarak, elbiselerinin çıkarıldığı, dezenfekte edildiği ve üzerine, tehlikeli maddeler için hazırlanan özel bir elbise giydirildiği bildirildi. 
     Adamın ve görgü tanığının, polis tarafından sorguya çekildiği ifade edildi. 
     Öte yandan, Washington'daki Dulles Uluslararası Havaalanı'dan bir sözcü, İngiltere'nin başkenti Londra'dan kalkan, United Airlines'a ait bir uçağın tuvaletinde toz bulunduğunu açıkladı. 
     Sözcü Tara Hamilton, bulunan tozun Maryland eyaletindeki ordu laboratuvarında incelendiğini, uçuşla ilgili araştırmanın da tehlikeli maddeler ekibi ve FBI ajanlarınca yürütüldüğünü belirtti. 
     Uçağın 216 yolcusunun 17'sinin ve 14 mürettebat üyesinin tuvaleti kullandığının belirlendiğini bildiren Hamilton, 17 yolcunun dezenfekte edildiğini kaydetti. 
     






</TEXT>
</DOC>
