<DOC>
<DOCNO> 8442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/dunya/dun02.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Fena ıskaladık 
</HEADLINE>
<TEXT>

     WASHİNGTON Milliyet 

     ABD’nin geçen hafta Bağdat yakınlarındaki beş askeri hedefe olarak düzenlediği harekatta, "sınırlı" başarı sağlandığı ve hedeflerden bazılarının isabet görmediği açıklandı. 
     Pentagon yetkililerinin verdiği bilgiye göre, son Irak bombardımanının "hedef tutturmak" bakımından "orta düzeyde başarılı" olmasında ve vurulmaya çalışılan radar sistemlerinden "yarısının ıskalanmasında", ABD’nin gelişmiş silah sistemlerinin kabahati var. 
     Bombardımana askeri açıdan "B eksi" ya da "C artı" not verdiklerini belirten yetkililer, hedeflerin yer tesbitinde bir aksaklık yaşanmadığını, ancak yüksek teknolojiye dayalı silah sistemlerinin bu hedefleri vurmasında, bazı "kılavuz" mekanizmalarının iyi işlememesinden kaynaklı sapmalar yaşandığını belirttiler. 
     CBS televizyonu ise, ABD ve İngiltere’ye bağlı jetlerin toplam 20 radar sisteminden sadece 8’ini vurabildiğini duyurdu. 
     Bu açıklamalar, Washington ve Londra’nın Irak’a yeni bir saldırı için "açık kapı" bırakması anlamına da geliyor. Zira Irak, bombardımandan 24 saat sonra uçuşa yasak bölgeyi denetleyen müttefik uçaklarına yeniden ateş açmış, Pentagon da "karşı saldırı" hakkını baki tuttuğunu bildirmişti. 
     


 DÜNYA 












</TEXT>
</DOC>
