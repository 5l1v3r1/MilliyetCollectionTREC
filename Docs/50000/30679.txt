<DOC>
<DOCNO> 30679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko08.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, TOBB eski Başkanı Miras'ın 'iptal istemi'ni reddetti 
</HEADLINE>
<TEXT>

     Odalar Birliği eski Başkanı Fuat Miras'ın, Ankara 6. İdari Mahkemesi'ne yaptığı, ''TOBB Yönetim Kurulu'ndan istifasının kabulü, yerine yedeğinin getirilmesi ile yönetim kurulu başkanlığına Rifat Hisarcıklıoğlu'nun seçilmesine'' ilişkin Odalar Birliği Yönetim Kurulu kararının iptali ile yürütmenin durdurulmasına ilişkin istemi reddedildi. 
     TOBB Eski Başkanı Fuat Miras, bir süre önce Ankara 6. İdare Mahkeme'sine başvuruda bulunarak, TOBB Yönetim Kurulu'nun, istifasını kabul ederek, yerine yedek üyelerden Bedri İnce'yi getirmesi ile Yönetim Kurulu Başkanlığına Rifat Hisarcıklıoğlu'nun seçilmesine ilişkin kararlarının iptali ile yürütmenin durdurulması istemlerinde bulunmuştu. 
     Bu arada, Ankara 6. İdare Mahkemesi tarafından talepleri reddedilen Miras'ın bu karara itiraz etmesi halinde, Ankara Bölge İdare Mehkemesi konuyu karara bağlayacak. 
     Bilindiği üzere TOBB eski Başkanı Fuat Miras, 8 Haziran 2001 tarihinde yönetim kurulu toplantısında Odalar Birliği'nin Eximbank aracılığı ile ihracatçı KOBİ'lere kullandıracağı 100 milyon dolarlık kredi nedeniyle yaşanan tartışmalar üzerine istifasını vermişti. 
     Miras, daha sonra bu istifasını geri çekmiş, ancak TOBB Yönetim Kurulu, Miras'ın verdiği istifayı işleme koyarak, kendisinden boşalan başkanlık görevine TOBB Başkanvekillerinden Rifat Hisarcıklıoğlu'nu seçmişti. 






</TEXT>
</DOC>
