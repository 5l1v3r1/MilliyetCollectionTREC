<DOC>
<DOCNO> 22454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur29.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık hizmetleri için 40 araçlık bir havuz oluşturuldu 
</HEADLINE>
<TEXT>

     Tasarruf tedbirleri çerçevesinde çıkarılan Taşıt Kanunu'nun uygulanmasında ilk adımı Başbakanlık attı. Yayınlanan bir iç genelge ile Başbakanlıkta kullanılmak üzere 40 araçlık bir taşıt havuzu oluşturulduğu kaydedildi. 
     Müsteşar Ahmet Şağar imzasıyla yayınlanan genelge, Başbakanlığa ait taşıtların havuz esasına dayalı olarak kullanılmasını hedefliyor. Genelgeye göre "Başbakanlık havuzuna" 40 araç verilirken, araçların "Taşıt görev emri" formuyla kullanılması sağlanıyor. Ayrıca mesai saatleri dışında çalışanlar için de nöbetçi taşıt bulundurulmasına karar verildi. 
     Genelgede yer alan bazı maddeler şöyle 
     Nöbetçi araçlar, saat 20.00'den önce kullanılamayacak. 
     Havuzdaki araçların işletme tamir gibi giderlerinin izlenebilmesi amacıyla söz konusu bilgiler bilgisayar veya kartlara düzenli olarak işlenecek. 
     Araçların kontrol kartlarından kilometre ve sarf ettiği yakıt miktarı oranı aylık olarak tespit edilecek. Limiti aşan akaryakıt sarfiyatının nedeni tespit edilecek, fazla sarfiyat önlenecek. 
     Havuz sistemine alınan tüm araçlara resmi plaka takılacak. 237 sayılı Taşıt Kanunu'nda belirtilen araçlar dışında hiçbir araçta sivil plaka kullanılmayacak. 
     Personel servis araçları sadece Başbakanlık merkez teşkilatı ile devlet bakanlıklarında çalışan kadrolu ve geçici görevli personel için tahsis edilecek. 
     Kırmızı plakalı makam araçları ile koruma araçları dışında taşıtların akaryakıt ihtiyaçları hafta içi 08.00 - 17.30 arasında karşılanacak. Araçlara hafta sonu ve tatil günlerinde akaryakıt verilmeyecek. 
     Başbakanlıktaki görevli personelin ikametgahları ile görev yerleri arasındaki geliş ve gidişleri ayrı birer taşıt yerine, toplu araçlarla sağlanacak. Bu kişilerin ticari taşıtlardan yararlanmaları halinde ise görev yerleri ile ikametgahları arasındaki mesafelere göre rayiç bedelleri geçmemek kaydıyla ödeme yapılabilecek. 







</TEXT>
</DOC>
