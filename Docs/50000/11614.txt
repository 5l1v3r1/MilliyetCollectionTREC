<DOC>
<DOCNO> 11614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/spor/spo01.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM’DAN SAVUNMA 
</HEADLINE>
<TEXT>

Beşiktaş’ın hocası, Alman Bunte dergisine haksız yere suçlu damgası yediğini söyledi, "Hiçbir zaman kendimi yitirecek kadar uyuşturucu kullanmadım" dedi 
     "İşimi aksatmadım" 
     SİYAH - Beyazlı takımın teknik direktörü, Almanya’nın haftalık Bunte dergisi ile yaptığı röportajda kendini savundu ve "Hiçbir zaman kendimi yitirecek kadar bağımlı olmadım. İşimi aksatmadım, yıllar boyu başarılara imza attım" diye konuştu. "Almanya’ya kırmızı kart" başlığı ile çıkan haberde Daum ölene kadar suçlu damgası ile yaşamak istemediğini belirtti. 
     
     "Futbolcular yanımda" 
     ARTIK tamamen futbola konsantre olmak istediğini söyleyen ünlü hoca, "Almanya’da geçen olaylar Beşiktaşlı oyuncuları ve taraftarları ilgilendirmiyor. Beni sevdiklerini söyleyip destek veriyorlar" dedi. Daum, "Beşiktaş’ın benden beklentileri çok büyük. Şampiyonluk istiyorlar ama bu sezon mümkün değil" ifadelerini kullandı. 
     
Doğan Geri döneceğim      SCALA’nın yardımcılığını yapan ve Daum’un gelmesiyle görevine son verilen antrenör Ziya Doğan yuvaya bir gün geri döneceğini söyledi. Doğan, "Beşiktaş’ta iyi şeyler yaptığımızın inancındayım. Scala ile iyi bir uyum yakalamıştık ancak böyle bir olayla karşılaştık" dedi. Bu arada Ziya Doğan, Adanaspor’un üç yıllık anlaşma önerisini kabul etmedi. 
     
Rıza sabır istedi "Gelecek yıl şampiyonuz"      KARTAL YİĞİT 

     YILLARCA Beşiktaş’ın kaptanlığını yapan, oynadığı futbol ile atom karınca unvanını alan Rıza Çalımbay, bu kez İnönü Stadı’na antrenör olarak çıkacak. Siyah - Beyazlı takımda Daum’un yardımcılığına getirilen çiçeği burnundaki hoca, taraftardan sabır istedi ve Beşiktaş’ın en fazla iki hafta sonra eski kolej havasını yakalayacağını söyledi. 
     DAUM’un kendileri için büyük bir şans olduğunu kaydeden Rıza, "Ondan çok şey öğreneceğiz. Çocuklara eski güveni kazandırmak lazım. İlk etapta bunun için uğraşıyoruz. Şu an ne transfer ne de başka bir şeyi düşünüyoruz" dedi. Siyah - Beyazlı takımın antrenörü, gelecek sezon şampiyonluğa ulaşacaklarına ise kesin gözle baktıklarını belirtti. 
     RIZA, Beşiktaş’ın en çok konuşulan futbolcusu Pascal Nouma ile ilgili olarak da "Gerek Daum, gerek ben ve Bülent hoca onu takımın en centilmen futbolcusu yapacağız. İçi sevgi dolu bir oyuncu. Ancak sinirli yapısı zaman zaman kendisini olayların içinde bırakıyor" yorumunu yaptı ve bundan sonra kasti kart görenleri affetmeyeceklerini vurguladı. 
     
Bilgili iddiası      BUNTE Dergisi, Daum’a "Sizi Beşiktaş’a geri döndüren dostunuz Serdar Bilgili’nin de seks ve uyuşturucu partileri ile ilgisi olduğu söyleniyor. Bu tehlikeli değil mi " sorusunu da yöneltti. Alman hoca "Bunların hepsi gerçeklerden uzak yalanlar" yanıtı verdi. 
     
Personel azalıyor      BEŞİKTAŞ yönetimi son aylarda yaşanan ekonomik kriz nedeniyle personeli azaltma kararı aldı. Yönetim kulüp bünyesinde kırtasiye ürünlerinin kullanımından elektriğe kadar bir çok yerde tasarrufa giderken, bütün işyerlerinde olduğu gibi çalışanlarının işten çıkarılması yoluna da başvurdu. 
     


 SPOR 


























</TEXT>
</DOC>
