<DOC>
<DOCNO> 37190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/spor/spo02.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"İyi mal pahalı olur" 
</HEADLINE>
<TEXT>

Fenerbahçe Teknik Direktörü Mustafa Denizli, "Bilet fiyatları fazla değil. Rangers maçında tribünlerin dolacağına inanıyorum" dedi 
     YUSUF KOBAL 

     FENERBAHÇE Teknik Direktörü Mustafa Denizli, hedeflerini bildiklerini söyledi ve "Daha yolun başındayız. Lig farklı bir görüntü ortaya koyabilir" dedi. Şu anda daha çok Glasgow Rangers maçını düşündüklerini belirten Denizli, "0 - 0 kritik bir sonuç. Dış sahada gol atmak önemliydi. Ama ben yine de turu geçeceğimize inanıyorum. Lig uzun yarış ve bu yolculukta ayakta kalmak önemli" ifadelerini kullandı. 
     BİR maçla takım hakkında bir şey söylemenin doğru olmadığını vurgulayan Denizli, "Bizim huyumuzdur. Dereyi görmeden paçaları sıvarız. Herhangi bir tarihte istediğimiz Fenerbahçe’yi seyredebiliriz diye tahminde bulunmak yanlış. Geniş kadrodan onbir çıkarmak için ben de zorlanıyorum. En az oyuncular kadar yoruluyorum. Kimseyi incitmeden onlardan istifade etmeye çalışıyorum" dedi. 
     BİLET fiyatlarının fazla olmadığını savunan Denizli, "Fenerbahçe olarak büyük harcama yaptık. İyi mal pahalı olur. Glasgow Rangers maçında tribünlerin dolacağına inanıyorum" diye konuştu. İstanbulspor ile yapacakları karşılaşmaya da değinen Denizli, "Bu yıl da lige iyi hazırlanmışlar. Zorlu maç olacak. Şampiyonlukta iddialıyız. Ama bugünden şampiyon ilan edilmek abartı" yorumunu yaptı. 
     
14 kişilik idman      İSTANBUL ile yapacağı lig maçının hazırlıklarını sürdüren Fenerbahçe, dün 14 kişiyle çalıştı. Antrenmana, milli takımlara giden Ogün, Rüştü, Abdullah, Ümit, Serhat, Lazetiç, Rapajiç ve Zoran Mirkoviç ile sakat olan Recep katılmadı. Eksikler nedeniyle çift kale maçta antrenörler Nurettin Yıldız ve Oğuz Çetin de yer aldı. 
     SEZON öncesi hazırlık çalışmasına katılamayan Oktay’ın yavaş yavaş formuna kavuştuğu gözlendi. Golcü futbolcu, çift kale maçta performansı ve attığı gollerle göz doldurdu. Sarı-Lacivertliler’in çalışma sırasında kaleye attıkları 86 şutun ancak 17’si gol oldu. Bu arada Andersson kontrolden geçirildi. 
     
Vatandaş Revivo      HÜSEYİN YAVUZ 

     FENERBAHÇE’NİN İsrailli yıldızı Revivo, Türk vatandaşı olmak istediğini belirtti ve önümüzdeki hafta içinde başvuruda bulunacağını söyledi. Revivo, "Türkiye’de çok mutluyum. Bundan sonraki yıllarda da ailemle birlikte Türkiye’de yaşamayı hedefliyorum" dedi. 
     
Oktay atağı      FENERBAHÇE, Oktay için FIFA’ya başvurmaya hazırlanan Las Palmas’a karşı atağa geçti. Bugün FIFA ile masaya oturacak olan yöneticiler Las Palmas’dan 1.5 yıldır Oulare’nin kiralama bedelini alamadıklarını bildirecekler ve bu paranın Oktay’ın bonservis bedeli olarak sayılmasını isteyecekler. 
     



 SPOR 





















</TEXT>
</DOC>
