<DOC>
<DOCNO> 11908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/spor/spo01.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ADALET NEREDE 
</HEADLINE>
<TEXT>

Beşiktaş yönetimi sessizliğini bozdu, Hagi’ye verilen ceza ile Siirt maçının İzmir’e alınmasına büyük tepki gösterdi 
     BİLAL MEŞE 

     BEŞİKTAŞ yönetimi dün sert bir bildiri yayınlayarak, Futbol Federasyonu’na ateş püskürdü. Siyah - Beyazlılar, Galatasaraylı Hagi’ye verilen altı maçlık cezanın yanı sıra Siirt maçının İzmir’e alınmasını eleştirdiler. Yönetim bildiriye, "Futbolu yöneten, kurum ve organların adaletine ve tarafsızlığına olan inancımız zedelenmiştir" diye başladı. 
     SİYAH - Beyazlılar şöyle devam etti "Nouma’ya verilen üç maçlık cezaya haklı itirazımız hiç dikkate alınmamışken, Jardel’in iki maçlık cezasının bire indirilmesini, Hagi’ye altı maç ceza verilmesini, olaya karışan diğer futbolcuların ceza kuruluna bile sevk edilmemelerini, adalet ve eşitlik anlayışıyla bağdaştırmak mümkün değildir." 
     YÖNETİM, sezon başında olay çıkaran takımlara seyircisiz maç oynatma gibi modern bir uygulamaya gidildiğini de hatırlatarak, şunları bildirdi "Ancak Siirt - Galatasaray maçının tamamen tersi bir uygulamayla, yüksek hasılatın beklendiği İzmir’e alınmasıyla, Siirt cezalandırmak yerine ödüllendirilmiş, Galatasaray ise uzak bir deplasman yerine İzmir’e giderek kayrılmış olmaktadır." 
     
Taraftara çağrı      Menajer Sinan Engin ise Trabzonspor maçında taraftara çağrıda bulunarak "İkincilik şansımız sürüyor. Seyircimizi yanımızda görmek istiyoruz" dedi. 
     
Ayhan ilk onbirde      TEKNİK Direktör Christoph Daum, Trabzonspor maçında, Scala döneminde savunmada oynatılan Bayram’ı orta alana çekecek ve tecrübeli futbolcudan gizli golcü olarak yararlanacak. Alman hoca ayrıca sürekli yedek oturan Ayhan’ı da onbirde sahaya sürecek. 
     İBRAHİM’İ de yedeğe çekecek olan Siyah - Beyazlı takımın patronu, forvette Nouma’nın yanında Fazlı’ya görev verecek. Bu arada Beşiktaş, Trabzonspor maçının son hazırlığını dün de basına kapalı olarak gerçekleştirdi ve ardından Fulya’da kampa girdi. 
     
Beşiktaş-Trabzon      STAT BJK İnönü 
     SAAT 19.00 
     HAKEM Serdar Tatlı 
     BEŞİKTAŞ Shorunmu - Ali Eren, Ümit, Erman - Tayfur, Karhan, Ayhan, Bayram, Münch - Nouma, Fazlı 
     TRABZONSPOR Milosevski - Macit, Nesim, Osman - Tamer, Gökdeniz, Yanchev, Erhan, Abdülkadir - Hami, Orhan Lange 
     SAKAT Oktay, Zafer, Güngör, Nikolovski Trabzon 
     CEZALI Ahmet Dursun, Nihat Beşiktaş 
     TV DigiTürk Canlı 
     
Kartal üstün      BEŞİKTAŞ ile Trabzonspor, bugün 87. randevuya çıkacaklar. 28 yıllık rekabette, 35 maçı Beşiktaş, 32’sini de Trabzonspor kazanırken, 19 maç da beraberlikle kapandı. Siyah - Beyazlılar’ın 111 golüne, Karadeniz ekibi 96 golle karşılık verdi. Ligdeki 53 maçta Trabzonspor 21, Beşiktaş ise 20 galibiyet aldı. 12 maçta eşitlik bozulmadı. İstanbul’daki maçlarda Siyah - Beyazlılar’ın 24 - 7 üstünlüğü bulunuyor. Trabzonspor, son 8 yıldır İnönü Stadı’nda kazanamıyor. 
     


 SPOR 

























</TEXT>
</DOC>
