<DOC>
<DOCNO> 49522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/spor/aspo.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Hakem Kazanı 
</HEADLINE>
<TEXT>

Mutlu Çelik’in, Galatasaray-Trabzonspor maçındaki tutarsız davranışları, Haluk Ulusoy’un emriyle atamanın yapıldığı iddiaları, hakem camiasını allak-bullak etti 
     CEMAL ERSEN 

     İsimsiz demeçler 
     GALATASARAY - Trabzon karşılaşmasının ardından Mutlu Çelik’e gösterilen tepkilerin yanı sıra, bu atamanın Haluk Ulusoy tarafından değiştirildiği yolundaki iddialar, hakem camiasının da sabrını taşırdı. MHK tarafından konuşmaları yasaklanan hakem ile gözlemciler isimsiz demeç vermeyi dün de sürdürdüler ve tepkilerini dile getirdiler. Üst klasmandaki deneyimli bir hakem, "Çelik camiamıza büyük zarar veriyor. Bazı çevreler tarafından korunduğu imajının verilmesi de, müesseseye inancı azaltıyor" dedi. 
     
     Köstebek avı 
     SÖZ konusu hakem, herkesin yaptığı hatayı sessiz sedasız ödediğini de belirtti, "Ama Çelik’in geçmişine bakın. Bırakın cezayı, ödüllendiriliyor" ifadesini kullandı ve devam etti "Şimdi bu hakeme hangi takım, futbolcu ya da taraftar inanacak. Talimatlarla atama yapılamaz. Federasyon Başkanı’nın, Çelik’i savunduğunu gördüm. Üzüldüm. Hangi hakem böylesine savunuluyor." Mutlu Çelik’i, Haluk Ulusoy’un bizzat atadığı haberleri üzerine MHK’de "köstebek" araştırmasına başlandığı, Ulusoy’un bu konuda talimat verdiği kaydedildi. 
     
     Yeni bir iddia 
     MHK Başkanı Bülent Yavuz ise Galatasaray - Trabzon maçının hakemiyle ilgili Ulusoy’un hiçbir müdahalede bulunmadığını söyledi. Yavuz, "Benim dönemimde, hakem listeleri başkanın onayına hiç sunulmamıştır. Atamalar için kimseye danışmayız" dedi. Federasyon da yazılı açıklama yaparak, Haluk Ulusoy’un atama yetkisini bugüne kadar kullanmadığının altını çizdi. Ancak dün, Mutlu Çelik’i Beşiktaş - Kocaeli maçına da Başkan Ulusoy’un atadığı ve küfüre karşı uygulamasıyla ilgili kendisine talimat verdiği iddiaları gün yüzüne çıktı. 
     
     "İsyanı körüklüyor" 
     ESKİ FIFA kokartlı, ancak isminin yazılmasını istemeyen bir hakem de, Mutlu Çelik’in, sosyal patlamanın eşiğine gelen Türk toplumunda isyanı körüklediğini ileri sürdü. Söz konusu hakem şunları söyledi "Bu adam öne çıkma duygusunu yaşıyor. Bu psikolojik bir rahatsızlıktır. Bir zamanlar Erman Toroğlu ve Serdar Çakman vardı. Bu adam onların kötü kopyası. Bir hakem, maçın üzerine çıkamaz. 15 gün önce de bir maçta aslan terbiyeciliğine soyunmuş hakemi, bu maça gönderemezsin. Başkan Ulusoy’un artık devreye girmesi lazım." 
     
Altaylı mutsuz’      Amaçları başka’ 
     GALATASARAY 2. Başkanı Fatih Altaylı, Mutlu Çelik’e yönelen tepkilerin, kendilerine de yansıması üzerine sert tepki gösterdi. Altaylı, Trabzonspor’un gereksiz yaygara kopardığını belirtirken, "Sanki hakem olmasa Trabzonspor maçı 10 - 0 kazanacaktı. Amaçları hakemleri bizim maçlarımızda etkilemek" diye konuştu. 
     
     Değişik temenni 
     ÜNLÜ hakem hocalarının Beşiktaş - Kocaeli maçında Çelik’in doğru davrandığını söylediğini, ancak kendi maçlarında "Mutlu’nun lisansını yırtarım" dediğini söyleyen Altaylı şöyle devam etti "Neden o lisansı Beşiktaş maçında yırtmıyorlar. Dua ediyorum, şu Süper Avrupa Ligi kurulsun, bu ligden ayrılalım." 
     
     Mücadelemiz sürecek’ 
     ALTAYLI, hakem değişikliği konusunda bilgileri olmadığını vurguladı. 2. Başkan, "Mesut Yılmaz’ın, Ulusoy’u aradığını söylüyorlar. Böyle şey olur mu Beşiktaş maçında golümüzü vermediler, sesimiz çıkmadı. Galatasaraylı olmak çok zor. Hem ligde, hem Avrupa’da, hem de bunlarla mücadele edeceğiz" ifadesini kullandı. l HALİL ÖZER 
     
Milliyet kanıt oldu      TRABZON Asbaşkanı Ahmet Ağaoğlu, Futbol Federasyonu’nu, Bakan Fikret Ünlü’ye şikayet ederken Milliyet Gazetesi’ni de delil olarak sunduklarını söyledi. Ağaoğlu, "Kadıyı, kadıya mı şikayet edeceğiz, elbette bakana şikayet edeceğiz. Bakan Ünlü’ye Milliyet Gazetesi’ndeki haberi verdik. Zaten hakemin değiştirileceğini daha önce televizyonlara da açıklamıştık" dedi. 
     
Ulusoy’a boykot      GALATASARAY maçının hakeminin Haluk Ulusoy tarafından değiştirildiğinin ortaya çıkmasından sonra Trabzon halkı yıllardır bindikleri Ulusoy otobüslerini boykot etmeye başladı. Trabzonsporlu yöneticiler Haluk Ulusoy’un davranışları nedeniyle şehir halkının böyle bir yolu seçtiğini söylediler. 
     



 SPOR 

























</TEXT>
</DOC>
