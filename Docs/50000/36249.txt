<DOC>
<DOCNO> 36249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sonspo01.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İlhan ve Tümer'in transferini çözdü... 
</HEADLINE>
<TEXT>

     Beşiktaş, adeta yılan hikayesine dönen İlhan Mansız ve Tümer Metin'in transferini sonunda bu akşam çözüme kavuşturdu. 
     Beşiktaş Kulübü Futbol Şubesi Basın Sözcüsü Mete Düren, İlhan ve Tümer için Samsunspor Kulübü ile anlaşmaya vardıklarını ve 2 futbolcunun 10 Ağustos Cuma günü yapılacak Trabzonspor maçında forma giyebileceklerini açıkladı. 
     Kulüp başkanı Serdar Bilgili'nin bu akşam Samsunspor Kulübü yöneticileriyle telefonla görüştüğünü kaydeden Düren, ''Başkanımız Samsunspor ile anlaşmaya varmış. Bu futbolcular için Samsunspor Kulübü'ne 2 trilyon 250 milyar lira ödeyeceğiz. Bu parayı Samsunspor'a belirli bir ödeme planı içinde vereceğiz'' diye konuştu. Düren, Samsunporlu yöneticilerin yarın İstanbul'a geleceğini ve 2 futbolcu için son resmi işlemleri de yaptıktan sonra İlhan ve Tümer'in tamamıyla Beşiktaşlı olacaklarını bildirdi. Almanya'nın Freiburg Kulübü ile Tunuslu futbolcuları Baya için yaşadıkları pürüze de değinen Düren, ''Baya için Futbol Federasyonu aracılığıyla FIFA'ya başvurduk. Sanırım Trabzonspor maçına kadar bu sorun da çözülür'' dedi. 







</TEXT>
</DOC>
