<DOC>
<DOCNO> 12120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sontur03.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüş davasında Savcı idam istedi 
</HEADLINE>
<TEXT>

     ''Milli Görüş'' davasında, ''Devletin siyasi, hukuki, iktisadi temel nizamlarını dini esaslara göre değiştirmek amacıyla anayasal düzeni yıkmaya teşebbüs'' ettikleri gerekçesiyle, Anayasa Mahkemesi'nce kapatılan RP'nin eski Genel Başkan Yardımcısı Ahmet Tekdal, eski Ankara milletvekili Hasan Hüseyin Ceylan ve eski Şanlıurfa milletvekili İbrahim Halil Çelik hakkında, Türk Ceza Kanunu'nun TCK 146-1. maddesine göre idam, 22 sanık hakkında da bu suça iştirak ettikleri iddiasıyla 22 yıl 6'şar aya kadar hapis cezası istendi. 
     Ankara 2 No'lu DGM'de görülen davanın bugünkü duruşmasına, sanık avukatları katıldı. Mahkeme Başkanı Hüseyin Eken, sanıklardan Şevki Yılmaz ile İmdat Kaya hakkında çıkarılan gıyabi tutuklama müzekkerelerinin infaz edilemediğini bildirdi. Eken, sanıklardan Mehmet Karaman'ın avukatı Mehmet Ener'in soruşturmanın genişletilmesi talebini içeren dilekçe verdiğini belirtti. 
     Savcı Nuh Mete Yüksel'in de talebi doğrultusunda, Başkan Eken, soruşturmanın genişletilmesi talebinin davanın sonucuna etki edecek nitelikte olmaması ve gereksiz yere uzamasına yol açacağı gerekçesiyle eddine karar verildiğini bildirdi. 
     Daha sonra, Savcı Yüksel, 11 sayfalık esas hakkındaki mütalaasını mahkemeye sundu. 
     Eken, talepleri doğrultusunda sanık avukatlarına esas hakkındaki savunmalarını hazırlamaları için süre verilmesine, sanıklar Yılmaz ve Kaya hakkındaki gıyabi tutuklama kararlarının infaz edilmesi için müzekkere yazılmasına karar vererek, duruşmayı erteledi. 
     Nuh Mete Yüksel'in esas hakkındaki mütalaasında, Anayasa Mahkemesi'nce kapatılan RP'nin eski Genel Başkan Yardımcısı Ahmet Tekdal, eski Ankara milletvekili Hasan Hüseyin Ceylan ve eski Şanlıurfa milletvekili İbrahim Halil Çelik hakkında, Türk Ceza Kanunu'nun TCK 146-1. maddesine göre idam talep edildi. 
     Mütalaada, eski Sultanbeyli Belediye Başkanı Ali Nabi Koçak, eski Müstakil Sanayici ve İşadamları Derneği MÜSİAD Genel Başkanı Erol Yarar ile Milli Gençlik Vakfı MGV yöneticilerinin de aralarında bulunduğu 22 sanık hakkında ise aynı suça iştirak ettikleri gerekçesiyle, TCK'nın 146-3. maddesi uyarınca 7 yıl 6'şar aydan 22 yıl 6'şar aya kadar hapis cezası istendi. 
     Savcı Yüksel, mütalaasında, Anayasal düzeni yıkarak yerine din devleti kurmak amacıyla militan yetiştirdiği gerekçesiyle MGV ile bu vakfa destek verdiği için MÜSİAD'ın kapatılmasını talep etti. Bugüne kadar yakalanamayan gıyabi tutuklu sanıklar eski milletvekili Şevki Yılmaz ve eski Sultanbeyli Belediyesi Mezarlıklar Müdürü İmdat Kaya hakkındaki dosyanın ayrılması, dava açıldıktan sonra ölen Adnan Demirtürk hakkındaki davanın ise ortadan kaldırılması istendi. 




</TEXT>
</DOC>
