<DOC>
<DOCNO> 30359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/ekonomi/eko04a.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borçlanmaya disiplin geliyor 
</HEADLINE>
<TEXT>

Meclis’e sevkedilen tasarıyla kamu kurumlarının borçlanma limitleri ve koşulları yeniden belirlendi 
     ANKARA Milliyet 

     Türkiye’nin IMF’ye verdiği niyet mektubunda yer alan ve haziran ayı içinde Meclis’e sevkedilmesi gereken Borçlanma Yasası Tasarısı, Meclis’e sevkedildi. Tasarıyla kamu borçlanması belli ilkelere bağlanıyor. 
     
     Denk bütçe öncelikli 
     Bakanlar Kurulu tarafından geçen hafta kabul edilerek, önceki gün TBMM Başkanlığı’na gönderilen tasarıya göre, kamu kurum ve kuruluşları, yıllık bütçelerindeki ödenekler toplamı ile tahmin edilen gelirler arasındaki miktar kadar net borç kullanabilecek. Bütçenin denk olması durumunda da borçlanma, anapara ödemesinin en fazla yüzde 5’i kadar yükseltilebilecek. Bu sınır, Hazine Müsteşarlığı’nın olumlu görüşü, ilgili bakanın teklifi ve Bakanlar Kurulu kararıyla yıl içinde en fazla yüzde 5 oranında artırılabilecek. 
     Borçlanma limiti, yıl içinde özel tertip devlet iç borçlanma senedi için ek ödenek alınması ve doğal afetlerle ağır ekonomik kriz ortamından doğan haller dışında ek bütçe kanunuyla değiştirilemeyecek. 
     Vadesinde nakden ödenenler hariç, çeşitli kanunlara dayanılarak ikrazen ihraç olunan özel tertip devlet iç borçlanma senetleri bu limitin hesaplanmasında dikkate alınmayacak. Mali yıl içinde ihraç edilecek özel tertip devlet iç borçlanma senetlerine Hazine’nin verebileceği garanti miktarı her yıl bütçe kanunuyla belirlenecek. 
     
     Hazine kefalet vermeyecek 
     Özel tertip devlet iç borçlanma senetleri geçmiş valörlü olarak ihraç edilemeyecek, bu senetlerin faiz oranları değiştirilemeyecek, faiz ödemeleri yerine yeni senet çıkarılamayacak. Hazine kamu veya özel kuruluşların yurtiçi piyasalardan yapacağı borçlanmalarda garanti veya kefalet veremeyecek. 
     



 EKONOMİ 


































</TEXT>
</DOC>
