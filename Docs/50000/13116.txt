<DOC>
<DOCNO> 13116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/yazar/bila.html </URL>
<DATE> 2001/03/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Cenazede Meclis sitemi 
</HEADLINE>
<TEXT>

     Atatürk'ün manevi evladı, dünyanın ilk bayan savaş pilotu Sabiha Gökçen'in cenazesine devletin sivil, asker en üst düzey görevlileri katıldı. 
     Cenazeye gösterilen ilgi hem Ata'ya hem Gökçen'e saygının ifadesiydi. 
     Ankara'da Kocatepe Camii'ndeki cenaze töreni siyasilerin kısa sohbetlerine de sahne oldu. 
     Bu sohbetlerden biri Meclis'in çalışmalarıyla ilgiliydi. Hükümet özellikle ekonomiyi ilgilendiren yasaların bir an önce çıkarılması için her gün çağrı yaparken, Meclis'te oturumun açılmasına yetecek kadar bile milletvekili bulunmayışı Meclis yönetimini rahatsız ediyordu. 
     Söze ANAP lideri Mesut Yılmaz girdi. ANAP'lı Meclis Başkanvekili Nejat Arseven'e dönerek 
     - Bu hafta Meclis'i siz yöneteceksiniz, değil mi, diye soruyor. 
     "Evet" yanıtını alınca devam ediyor 
     - Meclis'te yavaş gidiyoruz. Bireysel emeklilik yasasını çarşambaya kadar çıkarabilir miyiz 
     Arseven yanıt vermeden, Yılmaz bu kez yanında duran Başbakan Ecevit'e dönüyor 
     - Sayın Başbakanım, iki haftada ancak 18 madde geçirebildik. Meclis çok yavaş. Sayın Arseven'e onu söylüyordum. 
     Bu kez konuşmaya Meclis Başkanlığı'na vekalet eden, 3 Nisan'dan itibaren de Cumhurbaşkanı Sezer'e vekalet edecek olan Meclis Başkanvekili Murat Sökmenoğlu girdi. "Sayın Başbakanım" diyor 
     - Benim naçizane önerim şu Bütün liderler parti gruplarıyla bir toplantı yaparlarsa çok iyi olur. Yoksa bu hava içinde bu yasaları Meclis'ten geçirmek çok zor. Toplanamıyor bile. Eskiden yaptığınız gibi liderlerin gelip Meclis'te oturmaları lazım ki, milletvekilleri de gelsin ve Meclis işlerliğe kavuşsun. 
     Sökmenoğlu'nun biraz serzeniş yüklü bu sözleri üzerine Ecevit, "Ama Sayın Sökmenoğlu" diye yanıt veriyor 
     - DSP grubu düzenli olarak Meclis'te bulunuyor. Çalışmaları düzenli yürütüyor. 
     Sökmenoğlu yanıtı ise şu oluyor 
     - Sayın Başbakanım, parti ayırımı önemli değil. Sizin grubunuz gelse bile yeterli olmuyor. Hükümet bu yasaların süratle çıkmasını istiyorsa, liderlerin Meclis'e gelmesi etkili olur, diye düşünüyorum. Benim söylemek istediğim o. 
     Bu yanıttan sonra Başbakan Ecevit de Sökmenoğlu'na hak veriyor 
     - Siz haklısınız. Meclis'i çalıştırmamız gerekiyor. 
     Ecevit ve Yılmaz, bu sohbetten sonra bu hafta Meclis çalışmalarına ağırlık vermek konusunda anlaşarak, törenden ayrılıyorlar. 
     Özellikle Kemal Derviş'in ABD dönüşünde hızlanacak olan yeni program çalışmalarının önemli bir ayağını daha önce kamuoyuna açıklanan 15 yasa tasarısı oluşturuyor. 
     Programın hızla yürürlüğe girmesi ve uygulanabilir nitelik kazanması için bu yasaların bir an önce çıkarılması gerekiyor. 
     Liderler bu hafta mesailerini Meclis'te geçirmeye hazırlanıyorlar. 
     
     





Bilim... 


Cenazede Meclis sitemi 


Sovyet Liderinin striptiz merakı 


Paskalya yumurtası peşinde 


Meclis derebeyi... Aşireti sağ olsun 


Herkes haklı 


MİR'in yerine 


Dünyanın en güzel mesleği 


Çok değerli on yılımızı çaldılar 


Milletvekilleri "işin ciddiyetini" anlayamadı 


</TEXT>
</DOC>
