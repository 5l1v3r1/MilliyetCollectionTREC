<DOC>
<DOCNO> 31165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sonspo08.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Inzaghi "Shevchenko ile beni kim durduracak. Merak ediyorum" 
</HEADLINE>
<TEXT>

     AC. Milan takımının yeni transferi Filippo İnzaghi, gelecek sezon Milan'ı yenecek takım göremediğini söyledi. 
     La Gazzetta dello Sport gazetesine demeç veren İnzaghi, ''Juventus'ta 4 yıl içinde 89 gol attım. Shevchenko da sezon başına en az 20 gol atıyor. Eğer ikimizde bu gollere devam edersek, Milan'ı kim mağlup edecekmiş, gerçekten görmek isterim'' dedi. 
     Teknik Direktör Fatih Terim ile telefonda konuştuğunu dile getiren İnzaghi, ''Terim, takımında beni görmekten memnunluk duyduğunu söyledi'' diye konuştu. 28 yaşındaki futbolcu, ''Bu Milan bende heyecan yaratıyor. Yeniden başlamak için sabırsızlanıyorum'' derken, Rui Costa'nın kendileri için çok önemli olduğunu vurguladı. 
     Bu arada 16 Temmuz tarihinde Milano kentinde toplanacak olan futbolcu ve teknik kadro, Milan'ın antreman tesisleri olan Milanello'ya giderek, 31 Temmuz tarihine kadar burada ön hazırlıklarını yapacak. ''Kırmızı şeytanlar'' lakaplı Milan taraftarının 16 Temmuz tarihinde futbolcular ve Terim'e sürpriz yaparak, takımın toplanacağı Hotel Gallia oteli önüne geleceği belirtildi. 
     Milan Kulübü sahibi ve İtalya Başbakanı Silvio Berlusconi'nin de Milanello'daki kamp sırasında takımı ziyaret edeceği öne sürüldü. 
     Milan'da satış listesinde olan Boban, Ba, Bierhoff, Guly ve Chamot gazetelere verdikleri demeçlerde, Terim'in kadrosunda yer alamayacaklarını anladıklarından takım aradıklarını açıkladı. 
     Öte yandan, İtalyan basınında takımların transferleriyle ilgili verilen haberlerde İnter'in Barcelona'da oynayan Hollandalı Patrick Kulivert'i istediği iddia edildi. 
     Tutto Sport gazetesi, İnter'in aynı zamanda Manchester United'ın 22 yaşındaki genç yeteneği Kieron Dyer'ı transfer etmek içinde girişimde bulunduğunu ve İngiliz takımına bu transfer için Hakan Şükür veya Gresko'yu verebileceğini ileri sürdü. 






</TEXT>
</DOC>
