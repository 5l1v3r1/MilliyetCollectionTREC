<DOC>
<DOCNO> 29296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/soneko13.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 1. seansta böyle geçti... 
</HEADLINE>
<TEXT>

     İMKB Ulusal-100 Endeksi, dünkü kapanışa göre 51.31 puan artışla 1. seansı 11,215.53 puandan tamamladı. 
     Hisse senetleri ortalama yüzde 0.46 oranında değer kazandı. 
     Borsa, Türk Telekom yönetimi konusunda yaşanan krizle güne satıcılı başladı. 10,973 puan seviyesinde açılan seansın başlarında hızla gerileyen Endeks, en düşük 10,891 puanı gördü. 10,900 seviyesindeki desteğinden tepki alımlarıyla geri dönen piyasa, sonrasında 11 bin puan seviyelerinde yatay seyre girdi. Seansın ilk yarısı 11,066 puanla geçildi. 
     İkinci yarıda durgun seyirle bekleyişini sürdüren piyasa, Ulaştırma Bakanı Enis Öksüz'ün Telekom'un yeni yönetim kurulunun belirlenmesi konusunda, ''Olumsuzluk içinde yer almam, almayacağım. Ne dedilerse yaptım'' açıklamasından sonra yukarı doğru hareketlenmeye başladı. Kapanışa doğru dünkü seviyelerine ulaşan Endeks, son dakika alımlarıyla seansı 11,215.53 puandan tamamladı. 
     Kapanışta mali endeks 1.10 puan artışla 16,053.68 puana, hizmet endeksi 64.71 puan artışla 6,460.66 puana, sınai endeksi de 105.03 puan artışla 8,737.32 puana yükseldi. 
     Önceki kapanışa göre mali grup hisseler ortalama yüzde 0.01, hizmet grubu hisseler yüzde 1.01, sınai grubu hisseler de yüzde 1.22 oranında değer kazandı. 
     1. seansta işlem gören toplam 284 hisse senedinden 158'i değer kazandı. 39 hisse senedi değer yitirirken, 87 hissenin fiyatında ise değişiklik olmadı. 
     Seansta, 136 trilyon 841 milyar 100 milyon liralık işlem hacmi oluştu. 
     1. seansta, Vestel, Yapı Kredi Bankası, Akbank, Sabancı Holding ve Ereğli Demir Çelik en yoğun işlem gören hisseler oldular. 
     

</TEXT>
</DOC>
