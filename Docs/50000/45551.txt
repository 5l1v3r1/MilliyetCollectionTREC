<DOC>
<DOCNO> 45551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun02.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Ladin, ABD misillemesinden sonra ikinci terör darbesi için hazırlanıyor'' 
</HEADLINE>
<TEXT>

     ABD'nin Taliban ve Usame Bin Ladin'e karşı girişeceği cezalandırma operasyonu başlatıldığı anda, Bin Ladin'e bağlı terör timlerinin, ABD'ye yönelik ikinci bir saldırı daha yapacakları öne sürüldü. 
     Amerikan basınında yer alan haberlere göre, Başkan George Bush, böyle bir saldırıya karşı alınacak önlemlerin FBI tarafından koordine edilmesine olanak vermek amacıyla harekatı geciktiriyor. 
     Askeri kaynakların New York Post Gazetesi'ne verdikleri bilgiye göre, Bin Ladin ve El Kaide Örgütü, New York'taki Dünya Ticaret Merkezi ve Washington yakınındaki Savunma Bakanlığı Pentagon 
     binasına yönelik 11 Eylül saldırılarının, Washington'ın misillemesine yol açacağını önceden hesapladılar. 
     Bin Ladin ve El-Kaide'nin, misilleme olduğunda ABD'ye ikinci bir terör darbesi daha indirmek amacıyla hazırlık yaptığı bildiriliyor. Bu ikinci darbenin, ABD'de olabileceği gibi Avrupa, Ortadoğu ya da Güney Amerika'daki ABD hedeflerine yönelik olabileceği belirtildi. 
     
     Olasılık yüsde 100 

     Üst düzey bir istihbarat yetkilisi, açıklamasında, ''Misilleme başladığında Amerikan hedeflerine yönelik ikinci bir terör saldırısı olma olasılığının yüzde 100 olduğunu'' söyledi. Aynı kaynak, ''misilleme operasyonunun, FBI'ya ikinci terör eylemini gerçekleştirecek hücreyi ortaya çıkarmak ve tasfiye etmek için zaman tanımak amacıyla geciktirildiğini'' sözlerine ekledi. 
     Verilen bilgiye göre, 11 Eylül saldırısını gerçekleştiren 19 terörist ile ikinci saldırı için hazırlanan teröristler arasında herhangi bir bağ bulunmuyor. 
     Amerikan terörle mücadele ekipleri, 11 Eylül saldırısını yapanların geride bıraktığı belge ve telefon numaralarının, istihbarat güçlerini yanlış yöne sevketmek için ''dezenformasyon'', yani bilgi çarpıtması amacıyla bırakıldığının anlaşıldığıni da ifade ettiler. 
     Kaynaklar, bu yoldaki bilgilerin, İngiliz, Alman ve Afgan istihbarat kaynaklarının yanı sıra Bin Ladin'in örgütünü iyi tanıyan Mısır, Somali ve Filistinli unsurlardan sağlandığını vurguladılar. 
     






</TEXT>
</DOC>
