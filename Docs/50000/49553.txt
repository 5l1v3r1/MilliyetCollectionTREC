<DOC>
<DOCNO> 49553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/yasam/yas12.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata kulaç attılar 
</HEADLINE>
<TEXT>

Burgazada’da 54 metreye inen altı dalgıçtan ikisi akıntıya kapıldı. 30 saat yaşam savaşı veren iki dalgıç, Mudanya’da karaya çıktı... 
     İSMAİL POLAT İstanbul 

     Burgazada açıklarında dalış yapan altı dalgıçtan ikisi kayboldu. Gece boyunca soğuk ve şiddetli akıntıyla mücadele eden Önder Sarıoğlu ve Setrak Eryazı, yaklaşık 30 saat sonra Mudanya’da karaya çıkmayı başardı. 
     Oluklu mukavva işiyle uğraşan Önder Sarıoğlu ve antikacı Setrak Eryazı’nın da aralarında bulunduğu altı arkadaş, önceki gün saat 13.00 sıralarında, sık sık tekrarladıkları gibi, yine dalış yaptılar. İkişerli gruplar halinde 54 metreye inen dalgıçlar, bir süre sonra dönüşe geçtiler. 
     Arkadaşlarından Murat Sözeri tarafından son olarak 15 metre derinlikte görülen Sarıoğlu ve Eryazı’dan bir haber alınamadı. Şiddetli akıntı ve hava şartları nedeniyle görüş mesafesi azaldığı için arama çalışmalarından da bir sonuç çıkmadı. Arama çalışmaları Deniz Polisi, ada sakinleri ve bir helikopterin katılımıyla dün sabah yeniden başladı. Endişeli bekleyiş devam ederken, iki arkadaşla ilgili bir ipucu elde edilemedi. 
     Hava kararırken, iki arkadaşın yüzerek Mudanya’ya ulaştığı ve sağlık durumlarının iyi olduğu haberi geldi. Mutlu haber, Sarıoğlu ve Eryazı aileleriyle arkadaşlarını ve ada sakinlerini sevince boğdu. 
     



 YAŞAM 





















</TEXT>
</DOC>
