<DOC>
<DOCNO> 49159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sontur20.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakmakoğlu "Kara harekatına katılacağız demedik" 
</HEADLINE>
<TEXT>

     Milli Savunma Bakanı Sabahattin Çakmakoğlu, ''Afganistan'daki kara harekatına biz katılacağız '' gibi bir söz söylemediklerini bildirdi. 
     Çakmakoğlu, Kayseri'nin Sarıoğlan Kaymakam Vekili Caner Coşar'ı makamında ziyaret ederek, ilçenin sorunları hakkında bilgi aldı. 
     Coşar, ilçenin 3 yıldır vekil kaymakamla idare edildiğini, kaymakam atanmasını ve yaklaşık 10 yıldan beri devam eden Sarıoğlun Sulama Barajı'nın bir an önce bitirilmesi için ödenek gönderilmesini beklediklerini söyledi. 
     Çakmakoğlu, Türkiye'de 148 kaymakam açığı bulunduğunu, eksik yerlere kaymakam atanması için çalışacaklarını belirtti. 
     Çakmakoğlu, önceki dönemlerde birçok projenin devreye alındığını, mavi boncuk dağıtır gibi temel atıldığını anlatarak, ''Biz bu konularda uyarılarımızı yaptık, ama dinletemedik. Şimdi biz, önem derecesine göre projeleri programa alıyoruz ve kısa sürede bitireceğiz'' dedi. 
     Gazetecilerin sorularını da cevaplandıran Çakmakoğlu, ''Afganistan'a yapılacak kara harekatında Türkiye'nin tutumu ne olacak '' seklindeki sorusu üzerine, şöyle konuştu 
     ''Afganistan'daki kara harekatına biz katılacağız demedik. 
     İstemişiz de vermemişler gibi bir yorum yapılıyorsa, bizim isteğimizle alakası yok. Bizden istenilenlerin ne olduğunu kamuoyu biliyor. Ne bizden talep olmuştur ne de talep olmuş da hazırız demişizdir. Biz, ancak ihtiyaç hasıl olursa, askeri eğitim hizmeti verebiliriz. 
     İstihbarat verebiliriz. Barış tesis edildikten sonra, yani harekat bittikten sonra barış dönemi için oluşturulacak Uluslararası Barış Gücü'ne biz de katılabiliriz... Bosna'da, Kosova'da olduğu gibi...'' Çakmakoğlu, Türkiye'de bir erken seçimin olup, olmayacağı yönündeki soruyu da ''Bize göre erken seçim gözükmüyor. Ülkenin erken seçime değil, yaşamakta olduğu ekonomik olumsuzlukların giderilmesine ihtiyacı var. Yeni seçim düşünülmüyor'' diye yanıtladı. 
     Bakan Çakmakoğlu, Sarıoğlan İlçesi'ne bağlı Alamattin ve Çiftlik beldelerinde yaptığı konuşmalarda, Türkiye'nin 2,5 yıldır bir koalisyon hükümeti tarafından yönetildiğini, bazı işlerin çok iyi gittiğini, bazı işlerde de sıkıntılar yaşandığını kaydetti. 
     Çakmakoğlu, Türkiye'nin yaşamış olduğu sıkıntıları halkın desteğiyle daha az hasarla aşabileceğine işaret ederek, ''Amacımız, vatandaşların daha iyi şartlarda yaşamasını, geleceğe daha umutla bakmalarını sağlamaktır'' diye konuştu. 
     Çakmakoğlu, Türkiye'nin savunmasının ve güvenliğinin en ön planda olduğunu belirterek, şunları söyledi 
     ''En güçlü olduğumuz taraf budur. Hem bölgemizde hem Avrupa'da en güçlü Türk Silahlı Kuvvetleri'dir. bu nedenle Türkiye'nin itibarı en yüksek mertebededir. İtilafların çözümünde itibarımız daha yüksektir. 
     Bunu Balkanlar'daki yaşadığımız olaylarda gördük. Şimdi de Afganistan konusu gündemdedir. Bazı insanlarımızı yanıltan beyanlar oluyor. 
     Afganistan bir Müslüman ülkesidir, ama Afganistan'ı yöneten rejim, İslamiyet'i siyasette kullanan, İslamiyet'in özünden uzaklaşmış bir harekettir. Terörün, teröristin korkutarak, öldürerek, yıldırarak, despot bir rejimle yönetim şeklinin Müslümanlık ile alakası yoktur. 
     Müslümanlık ayrı bir şey inanç tablosu, insanın değeri artan bir din. 
     Halbuki orada çağdışı bir rejim uygulanıyor. Türkiye, Müslüman bir ülkeye karşı gibi yorumunu, gündemimizden çıkarmamız lazım. Bu rejime, Taliban denen rejime karşı hareket edenler, özbeöz Türk soylu kardeşlerimizdir. Türkmenler, Özbekler, Azeri Türkmenleri. Onlar Mücadele ediyor. Demek ki Müslüman Müslüman'a değil teröre, öldürmeye, yok etmeye karşı. Desteğimiz, bazılarının yorumladığı gibi asker göndereceğiz şeklinde değil. Devleti yönetmek demek, her türlü ihtimali görmek, önceden de tedbir almak demektir.'' Çakmakoğlu, Türkiye'nin bir tek askerinin burnunun kanamasını istemeyen bir görüşü savunduğunu belirterek, ''Bizim için önemli olan Yüce Türk milletinin menfaatleridir. Bu menfaate uyuyor mu, uymuyor mu diye bakarız'' dedi. 
     






</TEXT>
</DOC>
