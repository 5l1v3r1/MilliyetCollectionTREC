<DOC>
<DOCNO> 14826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur27.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullar zam hazırlığında 
</HEADLINE>
<TEXT>

     Özel Okullar Derneği Başkanı Rüstem Eyüboğlu, özel okulların gelecek yıl için mutlaka enflasyonun altında zam yapacağını ve velilerin mağdur edilmeyeceğini bildirdi. 
     Derneğin Hilton Oteli'nde düzenlediği toplantıda biraraya gelen 100'ün üzerinde özel okul sahibi ve yöneticisi, sorunlarını tartıştı. Toplantının basına açık bölümünde konuşan Eyüboğlu, özel okulların ücretlerini belirlemek amacıyla toplanmadıklarını, bazı sorunları kamuoyuna sunacaklarını belirtti. 
     Toplantı sonrasında gazetecilerin sorularını yanıtlayan Eyüboğlu, 1397 özel okulda 500 bin öğrencinin bulunduğunu belirterek, toplantıda veliyi de personeli de mağdur etmeyecek, okulların kaliteli eğitiminden ödün vermeyecek bir orta yol aradıklarını ifade etti. 
     Eyüboğlu, Türkiye'de enflasyonun, hedeflendiği gibi yüzde 10-20 olmadığına da işaret ederek, ''Özel okul ücretlerine mutlaka enflasyonun altında zam yapılacaktır. Dolayısıyla personel de öğrenciler ve aileler de hiçbir şekilde mağdur edilmeyecektir. Her okul kendi giderini hesaplayacak, makul ölçüde zam yapacaktır'' dedi. 
     
     
     




</TEXT>
</DOC>
