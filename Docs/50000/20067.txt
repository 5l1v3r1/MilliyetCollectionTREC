<DOC>
<DOCNO> 20067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/ekonomi/eko06a.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarıda borsa unutuldu 
</HEADLINE>
<TEXT>

SPK Üyesi Batmaz, Bankalar Kanunu’nun 14. maddesi nedeniyle halka açılacak bankalarda zihinlerde soru işaretlerinin doğacağını söyledi 
     SONGÜL HATISARU 

     Sermaye Piyasası Kurulu SPK Üyesi Erdal Batmaz, Bankalar Kanunu Tasarısı’nda sermaye piyasasının unutulduğunu söyledi. 19 Aralık 1999 tarihinde, 4389 Sayılı Bankalar Kanunu’nun geçici 14. maddesinde yapılan değişiklikle tüm ortakların haklarının fona geçmesinin hükme bağlandığını hatırlatan Batmaz, bugün bu yanlıştan dönülmesi için bir fırsat doğduğuna dikkat çekti. Ancak halka açık bankalarla ilgili olarak bir düzenlemeye gidilmediğini hatırlatan Batmaz, "Sorun sadece bu hisselere para yatıran yatırımcının sorunu değil. Güven ve uluslararası piyasalara açılacak kurumların yani ekonominin sorunudur" dedi. Fona devredilen ve hisselerine sıfır bedelle el konulan 36 bin yatırımcının söz konusu tarihlerdeki kur ve fiyatlarla 500 milyon doları borsada buharlaşmıştı. 
     
     Yabancı ilgisi azalır 
     14. maddede bir değişikliğe gidilmemesi durumunda borsaya gelmek isteyen bankalar açısından ciddi soru işaretleri doğacağını söyleyen Batmaz, bu nedenle sermaye piyasasında faaliyet gösteren bankaların duyarlı olması gerektiğini kaydetti. 
     
     Kurumsal yatırımcı ilgisi engellenir 
     Maddenin, bankaların uluslurarası piyasalara açılmak istemeleri durumunda ciddi handikaplar oluşturacağını söyleyen Batmaz, yurtdışı fonlar açısından hisselerin cazip olmayacağına dikkat çekti. "Uluslararası yabancı fonların ve özel emeklilik fonlarının bankacılık sisteminin hisse senetlerini almasını engellemiş olacağız" diyen Batmaz, "Gelecek 10 yıllarda para ve sermaye piyasalarının büyümesini, uluslararası piyasalara açılmasını ya da birleşmelerin önünü bu tarz ciddi stratejik hatalardan dolayı kesiyoruz diye korkuyorum" şeklinde konuştu. 
     
     "Çözüm basit, yeter ki niyet olsun" 
     Tüm ortakların değil, sorumlu ortakların ortaklık haklarının Fon’a devredileceğinin hüküm altına alınabileceğini söyleyen Batmaz, diğerçözüm önerilerini ise şöyle sıraladı "Bu hüküm sadece borsada işlem gören bankalar için konarak, işletilebilir. Veya belli bir tazmin maddesi konulabilir. Bir baraj belirlenerek, bankanın fona devredildiği tarihten geriye doğru ağırlıklı ortalama fiyat üzerinden belli bir tavana kadar ödeme yapılabilir. Böylece mülkiyet hakkı fiilen ortadan kalkmamış olur. Bunun dışında iflas prosedürü işletilerek veya tersine çağrı yoluyla yine belli bir ağırlıklı ortalama fiyat üzerinden hisseler yatırımcıdan alınabilir." 
     



 EKONOMİ 






















</TEXT>
</DOC>
