<DOC>
<DOCNO> 42612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/soneko04.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası "Ortaklık görüşmeleri devam ediyor" 
</HEADLINE>
<TEXT>

     Garanti Bankası ile İtalyan IntesaBci arasındaki ortaklık görüşmelerinin devam ettiğini, uluslararası alanda meydana gelen son gelişmelerle sadece Garanti Bankası ile ilgili yatırım kararının ertelendiği, başvurunun geri çekilmesinin söz konusu olmadığı bildirildi. 
     Banka'dan yapılan açıklamada, hafta sonu basında yer alan ''İntesa, Garanti Bankası'na yatırım ile ilgili başvurusunu geri çekti'' şeklindeki haberlerin, Garanti Bankası ile İntesaBCi arasındaki görüşmelerin sona erdiği yorumlarına yol açtığı vurgulanırken, bunun doğru olmadığı ve görüşmelerin devam ettiğine dikkat çekildi. Açıklamada, İntesa'nın başvurusunu geri çekmediği, uluslararası alanda ansızın ve ciddi şekilde meydana gelen gelişmeler nedeniyle, sadece ''Garanti Bankası ile ilgili yatırım kararını ertelediği'' ifade edildi. Öte yandan Garanti Bankası'ndan Borsa'ya gönderilen açıklamada da, IntesaBci ile ortaklık görüşmelerinin devam ettiği bildirilmişti. Açıklamada, IntesaBci S.p.A. ile bankanın ana ortağı Doğuş Holding arasında sürdürülen ortaklık görüşmeleriyle ilgili, 14 Eylül Cuma günü yapılan IntesaBci Yönetim Kurulu toplantısında, Garanti Bankası hakkındaki kararın ''sonraki toplantılarda'' ele alınmasına karar verildiği kaydedilmişti. 







</TEXT>
</DOC>
