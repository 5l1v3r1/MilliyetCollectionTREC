<DOC>
<DOCNO> 31919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur12.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Endişeye gerek yok" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, IMF ve Dünya Bankası'nın kredileri serbest bırakmasıyla Türkiye'nin yolunun açıldığını söyledi. İşsizlik ve istimdam sorununun hala devam ettiğini ifade eden Derviş, rakamlar ve gerçeklerin endişeye gerek bırakmadığını bildirdi. 
     Derviş, Fransız İşadamları ve Sanayicileri Derneği MEDEF heyetini kabul ettikten sonra, gazetecilere kısa bir açıklama yaptı. IMF ve Dünya Bankası'nın kararlarının olumlu olduğunu, 3.2 milyar dolarlık ikinci dilimin de serbest bırakıldığını hatırlatan Derviş, "Bugün önemli bir gün, piyasalarda da belli bir rahatlama var. Biliyorsunuz, Arjantin sorunu ve dünya piyasaları da bizi önemli biçimde etkiledi son iki gün. Ama bu paranın da gelmesiyle yolumuz açıldı. Yürüdüğümüz yolda devam edeceğiz" dedi. 
     Herkesin birbirini sevmesi ve desteklemesi durumunda Türkiye'nin iyiye gideceğini kaydeden Derviş, hep birlikte hareket edilmesi gerektiğini söyledi. Derviş, şöyle devam etti 
     "Elbette lüzumsuz tartışmalar, görüş ayrılıkları olacak ama bunları tatlılıkla halledip yolumuza kesin olarak devam etmemiz lazım. Sayın Başbakan'ın da mesajı bu yöndeydi. Bence çok güzel bir mesaj oldu. Hem halkımıza, hem piyasalarımıza güven verdi. Bu konuda birlikte kararlı biçimde yürümemiz gerekir. Durumumuz hala zor, zorluk devam ediyor. İşsizlik sorunu, istihdam sorunu bugün birinci numaralı sorun. Bunu haletmemiz için bu programı uygulayıp birbirimizi desteklememiz gerekir" dedi. 
     Derviş, rakamlar ve gerçeklerin endişeye gerek bırakmadığını söyledi. 






</TEXT>
</DOC>
