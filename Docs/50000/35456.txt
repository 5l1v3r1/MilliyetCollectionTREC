<DOC>
<DOCNO> 35456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur06.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta kongre heyecanı... 
</HEADLINE>
<TEXT>

     ANAP'ın iki gün sürecek 7. Olağan Büyük Kongresi için delege ve izleyiciler kongrenin yapılacağı ASKİ Spor Salonu'na alınmaya başlandı. 
     ASKİ Spor Salonu'ndaki kongre nedeniyle olağanüstü güvenlik önlemlerinin alındığı görüldü. Spor Salonu'na giden ana yol Karşıyaka Mezarlığı önünde trafiğe kapatılırken, araç geçişine kontrollü olarak izin veriliyor. Salonun yaklaşık 2 kilometre öncesinden, güvenlik ekipleri panzerlerle barikat kurarken, atlı polisler devriye görevi yapıyor. 
     Karşıyaka Mezarlığı önünde bekletilen bir grup, ellerinde davetiye olmasına rağmen, salonun bulunduğu istikamete polis tarafından gönderilmediklerinden yakınırken, yurdun çeşitli yerlerinden kongreyi izlemeye gelen kadın ve gençler, üzerlerinde geldikleri illerin adı ve arı resmi olan tişörtlerle salona girmek için polis barikatının arasından geçtiler. İzleyici, delege ve basın mensupları ise saat 08.30'dan itibaren, üç ayrı noktadan arama yapılarak ve manyetik kartlarla salona alındılar. 
     Kongrenin yapılacağı ASKİ Spor Salonu'nun dış cephesinde asılı ''Yepyeni Bir Gelecek, Yine ANAP'la Gelecek'' pankartı, ANAP'ın Kurucu Genel Başkanı Turgut Özal, ANAP Genel Başkanı ve Başbakan Yardımcısı Mesut Yılmaz'ın resimleri ile Türk Bayrağı ve ANAP bayrakları Salonu ilk görüşte dikkati çekiyor. 
     Salonun içinde ise Atatürk, Özal ve Yılmaz'ın posterleri yer alırken, Yılmaz'ın çeşitli sözleri, sinevizyon ekranından salona yansıtılıyor. 
     Geçtiğimiz günlerde ANAP Genel Merkezi'nde düzenlenen törenle verilen ISO 9002 kalite belgesi, ''Hizmette Kalite Belgesine Sahip Tek Parti ANAP'' yazısının da salona asıldığı görüldü. ''Yepyeni Bir Gelecek'' yazının yer aldığı platform ve tavanda ANAP bayraklarının yanı sıra, partiyi simgeleyen çok sayıdaki büyük boy arı maketi ise salona ayrı bir görüntü veriyor. Salonun ortası delegelere ayrılırken, her delegenin önünde, Türk bayrağı, ANAP bayrağı, kongre dokümanları, kumanya ve delegelerin isimlerinin yer aldığı üzerinde Mesut Yılmaz'ın fotoğrafının bulunduğu plaketler yer alıyor. Salonun girişinden itibaren, çok sayıda emniyet mensubu ile parti görevlileri ve özel güvenlik şirketi görevlileri, salonda düzeni sağlamaya çalışıyor. Görevliler, salonun ortasına delegeler dışında kimsenin girmesine izin vermezken, basın mensupları için ise platformun sağında bir bölüm oluşturuldu. 
     Salonda, tribünlerde, ellerinde Yılmaz, ANAP bayrağı ve Türk bayrağı bulunan partili ve davetliler, yeniden uyarlanan, ''Arım Balım Peteğim'' şarkısı eşliğinde tempo tutarken, sigara içilmesi yasağı, ''Sigara İçmediğiniz İçin Teşekkür Ederiz'' yazılı pankartlarla duyuruldu. 
     Ayrıca platformun sağında bulunan tribünlerin üzerinde, ''Geleceğin Türkiyesi İnanç-Düşünce ve Teşebbüs Hürriyeti Üzerinde Yükselecektir'', ''Sorun Ekonomi Demokrasi Hürriyet, Çözüm ANAP'' yazılı pankartlar yer alıyor. TRT ile yapılan anlaşma ile 7 ayrı kamera ile görüntülenecek olan kongreden, isteyen basın kuruluşları ücretsiz görüntü alabilecekler. Kameramanlar ve foto muhabirlerine, parti tarafından üzerinde ''Press'' yazılı gazeteci yeleği dağıtıldı. Salonun dışında, delegeler için 650 kişilik yemek çadırı kuruldu. Ayrıca, salon dışında bulunacaklar için dışarıya da bir dev ekran yerleştirildi. 
     Salonda meydana gelebilecek sağlık sorunları için sağlık ekipleri görev alıyor. İki gün sürecek kongrede, 1227 delege, Genel Başkan, MKYK, MDK seçimlerinde için oy kullanacak. Delegeler, sabah saatlerinden itibaren kaldıkları otellerden otobüslerle polis eskortları eşliğinde salona getirilmeye başlandı. Kongrede, Genel Başkan Mesut Yılmaz'ın yanı sıra, Trabzon Milletvekili Eyüp Aşık, Yozgat Milletvekili Lutfullah Kayalar, MKYK üyesi Vehbi Dinçerler ile eski MKYK üyesi Necla Akben genel başkanlık için yarışacaklar. Kongrede, genel başkanlık için seçim bugün, MKYK ve MDK üyelikleri için seçim de yarın yapılacak. 







</TEXT>
</DOC>
