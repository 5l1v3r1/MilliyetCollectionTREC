<DOC>
<DOCNO> 33915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/spor/ygsoze.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Suat 
</HEADLINE>
<TEXT>

     HALİL ÖZER 

     Karşındaki Arnavut’un inadından başka neyi vardı ki Onlarca gömlek üstün kaliten var. Tecrüben var, gücün var, Avrupa’da bir misyonun var. Şu maçta bile, şu amatör takım karşısında bile böbreğinden taş düşürdün. Neredeyse ikinci maça sıkıntılı girecektin. Cömertçe golleri harcadın. 
     Sezon başından beri hep söylüyoruz savunmaya, orta alana ve forvete adam lazım diye. Arnavutlar’ın önünde bile eksikler bas bas bağırdı. Ya güçleri olsa. O zaman ne olacak Tamam, rakip futbol oynamayı düşünmüyor. Otomatikman kötü ile kötü oluyorsun. Ama ipler senin elinde. Maç da Ali Sami Yen’de. İstediğin gibi çekip, çevireceksin. Arnavut’un umudu yok. Galatasaray, yüzde 98 oradaki maçı da kazanır. Yüzde 2’lik bir şansı var. O da futbolun hatırına. Önemli olan o değil. Önemli olan bir ay sonra neler yapabileceğin. Biz o sinyali alamadık. Alan varsa bilmem. 
     Suat’ı bir kenara koyayım. Her şeyiyle oynadı. Hesapta en yaşlı, ama dün en gençti. Parmak ısırttı, koca takımı ayakta tuttu, turu garantileyen golü attı. 90 dakikada toplam ya dört, ya beş dakika iyi futbol oynayabilen Galatasaray, ikinci yarıda gol dışında pozisyona bile girmekte zorlandı. İlk yarıda da Arif herkesin canına ot tıkadı. Tek başına dört gol kaçırdı. Farkı önledi. Kaçanlar da geri gelmedi. 
     Galatasaray’da dün ismini bile zor okuduğumuz Arnavut takımı önünde pas yüzdesi en alt düzeylerdeydi. Hasan Şaş, Ergün ve Hakan Ünsal gibi oyuncular bile kendi kimliklerini unutmuş haldeydi. Forvette Ümit Karan bir tek golde vardı. Onun dışında biz göremedik. Berkant kendine oynayan bir futbolcu. İyice pişmesi lazım. Arkadaşlarına tek gol pasını 89. dakikada verebildi. Diğerlerini kendi atıp, kahraman olmak istedi. Ama işler onun istediği gibi gitmedi. 
     Ne olursa olsun bu iş bitti. Ama ayakların kısa sürede denk alınması lazım. 
     



 SPOR 
























</TEXT>
</DOC>
