<DOC>
<DOCNO> 22771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sondun11.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Charles için 'Oğlum kral olmak için yaratılmamış' dendiği iddiası 
</HEADLINE>
<TEXT>

     İngiltere'de yayın yapan bulvar gazetelerinden The Sun, Kraliçe II. Elizabeth'in eşi Prens Philip'in Galler Prensi Charles için, ''ne yazık ki oğlum Kral olmak için yaratılmamış'' dediği iddiasında bulundu. 
     Gazetenin Prens Philip'in adı açıklanmayan bazı arkadaşlarına dayandırarak verdiği haberde, Kraliçe'nin eşinin dost çevrelerinde oğlu Prens Charles ile ilgili olarak yaptığı değerlendirmelerde, onu Kraliyet tahtı için fazla ''hafif'' bulduğuna dair sözlere yer verdiğini de öne sürdü. 
     Oğlunun monarşinin gerektirdiği kararlılık ve disiplinden yoksun olduğunu söylediği öne sürülen Prens Philip'in, 52 yaşındaki oğlunun ayrıca çok müsrif olduğunu düşündüğü savunuldu. 
     Gazete, baba-oğulun Prens Charles'ın çocukluğundan bu yana hiç anlaşamadıklarına dair iddialara da yer verirken, Prens Philip'in yakın çevresi tarafından, yazar Graham Turner'a yapılan yorumlar arasında ''ikilinin arasındaki soğuk ilişkinin altında, A'dan Z'ye farklı olmalarının yattığı''nın bulunduğuna işaret etti. 
     The Sun'a göre, bazı Kraliyet çevreleri Baba Philip'i daima ileriye bakan, Prens Charles'ı da ''zamanı daima geriye çevirmeye çalışan'' biri olarak tarif ediyor. 
     Prens Philip'in sadece oğlunun Camilla Parker Bowles ile olan ilişkisinden memnuniyet duyduğu yolundaki dedikodulara da yer veren gazete, Prens Charles'ın Diana ile yaptığı yanlış evlilikten babasını sorumlu tuttuğunu kaydetti. 
     Prens Charles'ın resmi konutu St. James Sarayı ise, Prens Philip'in Haziran ayında kutlayacağı 80. yaşgünü öncesinde yazar Graham Turner tarafından kaleme alınan ve halen bir günlük gazetede yayınlanan biyografiden The Sun tarafından yapılan alıntıda yer alan bu dedikodularla ilgili herhangi bir yorum yapmadı. 
     
     Saray'dan yalanlama 
     Bu arada Buckingham Sarayı, Prens Philip'in Prens Charles için bu yönde sözler söylediği yolundaki iddiaları yalanladı. 
     Saray sözcüsü, Prens Philip'in iddiaları kaleme alan Graham Turner ile hiç konuşmadığını belirtti. Sözcü, ''Tüm bunlar spekülasyon'' dedi. 






</TEXT>
</DOC>
