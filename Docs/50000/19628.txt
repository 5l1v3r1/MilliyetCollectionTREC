<DOC>
<DOCNO> 19628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/guncel/gun05.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah’ın silahı devletin 
</HEADLINE>
<TEXT>

Şırnak İdil’de yapılan operasyonlarda ele geçirilen silahlardan ikisi orduya ait çıktı 
     NAMIK DURUKAN - Diyarbakır DHA 

     Şırnak’ın İdil ilçesinde yapılan Hizbullah operasyonlarında ele geçirilen silahlardan 2’sinin Türk Silahlı Kuvvetleri’ne ait olduğu ortaya çıktı. Şırnak İl Jandarma Alay Komutanlığı’nca, Şırnak Cumhuriyet Savcılığı’na gönderilen resmi yazıda, silahların ordu malı olduğu, bu nedenle işlemlerin tamamlanmasından sonra komutanlığa teslim edilmesi istendi. 
     Geçen ocak ayında Hizbullah’a yönelik operasyonlarda gözaltına alınan 13 sanığın evlerinde yapılan aramada 20 Kalaşnikof, 5 lav silahı, 3 roketatar, 1 Irak mavzeri, 1 adet MG3 makineli tüfek, 1 adet G3 piyade tüfeği ve 1 adet A3 silahı bulundu. 
     Diyarbakır 3 Nolu DGM’de yapılan duruşmada savunma yapan sanıklar, evlerinde ele geçirildiği bildirilen silahların güvenlik güçlerince bırakıldığını iddia ettiler. Bunun üzerine mahkeme Şırnak Cumhuriyet Savcılığı kanalıyla Jandarma Alay Komutanlığı’ndan silahlarla ilgili bilgi istedi. 
     Şırnak İl Jandarma Komutanlığı’nca 12 Nisan 2001 tarihini taşıyan "gizli" ibareli yazıda, Hizbullahçıların evlerinde ele geçirilen silahlardan 1 adet MG3 makineli tüfek ile 1 adet G3 piyade tüfeğinin ordu malı olduğu belirtildi. 
     



 GÜNCEL 


















</TEXT>
</DOC>
