<DOC>
<DOCNO> 14428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sonspo02.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün "Şampiyonluğa sayılı haftalar kaldı" 
</HEADLINE>
<TEXT>

     Fenerbahçe'nin tecrübeli kaptanı Ogün Temizkanoğlu, milli maçta Makedonya karşısında kolundan geçirdiği sakatlık nedeniyle, ligde Adanaspor karşısında forma giyemediğini belirterek, ''Adanaspor maçında sakatlığım nedeniyle kenarda kalmam ve oynayamamam beni çok üzdü'' dedi. 
     Sarı-lacivertli futbolcu, kendisine ait www.oguntemizkanoglu.com internet adresinde yaptığı açıklamada, bir futbolcu için en kötü şeyin, elinden birşey gelmeden kenarda oturmak olduğunu kaydederek, yanlarında olamadığı için arkadaşlarından özür dilediğini ve galibiyetlerinden ötürü de hepsini kutladığını söyledi. 
     Ogün, sezonun yavaş yavaş sonuna gelindiğini ve bunun bir anlamda Fenerbahçe'nin şampiyonluğuna sayılı haftalar kaldığı anlamına geldiğini dile getirerek, ''Önümüzde bazı keskin virajlar var. Bunların birine girdik. Denizlispor ve Ankaragücü deplasmanları, tam bunların arasında da Gençlerbirliği ile Türkiye Kupası finali. Hedefimiz bu üç maçtan 6 puan ve kupa şampiyonluğu çıkarmak'' diye konuştu. 
     Sakatlığının sürdüğünü ve tüm hedefinin Gençlerliği ile yapacakları Türkiye Kupası final maçına yetişmek olduğunu da ifade eden Ogün, kısa sürede sahada olacağını taraftarlara müjdeleyerek sözlerini tamamladı. 




</TEXT>
</DOC>
