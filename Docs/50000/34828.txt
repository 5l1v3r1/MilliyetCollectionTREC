<DOC>
<DOCNO> 34828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/guncel/gun07.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
6 banka personelini rehin aldı 
</HEADLINE>
<TEXT>
Esnaf banka bastı 
3 milyarlık borcu taksitlendirilmeyen bayi Yılmaz Canatar, bankayı bastı. Sadece DHA muhabiriyle konuşan Canatar 8 saat sonra teslim oldu 
     DÖRTYOL DHA 

     Hatay’ın Dörtyol ilçesine bağlı Payas beldesinde klima bayii olan Yılmaz Canatar, "toplumun ekonomik olarak yok edilmesini protesto için" banka bastı. Halk Bankası Şubesi’ni elinde tabancayla basan Canatar, banka müdürünün de aralarında bulunduğu altı görevliyi sekiz saat rehin tuttuktan sonra teslim oldu. 
     Halk Bankası’na 3 milyar liralık kredi borcunu taksitlendirme teklifinin kabul edilmemesi üzerine bunalıma giren Canatar 43 , dün 11.30’da geldiği bankada müdür Ahmet Yaşar, servis şefi Metin Bayraktar, şef yardımcısı Abuzer Aşkın, memur Ali Can ve iki görevliyi rehin aldı. Müşterileri, bankada görevli üç bayan personelle birlikte dışarı çıkaran Canatar, toplumun ekonomik olarak yok edilmesini protesto ettiğini söyledi. 
     Telefonla DHA muhabirini arayan Canatar, "Toplum ekonomik olarak yok edilmek isteniyor. Buna karşı kimse tepki göstermiyor. Cumhurbaşkanı ve Başbakan’a fakslar çektim ama netice alamadım. Müdür, borcumun dörtte birini ödemem halinde taksitlendirme yapacağı sözünü verdi. Ama bir gün sonra arabama haciz koydurdu. Onun için eyleme giriştim" dedi. 
     Eylemci 14.00 sıralarında yapılan görüşmede rehin aldığı personel için yiyecek istedi. Zaman zaman telefonla Kaymakam Lütfullah Gürsoy ve Emniyet Müdürü Ali Güç ile görüşen Canatar, müdahalede bulunulmamasını istedi. 
     Gürsoy da, eylemciyle temas halinde olduklarını belirterek, "Rehinelere yönelik olumsuz bir tavrı yok. Bizden sabır istedi, biz de gösteriyoruz" dedi. 
     Canatar daha sonra, şubeye giren avukatı Reşit Doğan eşliğinde, saat 19.30 sıralarında bankadan çıkarak teslim oldu ve sorgulanmak üzere gözaltına alındı. 
     



 GÜNCEL 


















</TEXT>
</DOC>
