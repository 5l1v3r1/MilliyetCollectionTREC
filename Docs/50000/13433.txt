<DOC>
<DOCNO> 13433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/yazar/yilmaz.html </URL>
<DATE> 2001/03/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Dinçkök’ten Boyner’e destek 
</HEADLINE>
<TEXT>

     Piyasa çalışmıyor. Dış ticaret işlemlerinde döviz kuru belirlenemiyor. 
     Bankalardan 31 Mart desteği bekleyen reel sektör çıkış arıyor. 
     Bu atmosferde icra - iflas davaları artıyor. 
     Hacizler geliyor... 
     Kriz fırtınasından etkilenmeyen yok gibi. Bunlardan biri de Altınyıldız Grubu. Gruba bağlı Benkar Advantage kart piyasaya ödemelerini zamanında yapamıyor. Konuştuğum bir ünlü alacaklı, Benkar yetkililerinden ocak ayından beri duyduğu "Ödeyeceğiz" sözünün gerçekleşeceği anı bekliyor. 
     Altınyıldız’a bağlı Beymen mağazalarının en görkemlisi Akmerkez’de bulunuyor. Akmerkez’deki mağazanın aylık kirası ise 400 bin dolar. Beymen, stoklarının düşük olmasına, satışın iyi olmasına rağmen bu kirayı ödenemekte güçlük yaşamış ve Akmerkez’den çıkma noktasına kadar gelmiş. Bu durum Akmerkez’in prestijini sarsacağından, Beymen’e kolaylık tanınmış. Akmerkez’in patronları Ali - Ömer Dinçkök ile Beymen’in patronu Cem Boyner hem iş ortağı, hem de arkadaşlar. Dinçkökler, enerji ve elyaf yatırımlarında hissesi bulunan Boyner’e destek olmuşlar ve Beymen Akmerkez şubesini kapatmaktan vazgeçmiş. 
     Maalesef krizden etkilenen işadamlarının hepsi, kötü gün dostu bulmakta Boyner kadar şanslı değiller. 
     
MHP vekili nerede      Hava Kuvvetleri eski Komutanı Emekli Orgeneral İlhan Kılıç’ın kızının, 5 yıldızlı Dedeman Oteli’ndeki yemekte çantasının çalındığı haberinin altında ezilen aktivite, Marmara Grubu Stratejik ve Sosyal Araştırmalar Vakfı’nın "Avrupa Birliği İçin Kadın Girişimi" konulu sempozyumuydu. Kadın kuruluşları temsilcilerinin ilgi gösterdiği panelde, Türkiye’nin AB üyeliği tartışıldı. Avrupa Birliği Komisyonu Büyükelçisi Karen Fogg bu toplantıda Hürriyet yazarı Ferai Tınç’ın sorularını yanıtlarken, AB’nin Türkiye ile üyelik görüşmelerini 2004’den önce başlatmayacağını söyledi. Gerekçe olarak da "İlgililerin fikir birliği yok" açıklamasını getirdi. Diğer aday ülkelerle müzakerelere başlanırken, Türkiye ile masaya oturulmamasını Fogg, "Onlar AB’ye uyum sağlayan düzenlemeleri yaptılar, Türkiye çalışmadı" diye açıkladı. 
     Sempozyumun en çarpıcı konuşması politika sosyoloğu Gürbüz Evren’in "Türkiye’yi AB’ye almazlar" teziyle ortaya çıktı. Fogg bu konuşmaya atfen "Avrupalı eski politikacılar AB’yi temsil etmiyor. AB ülkelerinde yaşananların Türkiye’nin lehine olmamasının nedeni bilgisizlik. Aday ülkelerin hazır oldukları belirlenince AB kamuoyunu ikna edebilir" yanıtını verdi. 
     ANAP’tan Işılay Saygın, DYP’den Ayfer Yılmaz, DSP’den Gönül Saray’ın konuşmacı olarak katıldığı sempozyumda, ANAP milletvekili Bülent Akarcalı da AB çalışmalarına katılımından dolayı yer aldı. Toplantıya MHP’den katımım yoktu. Oysa Vakfın Başkanı Akkan Suver, çağrısını tüm partilerin kadın milletvekillerine yapmıştı. MHP Genel Başkanı Alpraslan Türkeş’in sağlığında en yakınındaki isim de olan Suver’in organizasyonuna, MHP’den bir tek ismin bile katılmaması soru işareti oluşturdu. Bir diğer dikkat çekici nokta da gerek Saygın’ın, gerekse de Akarcalı’nın "Ulusal Programı" ANAP’ın bir parti planı gibi sunmalarıydı. Asker bakışını ise Kılıç ortaya koydu. Kılıç, AB’nin savunma girdilerini, Türkiye’nin de üyesi olduğu Nato’dan karşılama kararına karşılık, üyeliğin askıda olmasını eleştirdi. 
     Bu tablo karşısında Fogg’un "AB konusunda ilgililerin fikir birliği yok" sözü daha da anlamlı bir hal aldı. 
     
     





Çağı görmek 


Avrupa Avrupa 


Memura fark 


Cemil’in BSE hastalığı depreşti 


Derviş'ten Bahçeli'ye Acelemiz var 


Kolej fırtınası 1 


Domino etkisi... 


Milletin vekilinden satılık tablolar Elden düşme 


Aracı kurum riski 


Devlet Bakanı Önal istifadan döndürüldüm 


Derviş'in önüne konan fatura 


Yasalar çıkmazsa 3. kriz kapıda 


Aranan, bunlar değil 


İç borcu taşımak için 15 milyar dolar gerekiyor 


Dinçkök’ten Boyner’e destek 


</TEXT>
</DOC>
