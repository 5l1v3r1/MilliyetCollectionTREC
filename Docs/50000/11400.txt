<DOC>
<DOCNO> 11400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko04a.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş siyaset ormanına daldı 
</HEADLINE>
<TEXT>

Reuters, Kemal Derviş’in program çalışmalarını dünyaya siyaset ormanına daldı’ diye duyurdu 
     "Düşmanının sayısı çok" 
     Uluslararası haber ajansı Reuters, Devlet Bakanı Kemal Derviş için yaptığı analizde, ABD’nin önde gelen Türkiye uzmanlarından Alan Makovsky’nin görüşlerine yer verdi. Makovsky ajansa yaptığı açıklamada, "Türk siyaseti bir ormandır ve Derviş bu ormana daldı" dedi. 
     Derviş’e iyi şanslar dileyen Makovsky, "Ne gibi yetkilere sahip anlayamadım. Çok sayıda düşmanı olduğu ortada" yorumunu yaptı. Derviş’in önereceği bir kurtarma planın çok sayıda kişiyi rahatsız edeceğini iddia eden Makovsky, "Türkiye’nin saatli bombası olan bankacılık sekötürünü reforme etmek, yıllardır buraları kullanan siyasetçileri ve bürokratları rahatsız edecektir" diye konuştu. Reuters, analizinde Derviş’in hükümet tarafından davet edilmesine rağmen, kendisine koalisyon ortağı partilerin içinden direniş gösterildiğini yazdı. Derviş’in Türkiye dışında çok saygın bir ekonomist olarak kabul edildiğini belirten ajans, yine de siyasiler kontrol altına alınmadığı sürece Türkiye kredi akışının çok zor olduğunu belirtti. 
     
     Döviz ve TL için net mesaj yok 
Prof. Dr. Taner Berksoy 
     Acil önlem planı olarak açıklananlar içinde acil bir önlem’ göremedim. Şu anda döviz ve TL piyasası çalışmıyor. Acil olan bu piyasaları çalıştırmaktı ancak bu konulara açıklık getirilmedi. Muğlaklık piyasalar için rahatsız edici. Ayrıca krizin teşhisinde de hata var. Likidite krizi hala görünmüyor. Bana göre dövizde hareketliliği azaltmak için kısa dönemli bir program açıklanabilirdi. Beklenen önlemlerin açıklanmaması arkada siyasi irade desteği olmadığı ve yöneticilerin olayları okuyamadığı şeklinde yorumlanabilir ki bu da piyasalar için önemli bir sorun. Açıklama içinde en net önlemler özelleştirme, kamu bankalarıyla ilgili oldu. 
     
     Program bir şey ifade etmiyor 
Fuat Miras TOBB Başkanı 
     Önlemler bu haliyle hiç birşey ifade etmiyor, reel sektör hiç dikkate alınmamış. Bu zaten evvelki programın içeriğini yansıtan bir program. Önceki programda da bunlar vardı. Eğer önceki program devam ediyorsa, sayın Derviş’in onu açıklaması lazımdı. O programın içerisindeki bir takım konuları, yeni çalışma diye bize yansıtması ne kadar doğrudur bilemiyorum. Mali sektörle reel sektörü birbirinden ayırt edemezsiniz. İkisini bir tutup, sıkıntılarını düze çıkartacak tedbirleri açıklaması lazımdı. Bunları açıklamadan ve inandırıcı olduğunu kamuoyuna anlatmadan, neyi yapacağını anlamak mümkün değil. Program bu haliyle birşey ifade etmiyor. 
     


 EKONOMİ 
























</TEXT>
</DOC>
