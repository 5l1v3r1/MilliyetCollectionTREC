<DOC>
<DOCNO> 18075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/eko03.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktaş davası Başbakanlık’ta 
</HEADLINE>
<TEXT>

Elektrik Mühendisleri Odası, Danıştay kararına rağmen uygulanmayan Aktaş’ın TEDAŞ’a devri için Başbakanlığa başvurdu ve görevlendirme kararının iptalini istedi 
     TARIK YILMAZ 

     Beyaz Enerji Operasyonu’ndan dolayı sarsılan Enerji Bakanlığı, Danıştay’ın Aktaş Elektrik’le aldığı iptal kararını iki aydır görmezden gelmesi olayın Başbakanlığa taşınmasına neden oldu. 
     Bakanlık, Danıştay Dava Daireleri Genel Kurulu tarafından alınan iptal kararını Bakanlar Kurulu kararını gerekçe göstererek iki aydır uygulamaya koymadı. Bu gelişme üzerine yıllardır Aktaş’la ilgili hukuk mücadelesine girişen Elektrik Mühendisleri Odası, Başbakanlığa bir başvuru yaparak söz konusu kararın iptalini ve Aktaş’ın yargı kararı uyarınca TEDAŞ’a devrini istedi. 
     EMO tarafından Başbakanlığa yapılan başvuruda, "Anayasa’nın 2. maddesinde yazılı soysal hukuk devletinin gereği olan Aktaş Elektrik’in görevlendirilmesine ilişkin Bakanlar Kurulu kararlarının iptal edilmesini, aksi halde yasal yollara başvuru zorunluluğunun doğacağını bildiririz" denildi. 
     
     Konu Enerji Bakanlığı’nda 
     EMO tarafından Başbakanlığa gönderilen yazıda, 1989 yılında Bakanlar Kurulu kararı ile görevlendirilen Aktaş’ın bugün gelinen nokta itibarıyla ne görev sözleşmesi ne de işletme hakkı devir sözleşmesi bulunmadığına dikkat çekildi. EMO yetkilileri, Danıştay kararında 11 yıldır hukuki dayanaktan yoksun, fiili olarak çalıştığını belirterek, her iki yetkiyi iptal etmesiyle birlikte Aktaş’la ilgili Bakanlar Kurulu kararının hükümsüz hale geldiğini iddia etti. 
     EMO, Bakanlar Kurulu’nun yeniden toplanarak Aktaş’la ilgili 1989 yılında aldığı kararı iptal etmesinin şart olduğunu dile getirildi. Gönderilen bu yazıya önceki gün yanıt veren Başbakanlık, konunun incelendiğini ve değerlendirmek üzere Enerji Bakanlığı’na iletildiğini bildirdi. 
     EMO yetkilileri, Aktaş’ın faaliyetlerine son verilmesi için 5 Nisan’da başvuru yaptıklarını 60 günlük süre sonunda Bakanlığın bir karar vermemesi durumunda mahkemeye başvuracaklarını da dile getirdiler. Yetkililer, bu durumda bakanlığın haziran ayı başına kadar EMO’ya bir yanıt vermesi gerektiği belirtti. 
     
Sabit ücret mahkemelik      Kaynak yaratmak için abonelerinden sabit ücret alan TEDAŞ’ın "güç bedeli" uygulaması bu kez Anayasaya aykırılık iddiasıyla karşı karşıya. EMO’nun TEDAŞ aleyhine açtığı davada Danıştay 23 Kasım 2000’de yürütmeyi durdurma kararı vermişti. 
     TEDAŞ, bu iptal kararı üzerine sabit ücreti Bütçe Yasası’na koydurarak 2001’de de sürdürdü. EMO, uygulamaya yasal dayanak üretmeye çalışan TEDAŞ’ın bu işleminin de Anayasa’nın 161 ve 162. maddelerine aykırı olduğu gerekçesiyle Danıştay’a yeni bir dilekçe verdi. 
     Dilekçede, Anayasa’nın 161. maddesinde yer alan "Bütçe Yasası’na, bütçe ile ilgili hükümler dışında hiçbir hüküm konulamaz" ibaresine dayanılarak uygulamanın Anayasa’ya aykırı olduğu belirtildi. 
     
     120 trilyon kaynak 
     TEDAŞ, ekimde başladığı uygulamayla her faturadan konut aboneleri için 1 milyon, sanayi aboneleri için 10 milyon lira sabit ücret kesiyor. 17 milyonu mesken olmak üzere toplam 21 milyon abonesi olan TEDAŞ’ın bu yolla aylık 20 trilyon gelir sağladığı elde ettiği hesaplanıyor. 
     
     



 EKONOMİ 























</TEXT>
</DOC>
