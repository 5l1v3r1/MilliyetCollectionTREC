<DOC>
<DOCNO> 18672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sonspo01.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da averaj hesapları tutmadı 
</HEADLINE>
<TEXT>

     Galatasaray'ın Adanaspor'u 4-1 yenerek, maç fazlasıyla liderliğe yükseldiği maçta sarı kart gören Ümit Davala, cezalı duruma düştü. 
     Sarı-kırmızılı takımın geçen haftaki Çaykur Rizespor maçında da sarı kart gören Ümit, takımının gelecek hafta Fenerbahçe ile yapacağı önemli derbide forma giyemeyecek. 
     Gördüğü sarı kart sonucu Fenerbahçe maçı öncesi cezalı duruma düşen Ümit, hakemin kendisine gösterdiği sarı kartta art niyet aradığını söyledi. 
     Bu pozisyonda kartlık bir hareket yapmadığını savunan Ümit, ''Arkadaşlarımı Fenerbahçe maçında yalnız bıraktığım için üzgünüm. Kart görmeyi hak ettiğime inanmıyorum. Ancak Fenerbahçe maçında sahaya yine de 11 kişi çıkacağız'' dedi. 
     Galatasaray'da, sakatlığı nedeniyle bir süredir forma giyemeyen Ergün Penbe'nin, gelecek haftaki Fenerbahçe derbisine yetişeceği bildirildi. Adanaspor maçını tribünden izleyen milli futbolcu, durumunun iyiye gittiğini ve Fenerbahçe maçında oynamak istediğini söyledi. 
     Galatasaray, 4-1 kazandığı Adanaspor maçında, kendisi için yeterli gol averajını sağlayamadı. 
     Karşılaşmaya lider Fenerbahçe'nin 3 gol averajla gerisinde başlayan sarı-kırmızılı ekip, ilk yarıda 4 farklı öne geçmesine rağmen, ikinci yarıda hem gol sayısını arttıramadı, hem de kalesinde 1 gol gördü. 
     Ligden düşmesi daha önce kesinlik kazanan ve son haftalarda sahaya genç oyunculardan takviyeli kadrosuyla çıkan Adanaspor karşısında Galatasaray'ın ikinci yarıda sergilediği oyun, sarı-kırmızılı taraftarları tatmin etmedi. Bu sonuçla, maç fazlasıyla liderliğe yükselen Galatasaray, gol averajında Fenerbahçe'yi yakaladı, ancak attığı gol sayısı fazla olan Fenerbahçe, hala önde bulunuyor. Galatasaray'ın haftayı lider kapayabilmesi için Fenerbahçe'nin yarınki Trabzonspor maçında puan kaybetmesi gerekiyor. 
     Sakatlığını öne sürerek Portekiz'e giden Jardel'in, 30 Nisan Pazartesi akşamı İstanbul'a döneceği bildirildi. Teknik direktör Lucescu, Brezilyalı futbolcuyla sürekli irtibat halinde olduklarını belirterek, ''Kendisi Pazartesi akşamı dönüp Salı günü yapılacak idmana katılacak'' dedi. Diğer yandan sarı-kırmızılı bir taraftar, maç sonrası ilginç bir açıklamada bulundu. Taraftar, maçı numaralı tribünde izleyen yönetim kurulu üyesi Mete Başol ve arkadaşlarının, karşılaşma 4-0'ken, bir pozisyonda topu kaptıran Hasan'a tepki gösterdiklerini iddia ederek, taraftarlar olarak bu durumu protesto ettiklerini söyledi. Öte yandan, sarı-kırmızılıların as futbolcularına 2 gün izin verildi. 







</TEXT>
</DOC>
