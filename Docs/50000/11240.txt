<DOC>
<DOCNO> 11240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/ekonomi/eko03.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün dünya düşüşte 
</HEADLINE>
<TEXT>

ABD ve Asya borsalarındaki ağır kayıplar dün Avrupa’yı da vurdu. Asya borsaları yüzde 3’leri bulan tarihi düşüşlerle kapandı 
     EKONOMİ SERVİSİ 

     ABD ve Japon borsalarında yaşanan hızlı düşüşler dün Avrupa’yı da etkisi altına aldı. Japonya’daki siyasi ve ekonomik belirsizliğin sürmesi nedeniyle dün Asya Borsaları yine ağır kayıplar verdi. Teknoloji hisseleri ağırlıklı Nikkei yüzde 2.89 düşüşle kapandı. Güney Kore ve Hong Kong borsalarında da değer kayıpları yüzde 3’ün üzerinde gerçekleşti. 
     Önceki gün Nasdaq’ın yüzde 6.30, Dow Jones’un ise yüzde 4.1 oranında değer kaybederek tarihi düşüşler yaşaması, Avrupa borsalarını karıştırdı. 
     
     Satış eğilimi 
     Avrupa’daki yatırımcıların tedirgin ve genel olarak satış eğiliminde olduğu görüldü. 
     Dün, Londra Borsası 1998 yılından bu yana ilk kez 65 puan düşerek, yüzde 0.81 değer kaybı ile kapandı. Paris ve Frankfurt Borsaları da günü benzer bir şekilde ortalama yüzde 0.7 düşüşle kapattılar. 
     Avrupa’da dün en çok değer kaybeden borsa yüzde 2.06 düşüşle Stockholm Borsası oldu. 
     
     Dalgalı seyir 
     Teknoloji ve yeni ekonomi hisselerinin ağırlıklı olduğu Nasdaq endeksi dün, güne yükselişle başladı. TSİ 17.45 itibariyle yüzde 2.55 yukarıdaydı. 
     ABD’de geçen ay tüketici harcamaları endeksinin beklenenden düşük çıkması nedeniyle yatırımcıların satışa eğilimli olduğu gözlendi. Bu nedenle Dow Jones endeksi de dalgalı bir seyirle açıldı. TSİ 17.45 itibariyle endeks yüzde 0.01 aşağıya indi. 
     


 EKONOMİ 














</TEXT>
</DOC>
