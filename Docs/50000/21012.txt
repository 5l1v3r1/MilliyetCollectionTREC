<DOC>
<DOCNO> 21012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/soneko03.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Cansızlar "Türkiye'ni en şeffaf kurumu İMKB" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Türkiye'nin en şeffaf kurumunun İMKB olduğunu ifade ederek, bu piyasada işlem gören hiç bir şirketin ''gizlisi-saklısı'' olmayacağını söyledi. 
     Cansızlar, sermaye piyasalarını şirketlerin en ucuz finansman temin edeceği yerler olarak tanımlayarak, burada işlem görmenin de bir bedeli olduğunu ve mahremiyetin kalmayacağını söyledi. 
     Sermaye piyasalarında güven unsurunun önemine işaret eden Cansızlar, güvenin sağlanması için şeffaflık, bilgilendirme ve kamuoyunu tüm gelişmelerden haberdar etmenin çok önemli olduğunu söyledi. Cansızlar, SPK'nın aldığı tüm kararları ve borsada işlem gören şirketlerle ilgili tüm bilgileri kamuoyuyla paylaştıklarını kaydederek, ''SPK olarak biz verdiğimiz tüm kararları her hafta yayınlarız. Biz de saklı gizli hiç bir şey yok, olamaz da'' dedi. Piyasalarda güvenin oluşmasının kamuoyunu ve yatırımcıları tam anlamıyla bilgilendirmekle gerçekleşeceğini anlatan Cansızlar, elektronik ortamın gelişmesiyle de bilgilerin süratle yayınlandığını ve bu ortamda gizli-saklı hiçbir bilginin kalmayacağını söyledi. Cansızlar, borsada işlem gören şirketlerle ilgili bilgilerin lokal olmaktan çıktığını, dünyaya açıldığını ifade etti. 
     Sermaye piyasalarının tüm dünyada çok kırılgan yapıya sahip olduğunu, küçük-büyük değerlendirmelerden anında etkilendiğini belirten Cansızlar, ''Bunun yanında piyasalarda bazı görüşleri satmak, bazı görüşleri satın almak isteyenler var. Dünyanın her yerinde borsalar kırılgan ama bizim borsamızın çok derin olmaması nedeniyle bu yöndeki bazı olumsuzluklara çok daha çabuk mağruz kalabiliyor'' diye konuştu. 
     
     Mülkiyet duygusu 
     SPK Başkanı Cansızlar, İMKB'de işlem gören toplam 326 şirket olduğunu ve bunların halka arz oranı ortalamasının yüzde 15-20 arasında değiştiğini, bu oranın gelişmiş ülkelerde yüzde 60 seviyelerinde olduğunu bildirdi. Cansızlar, Türkiye'de şirket sahiplerinin mülkiyet duygusunun daha gelişmiş olduğunu ifade ederek, şunları söyledi 
     ''Biz de geleneksel bir tavır var, şirketlerin pek elden çıkmasını istemiyorlar. Dünyada şirketlerin halka arz oranı ortalama yüzde 60'larda. Gelişmiş ülkelerde şirketler finansman ihtiyaçları için bankalara gitmezler, daha ucuz kaynak temini için sermaye piyasasına yönelir. Sermayenin tabana yayılması çok önemli. Bu aynı zamanda şirketlerin sigortasıdır da...'' 
     
     Borsalar oyun alanı değildir 
     Cansızlar, borsaların oyun alanı olmadığını vurgulayarak, borsaları orta ve uzun vadeli yatırımların yapıldığı profesyonel alanlar olarak tnımladı. Borsaya bugün girerek, kar edip, yarın çıkma mantığının geçerli olmayacağını kaydeden Cansızlar, ''Borsalar oyun alanı değildir. Çünkü borsalar bugün girip para kazanıp, ertesi gün çıkılacak yatırım alanları olamaz. Dünyanın hiç bir yerinde de böyle değildir'' dedi. 
     Cansızlar, ABD'de borsaya yatırım yapanların bunları orta ve uzun dönemde ek gelir olarak değerlendirdiğini söylerek, gelişmiş piyasalarda yatırımcı eğiliminin bu olduğunu açıkladı. Türkiye'de ise piyasanın henüz gelişmekte olduğuna dikkat çekerek, sermaye piyasasının süreç içinde ekonomik ve kültürel gelişmeye paralel oturacağını anlattı. Cansızlar, ''Türkiye'de bugün borsaya gireyim kazanç elde edeyim, yarın çıkayım düşüncesiyle hareket edenlerin yanı sıra, borsaya gireyim ama uzun vadeli kazancım olsun diye bakanlar da var'' diye konuştu. 
     Cansızlar, Tasarruf Mevduatı Sigorta Fonu'na devredilen bankaların hisse senedini alan tasarruf sahipleriyle ilgili SPK'nın bir çalışması olmadığını açıkladı. Cansızlar, Fon'a devredilen bankaların küçük hissedarlarının da diğerleri gibi hisselerinin kamuya geçtiğini belirterek, sözlerini şöyle sürdürdü 
     'Borsada işlem gören ve el konulan bankalarla ilgili olarak, kimsenin elinde hisse senedi kalmadı. Fon'a devredildiği için banka fon hisseleri de tamamen alınmıştır, el konulmuştur. Banka ortaklarının hisselerine nasıl el konulduysa, borsada işlem gören hisselere de el konulmuştur. Bu kanun gereğidir ve ortaklar arasında ayrım yok. Yatırımcılar da bunu biliyorlar. Yatırımcının hangi yatırım aracını alması gerektiğini bilmesi lazım, yatırımcı herşeyi bilerek alıyor. Mağduriyetinin giderilmesi diye birşey olamaz...'' 







</TEXT>
</DOC>
