<DOC>
<DOCNO> 30976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/yasam/yas03.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya deri değiştiriyor 
</HEADLINE>
<TEXT>

Hem de Türk derisi ile... Moskova’da düzenlenen Türk Moda Fuarı ve Leshow Uluslararası Deri ve Kürk Fuarı, Türk tekstilcilerini Moskovalı alıcılarla buluşturdu 
     YASEMİN HARPUTLUOĞLU Moskova 

     ÇOK değil yaklaşık 20 yıl önce "Moskova’ya gidiyorum" deseniz, garip garip bakarlardı yüzünüze. Şimdi ise Moskova canlı bir ticaret ve turizm merkezi... Başkent Moskova, 4-6 Temmuz arasında iki Türk fuarına ev sahipliği yaptı. Türkel Fuarcılık ile Osmanbey Tekstilci İş Adamları’nın OTİAD düzenlediği Türk Moda Fuarı ve artık gelenekselleşen Leshow Uluslararası Deri ve Kürk Fuarı "Dünya modasında Türkler de var" dedirtti. 
     
     Amaç marka yaratmak 
     FUARIN açılışını yapan Dış Ticaret Müsteşarı Kürşat Tüzmen, Rusya ile dış ticaretimizin 4 - 4.5 milyar dolar olduğunu, bunun da yeterli olmadığını söyledi. Dış ticaretimizin 3’te birini oluşturan tekstil ve konfeksiyon sektörünün Rusya’da büyük başarılara imza attığını belirten Tüzmen, "Türk firmaları ürünleriyle kalitelerini ispatladılar, artık amaç marka olma yoluna gitmektir" dedi. 
     
     Genç yetenekler de var 
     TÜRK Moda Fuarı’nın açılışında İTKİB Genç Stilistler Yarışması’nda 1’inci olan Berna Akçasaray ile 2’nci Sibel Aygün’ün kreasyonları tanıtıldı. Ardından Ebru Ürün, Ceylan Saner, Deniz Pulaş, Didem Taslan, Duygu Ulaş, Ebru Güzel, Didem Öner, Tuğba Karaca, Eylem Çeliker, Bora Erdem, Sertaç Boztepe, Evren Özgürbüz ve Özgür Uras gibi top modellerimiz, Türk ürünlerini Ruslara tanıttılar. 
     
     10 yılda modada İtalya’nın yerini alacağız 
     Fuarın açılışını yapan Dış Ticaret Müsteşarı Kürşat Tüzmen solda , basınla küçük bir toplantı da yaptı. Fuara katılan firmaların profesyonelleşmesi sonucu her geçen yıl daha kaliteli ürünlerin ortaya çıktığını söyleyen Tüzmen, "İnanıyorum ki Türkiye, 10 yıl içinde modada, İtalya’nın yerini alacaktır" dedi. "Şu an koşan at ihracat, onu koşturacağız" diyen Tüzmen, bundan sonra üretimin artması gerektiğini söyledi. 
     
MOSKOVA’DAN İZLENİMLER      Sokaklar podyumu aratmıyordu 
     Moskova’da gençler çok fazla... Özellikle genç kızlar... Sokakta yürürken kendinizi podyumda gibi hissediyorsunuz. Uzun boylu, alımlı kızlar rahat giysileriyle salına salına yürüyor. Ama kimse onlara dönüp bakmıyor bile... "Çirkin kadın yoktur. Az votka vardır." Bu bir Rus atasözüymüş. Ancak bize göre Rus kadınlar için pek de votkaya gerek yok. 
     
     Pasaport kuyruğunda 2 saat 
     Havaalanına indiğinizde şehre girmiş sayılmıyorsunuz. Çünkü 6 - 7 tane pasaport geçiş kapısı varken, sadece iki tanesi çalışıyor. Ve öğreniyorsunuz ki, ikinciyi bile THY’nin özel isteği üzerine açmışlar. Tam 2 saat sonra havaalanının kapısından dışarıya adım atabiliyorsunuz, tabii yorgunluktan bayılmadıysanız... 
     
     Trafik İstanbul’u aratacak cinsten 
     Havaalanından çıkıp trafiğe girdiniz. Tam yollar ne kadar da geniş derken, aslında bindiğiniz aracın olduğu yerde durduğunu anlıyorsunuz. 11 hatlı metro sistemine ve 3 geliş, 3 gidiş 6 şeritli caddelere sahip Moskova’da trafik İstanbul’u aratıyor. Kimsenin trafik kurallarına aldırdığı yok. Allah tan fazla sinirli değiller de kavga çıkmıyor. 
     



 YAŞAM 

















</TEXT>
</DOC>
