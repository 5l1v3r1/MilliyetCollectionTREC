<DOC>
<DOCNO> 22808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo12.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Antrenörü Çalımbay "Denizli maçından sonra bırakıyorum" 
</HEADLINE>
<TEXT>

     Beşiktaş Antrenörü Rıza Çalımbay ile bazı futbolcular, Kabataş Lisesi'nde düzenlenen panele katılarak öğrencilerin sorularını cevapladı. 
     Ortaköy'deki okulda düzenlenen panele Çalımbay'ın yanı sıra, futbolculardan kaptan Mehmet Özdilek, Ali Eren Beşerler ile Rahim Zafer de katıldı. 
     Antrenör Rıza Çalımbay, bir öğrencinin sorusu üzerine, Denizlispor maçı sonrası Beşiktaş'taki görevini bırakacağını söyledi. Teknik Direktör Daum ve yönetimle konuştuğunu hatırlatan Çalımbay, ''Benim antrenörlük konusunda belirli bir bilgi ve birikimim var. Ancak Koch getirilince, bunu kullanacak alanım kalmadı. Daum ve yönetim de beni anlayışla karşıladı'' diye konuştu. 
     
     Nouma'ya tepki 
     Rıza Çalımbay, Fransız futbolcu Pascal Nouma'ya da tepki göstererek, bu futbolcunun takıma çok zarar verdiğini ifade etti. Nouma'nın bu sezon agresifliği nedeniyle Beşiktaş'a faydalı olamadığını belirten Çalımbay, şunları söyledi 
     ''Nouma çok agresif bir futbolcu. Takımı bu sezon çok yalnız bıraktı. Özellikle son maçta cezalı duruma düşeceğini bile bile sarı kart gördü. Ayrıca formayı çıkartıp yere atması da affedilecek bir durum değil. Madem formayı çıkardı, niye eline almadı da yere attı '' 
     
     'Ahmet'e tepki doğru değil' 
     Rıza Çalımbay, son haftalarda taraftarların Ahmet Dursun'a tepki göstermelerinin doğru bir hareket olmadığını söyledi. Özellikle İstanbulspor maçında Ahmet'in kaçırdığı penaltı sonrası yaşanan tepkilerin ardından, Tayfur'un çok üzüldüğünü ve soyunma odasının camını kırdığını kaydeden Çalımbay, ''Ahmet de Beşiktaş'ın başarısını istiyor. Bu tür tepkiler genç futbolcuların motivasyonunu bozuyor. Taraftarlarımızdan daha dikkatli olmalarını diliyorum'' dedi. 
     
     Mehmet de Nouma'dan yakındı 
     Sezon sonunda futbolu bırakacak olan Mehmet de, Çalımbay gibi Nouma'nın Beşiktaş'a zarar verdiğinden yakındı. 
     Nouma'yı iki yönüyle değerlendirmek gerektiğini kaydeden tecrübeli futbolcu, ''O'nu bir saha içinde, bir de saha dışındaki Pascal olarak değerlendirmek lazım. Saha içinde çok agresif ama saha dışında çok iyi bir insan'' dedi. 
     Mehmet, öğrencilere yönelik yaptığı konuşmada da eğitime çok önem vermeleri gerektiğini ve kendilerine iyi bir gelecek hazırlamaları için sürekli okumaları gerektiğini söyledi. 
     ''Şifo'' Mehmet, 28 Temmuz'da yapacağı jübileden sonra yurtdışına giderek, teknik direktör eğitimi alacağını da sözlerine ekledi. 
     
     8 yabancıya tepki 
     Rahim ise Futbol Federasyonu'nun gelecek sezon 8 yabancı futbolcuya izin veren kararını eleştirdi. 
     Rahim, ''8 yabancı oyuncuya izin verilmesini şiddetle kınıyorum'' derken, Türkiye'de 5 yabancının bile fazla olduğunu, alınan bu kararın önümüzdeki yıllarda Türk futboluna büyük bir darbe vuracağını kaydetti. 
     
     Ali Eren "Teklif yok" 
     Ali Eren Beşerler de, Beşiktaş dışındaki takımlarından transfer teklifi aldığı yolundaki haberleri yalanladı. 
     Ali Eren, bugüne dek hiç bir takımdan teklif almadığı ve Beşiktaş'tan ayrılmak istemediğini ifade etti. Bir öğrencinin Ali Eren'e, geçen ay bir sitenin güvenlik görevlisini dövmesiyle ilgili sorduğu soruya da, milli futbolcu, ''Ben o olayda suçsuzum. O güvenlik görevlisi alkollüydü ve sopayla üstüme yürüdü. Ben de mecburen dövdüm'' diye cevap verdi. 






</TEXT>
</DOC>
