<DOC>
<DOCNO> 15108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sondun01.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Maryland Temsilciler Meclisi Ermeni Tasarısını kabul etti 
</HEADLINE>
<TEXT>

     ABD'nin başkenti Washington'ın kuzey komşusu Maryland eyaletinin yerel senatosunun ardından temsilciler meclisi de 24 Nisan'ın sözde ''Ermeni soykırımını'' anma günü olarak tanınmasını onayladı. 
     Maryland temsilciler meclisinin gece geç saatlere kadar uzayan oturumunda, 141 üyeden 71'inin oyunu gerektiren tasarının 78 oyla kabul edildiği belirtildi. 
     Temsilciler meclisinden geçen metnin, yerel senatoda kabul edilenden çok daha kısaltılmış ve hafifletilmiş olduğu gözlendi. 
     Senato ve temsilciler meclisinde kabul edilen iki metin birbirinden farklı olduğu için, iki tarafın oluşturacağı uzlaştırma komitesinin, yerel kongrenin kapanacağı Pazartesi akşamından önce tasarıları tek metne indirmesi ve valinin onayına sunması bekleniyor. 
     24 Nisan öncesi Türkiye'ye karşı faaliyetlerini yoğunlaştıran Ermeni lobisi, Washington'ın komşusu olmasından dolayı Maryland'de bu tasarının geçirilmesi için bütün gücünü kullandı. Bu eyalette yaşayan Türkler, dört ay boyunca tasarıya karşı büyük bir direnç göstererek tasarıyı geciktirdi. Ermeni lobisi, ummadığı direnci aşmaya çalışırken çok zorlandı. 
     Ermeni lobisine Maryland'de en büyük destek Rum lobisinden geldi. Özellikle ABD senatosunun Marylandli üyesi Rum asıllı Paul Sarbanes, tasarının geçmesi için bütün olanaklarını seferber etti. 
     Ermeni lobisi, Mart ayında da bir lobi şirketiyle anlaşarak, Maryland kongresi üzerinde baskısını yoğunlaştırdı. 
     ABD Dışişleri Bakanı Colin Powell, Maryland kongre üyelerine yazdığı mektupta, bu meselenin parlamentoların işi olmadığını ve Türkiye ile Ermenistan arasında çözümlenmesi gerektiğini belirterek, Ermeni lobisinin yoğun tepkisini toplamıştı. 
     Son haftalarda çeşitli ABD eyaletlerinde sözde soykırım tasarıları ve kararları alınmasına ağırlık veren Ermeni lobisi, kısa dönemdeki bir numaralı hedefini, Başkan George Bush'un 24 Nisan'da beklenen açıklamasına ''soykırım'' sözcüğü ekletmek olarak belirlemiş bulunuyor. 




</TEXT>
</DOC>
