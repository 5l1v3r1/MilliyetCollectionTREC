<DOC>
<DOCNO> 38834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur20.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan bugün Tayyip Erdoğan'a destek verdi... 
</HEADLINE>
<TEXT>

     Kapatılan Refah Partisi'nin RP Genel Başkanı Necmettin Erbakan, ''AK Parti'nin kapatılmasını istiyorlar bir kısım medya da buna destek veriyor'' iddiasında bulundu. 
     Erbakan, Balıkesir'in Edremit İlçesi'ne bağlı Avcılar Köyü Camii'nde kıldığı Cuma namazının ardından düzenlediği sohbet toplantısında, Recep Tayyip Erdoğan ve AK Parti'ye yönelik iddiaları eleştirdi. 
     Hükümetin, ülkeyi ekonomik ve sosyal açıdan yaşanmaz hale getirdiğini savunan Erbakan, şunları söyledi 
     ''Bizim bazı arkadaşlarımız, parti kurdular. Onlara da hemen, baskı uygulamaya başladılar. AK Parti'nin kapatılmasını istiyorlar bir kısım medya da buna destek veriyor. Türkiye'de insan haklarıyla birlikte, demokratik haklar da ihlal ediliyor. Türkiye'nin acil çözüm bekleyen birinci meselesi budur.'' 
     Erbakan, Saadet Partisi'nin Türkiye'nin kurtuluşu olduğunu iddia ederek, şu görüşleri dile getirdi 
     ''Türkiyemizin her türlü zenginlikleri vardır. Nüfusu gençtir, insanları kabiliyetlidir. Bu içine düştüğümüz durum Allah'ın verdiği nimetlerin noksanlığından değil, devlet idarecilerinin hatalarından meydana gelmiştir. Yöneticilerimizin en büyük hatalarından biri de insan haklarının ihlalidir. Nitekim, bizim arkamızdan işe başlayanlar önce imam hatip okullarını, Kuran kurslarını kapattılar, vakıfları yok ettiler. Başörtüsü zulmüyle de genç yavrularımızın öğrenim hürriyetlerini ayaklar altına aldılar. Milyon kere ifade etmişizdir ki, komünist Rusya ovaları az olduğu için, ormanları, madenleri az olduğu için batmadı insan hakları olmadığı için, KGB olduğu için battı. Şimdi, şu garip hale bakınız ki bizim ülkemiz de bu hale gelmiştir.'' 
     
     






</TEXT>
</DOC>
