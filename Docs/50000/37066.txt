<DOC>
<DOCNO> 37066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/soneko02.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush krizdeki Arjantin'e umut vermedi 
</HEADLINE>
<TEXT>

     Ekonomik krizin pençesindeki Arjantin, Uluslararası Para Fonu'nun IMF kendisine ek kredi sağlaması yönündeki talebine, IMF'nin en büyük hissedarı konumundaki ABD'den destek bulamadı. 
     ABD Başkanı George W. Bush, Arjantin'deki durumu yakından izlediklerini, ancak öncelikle Arjantin'in ekonomik reformlarını uygulayarak kendisine yardımcı olması gerektiğini söyledi. Bush, tatilde bulunduğu Texas eyaletindeki çiftliğinde gazetecilerle yaptığı söyleşide, Arjantin'e ek IMF yardımına ABD'nin destek verip vermediğini sorulması üzerine, ''bütün opsiyonları açık tutuyoruz'' dedi. 
     Başkan Bush, borçlarını ödeyememe tehlikesi içinde bulunan Arjantin'in IMF'den istediği 5 ila 9 milyar dolar arasındaki ek kredi konusunda böylelikle kapıları kapatmamakla birlikte, Buenos Aires'in talebine destek vermekten kaçındı. ABD yetkilileri de, öncelikle Arjantin Ekonomi Bakanı Domingo Cavallo'nun, bu yılı ''sıfır bütçe açığıyla kapama'' planının nasıl ilerleyeceğinin görülmesi gerektiğini belirterek, bu ülkeye kısa sürede ek kredi sağlanmasının beklenmediğine işaret ettiler. 
     Bush yönetiminin Arjantin'e ek IMF kredisi verilmesine bu aşamada sıcak bakmadığını dile getirmesinin ardından, Arjantin'in yanısıra başta Brezilya ve Şili olmak üzere Güney Amerika ülkelerindeki borsalar düştü. Arjantin Maliye Bakan Yardımcısı Daniel Marx ise 1.2 milyar dolarlık başka bir IMF kredisinin erkene alınması konusunda Washington'da IMF yetkilileriyle görüşmeleri sürdürüyor. Normalde Eylül sonunda Arjantin'e verilmesi öngörülen bu 1.2 milyar doların, ABD'nin de onayıyla bu ay sonunda serbest bırakılması bekleniyor. 
     Bu arada Washington'daki uluslararası finans uzmanları, Arjantin'deki ekonomik durumun düzelmesinin, Türkiye'nin düze çıkmasına dolaylı katkıda bulunabileceğini belirttiler. Bu çevreler, Türkiye ile Arjantin arasında doğrudan bağlantı bulunmadığını, ancak Arjantin'deki olumsuz gidişin, uluslararası yatırımcıların bütün gelişmekte olan piyasalardan çekilmesinde büyük rol oynadığını söylediler. Uzmanlara göre, gelişmekte olan piyasalardan bazılarında görülecek düzelme, uluslararası yatırımcıların, bu ülkelere yönelik fobilerinin kırılmasında olumlu bir gelişme olacak. 







</TEXT>
</DOC>
