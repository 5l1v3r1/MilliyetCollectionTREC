<DOC>
<DOCNO> 9936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/spor/spo01.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖRNEK DAYANIŞMA 
</HEADLINE>
<TEXT>

Beşiktaş’ta, yönetim tarafından maaşlarının yarısı kesilen personele futbolcular sahip çıktı, bayram harçlığı dağıttı 
     KARTAL YİĞİT 

     BEŞİKTAŞ yönetimi kriz nedeniyle personel maaşlarının yarısını keserken, bayram öncesi Fulya’daki çalışanlara futbolcular sahip çıktı. Siyah - Beyazlı yönetim bu ay zamlı maaş vermesi gerekirken, Fulya ve Akaretler’deki kulüp çalışanlarından kesinti yaptı. Büyük umutlarla bankaya koşan personel yüzde 10’luk bir artış beklerken, hesapları görünce adeta şok yaşadı. 
     ANKARAGÜCÜ maçı için dün kampa giren futbolcular, çalışanların durumuna bir hayli üzüldüler. Yönetimden toplam 250 bin dolar bayram harçlığı alan Beşiktaşlı oyuncular aralarında toplandı ve "Yönetim de kriz nedeniyle haklı. Biz aramızda para toplayalım, bayram öncesi bu insanları sevindirelim" kararına vardı. Bu anlamlı jest personeli duygulandırdı. 
     
Scala huzursuz      BEŞİKTAŞ Teknik Direktörü Scala, yönetimin kendisini göndermek istemesinden rahatsız oldu. Hafta içinde medyada çıkan tüm yazıları tercüme ettiren İtalyan hoca yakınlarına dert yandı. Bu arada Başkan Bilgili’nin prensipte anlaştığı Daum ile önümüzdeki hafta İstanbul’da görüşeceği belirtildi. Bir kısım yöneticinin ise Erdoğan Arıca - Metin Tekin ikilisini istediği vurgulandı. 
     
Kampa girdiler      BEŞİKTAŞ bugün oynayacağı Ankaragücü maçı için dün kampa girdi. Daha önce paralarının ödenmemesi nedeniyle kampa girmeyecekleri iddia edilen Siyah - Beyazlı futbolcular, öğlen tesislere gelerek toplandı. Beşiktaş son çalışmasını akşam yaparken, Teknik Direktör Scala kadronun genişliği nedeniyle mutlu olduğunu söyledi. Beşiktaş’ta cezalı Ahmet Dursun’un yerine Fazlı görev yapacak. 
     
Beşiktaş - A.Gücü      STAT BJK İnönü 
     SAAT 19.00 
     HAKEM Mutlu Çelik 
     BEŞİKTAŞ Shorunmu - Erman, Ali Eren, Bayram - Nihat, Karhan, Yasin, Tayfur, Münch - Nouma, Fazlı 
     ANKARAGÜCÜ Da Silva - Hakan Kutlu, İsmet, Adem - Niyazi, Yılmaz, Faruk Namdar, N’Gobe, Ramazan - Augistin, Hakan Keleş 
     SAKAT Halilagic Beşiktaş 
     CEZALI Ahmet Dursun Beşiktaş 
     TV DigiTürk Canlı 
     


 SPOR 























</TEXT>
</DOC>
