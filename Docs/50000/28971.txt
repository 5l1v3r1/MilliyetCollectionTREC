<DOC>
<DOCNO> 28971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur18.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçilerin partisi eli kulağında 
</HEADLINE>
<TEXT>

     İstanbul Bağımsız Milletvekili Mehmet Ali Şahin, FP'nin kapatılması sonrası ''Yenilikçi milletvekilleri'' tarafından kurulması beklenen yeni parti için ''Eli kulağında''dedi. 
     Sivas Bağımsız Milletvekili Abdüllatif Şener, ''Bizi izlemeye devam edin'' derken, Şahin bu partinin hafta sonuna yetişmeyeceğini söyledi. FP'nin kapatılması sonrasında bağımsız kalan milletvekilleri Şener ve Şahin Parlamento'da bir basın toplantısı düzenledi. 
     Basın toplantısında, Başbakan Bülent Ecevit'in, ''Siyasi partilerin kapatılmasını zorlaştıran Anayasa değişikliğini FP içindeki yenilikçi milletvekilleri engelledi'' şeklindeki sözlerine yanıt veren Şener, bunun ''Haksız, suçluluk psikozuyla yapılan beyanlar'' olduğunu savundu. Ecevit'in zaman zaman yenilikçi milletvekillerine yönelik olarak açıklamalar yapmasının nedenini bildiklerini kaydeden Şener, ''Ecevit, partisi ve iktidar ortakları adına endişe ve telaş içindedir. Yenilikçi hareket, bitmiş, tükenmiş, halkın sırtında kambur olan, yolsuzluk iddiaları ile lekelenen, şaibelerle pörsüyen tüm siyasi hareketleri ortadan kaldırarak ilk seçimde iktidar olacaktır. Korkunun ecele faydası yok'' dedi. 
     Mehmet Ali Şahin de üç maddelik Anayasa değişikliği Paketi içinde yeralan ve siyasi partilerin kapatılmasını düzenleyen 69. madde değişikliğinin yeterli oy almasına karşın, Cumhurbaşkanlarının ikinci kez seçilmesine olanak sağlayan düzenlemeye verilen oyların yetersiz kalması nedeniyle değişiklik teklifini iktidarın geri çektiğini söyledi. 
     Sayımız artacak 
     Bu basın toplantısını hangi sıfatla düzenlediklerinin sorulması üzerine Şener, ''Son FP Kongresi'ne ayrı bir liste ile katılan milletvekilleri'' olarak bu açıklamaları yaptıklarını söyledi. 'Bu hareketi destekleyen milletvekili sayısı kaç '' sorusunu Şener, ''Hayat dinamik, gelişim ve değişim esastır. Şimdi söyleyeceğim bir sayı sadece bu anı ifade eder. Bu sayı artabilir'' dedi. 
     Yeni parti ne zaman 
     ''Yenilikçi Hareket''in ilk seçimde iktidar olacağı yönündeki sözlerinin bu partinin kurulmasının kesin olduğu anlamına gelip gelmediği sorusuna Şener, ülkede büyük bir siyasi boşluk olduğunu, seçmenlerin yüzde 65-70'inin mevcut partilerden umudunu kestiğini söyledi. 
     Şahin ısrarlı sorular üzerine, ''Eli kulağında'' derken, Şener, ''Bizi izlemeye devam edin'' diye konuştu. Bir gazetecinin ''Recai Kutan'ın yeraldığı bir partinin içinde olur musunuz '' sorusuna ise Şener, ''İlkeler önemli'' yanıtını verdi. u olaya ''Düştüğü yerden kalkmak ya da yıkılan bir evi yeniden kurmak'' anlayışıyla yaklaşmadıklarını kaydeden Şener, bugüne kadar hiç siyaset yapmamış ya da başka partilerde bulunan dürüst, ilkeli insanlarla birlikte hareket edebileceklerini bildirdi. 
     "Gelenekçiler bu beklentilerinize karşılık veriyor mu '' sorusunu da Şener, ''Geçmişe takılıp kalınmamalı'' şeklinde yanıtladı. Şener, İstanbul eski Büyükşehir Belediye Başkanı Recep Tayyip Erdoğan'ın siyasi yasağı nedeniyle yeni bir partide görev alamayacağı görüşlerine ilişkin değerlendirmelerinin sorulması üzerine de ''Biz siyasi yasağının kalktığına inanıyoruz. Hukukçuların büyük kısmı da bunu söylüyor'' dedi. 
     Hafta sonuna yetişmez 
     Bir gazetecinin bunun Meclis çalışmalarını boykottan vazgeçtikleri anlamına gelip gelmediğini sorması üzerine Şener, ''Tüzel kişiliği biten bir parti grubu adına açıklama yapılamayacağını, bunun şahsi niyeti ifade ettiğini'' söyledi. Şener, ancak grubu bulunmayan bir milletvekilinin yasama çalışmalarında etkin olamayacağını da söyledi. 
     "Bu durum parti kurma çalışmalarınızı hızlandırır mı '' sorusunu ise Şahin, ''Hafta sonuna yetişmez'' diye yanıtladı. 
     

</TEXT>
</DOC>
