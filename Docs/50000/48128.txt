<DOC>
<DOCNO> 48128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/spor/spo02.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetki başkanda 
</HEADLINE>
<TEXT>

Fenerbahçe Başkanı Aziz Yıldırım futbol takımının tek sorumlusu oldu. Yıldırım dün Samandıra’ya giderek futbolcular ve Mustafa Denizli ile görüştü, moral verdi 
     YALÇIN TÜRK 

     İşbaşı yaptı 
     AVRUPA defterini erken kapatan ve rotasını lig şampiyonluğuna çeviren Fenerbahçe’de futbol takımı Başkan Aziz Yıldırım’a emanet edildi. Yönetim Kurulu’ndan tam yetki alan Yıldırım, bundan böyle Teknik Direktör Denizli ve futbolcularla bizzat kendisi ilgilenecek. Aziz Yıldırım ilk olarak dün Samandıra Tesisleri’ne gitti, teknik kadro ve oyuncularla tek tek görüştü, moral aşıladı. 
     
     Leverkusen uyarısı 
     BİR bakıma futbol şube sorumluluğunu üstlenen Aziz Yıldırım, yaptığı görüşmelerde Antalyaspor maçında alınan galibiyete rağmen ortaya konan kötü futbolun nedenlerini de sordu, artık herkesin toparlanmasını istedi. Yıldırım’ın, yarınki Leverkusen sınavı için de "Şampiyonlar Ligi’ni puansız kapatmak sizlere yakışmaz. Oynadığımız dört maçta şans da bizim yanımızda değildi. Ama artık ilk galibiyetinizi alın" dediği öğrenildi. 
     
     Denizli’den garanti 
     TEKNİK Direktör Denizli’nin de hafta ortası yönetim kurulu ile yaptığı toplantıda lig şampiyonluğu için garanti verdiği belirtildi. Denizli, yöneticilere, "Bu kadro açık ara ligi önde bitirir" derken, transfere gerek görmediğini söylediği belirtildi. Görüşmenin ardından yönetim, tecrübeli hocaya bir kez daha güven oyu verdi, "Sezon sonuna kadar arkanda olacağız" görüşünü tekrarladı. 
     
Rüştü zor      SARI - Lacivertli takım Leverkusen sınavının hazırlıklarına dün başladı ve ardından kampa girdi. Antalyaspor maçında omuzundan sakatlanan Rüştü idmana çıkmazken, milli oyuncunun yarın forma giymesinin zor olduğu belirtildi. Çalışmada sakatlanan Abdullah’ın da durumu bugün belli olacak. Bu arada Alman Leverkusen de dün İstanbul’a geldi. 
     
Borç azaldı      FENERBAHÇE’nin 2001 yılı başından bu yana borcunu 64.5 milyon dolardan 38 milyon dolara indirdiği belirtildi. Sarı - Lacivertli kulübün Yüksek Divan Kurulu toplantısında açıklanacakken, elektrik kesintisi nedeniyle okunamayan denetleme ve yönetim kurulu raporuna göre 2.9 milyon dolar transfer alacağı bulunuyor. 
     



 SPOR 





























</TEXT>
</DOC>
