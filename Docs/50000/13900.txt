<DOC>
<DOCNO> 13900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/spor/spo04.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ENFLASYON 
</HEADLINE>
<TEXT>

Trabzonspor yönetimi, yabancı futbolcu konusunda geniş çaplı bir araştırma başlattı, listede birçok ülkeden 30’a yakın isim yer aldı 
     TRABZONSPOR yabancı futbolcu arayışına ağırlık verirken, isimler konusunda tam bir enflasyon yaşanıyor. Yönetimde şimdiye kadar Yugoslavya’dan Nijerya’ya, Danimarka’dan Brezilya’ya, Gürcistan’dan Hollanda’ya, Slovakya’dan Bulgaristan’a kadar birçok futbolcunun ismi ortaya atıldı. Gürcü Şota, Arçil ve Kinkladze, Slovak Nemeth ve kaleci Kelemen, Brezilya’da Saint Paoli takımında forma giyen Fabiano ve Bapista listede ilk sıradalar. 
     BULGARİSTAN Milli Takımı’nda oynayan Balakov, Berbatov, Ivanov ve Markov hakında da olumlu rapor geldi. Nijeryalı Nwogazi, Ebiede, Ganalı Rigam, Yugoslav Diviç, Hollandalı Leonardo, Nilise, Danimarkalı Albrechtsen, takip edilmesi istenen diğer isimler. 30’a yakın isim üzerinde duran Başkan Özkan Sümer, "Bu kez ince eleyip, sık dokuyoruz. Göreceksiniz, alacağımız yabancılar, Türkiye’nin en iyileri olacaklar" diye konuştu. 
     
     Tekelioğlu düşünceli 
     TRABZON’DA Milosevski’nin Makedonya milli maçında kötü oynaması, Metin’in de istikrarsız grafiği kalede sıkıntı yarattı. Ayrıca savunmada yer alan Osman’ın cezası, Nikolovski, Güngör ve Murat Bölükbaşı’nın sakatlıkları, Kenan’ın tecrübesiz oluşu, Nesim ve Macit’in de formsuzluğu Sadi Tekelioğlu’nu güç durumda bıraktı. 
     
     Yönetim toplanıyor 
     TRABZONSPOR yönetimi, bugün öğleden sonra bir toplantı yaparak, kamuoyunda son günlerde tartışılan konuları gündemine alacak. İstanbul kanadında yer alan yöneticilerin de katılacağı toplantıda yönetim içindeki görüş ayrılıkları nedeniyle kamuoyunda yaşanan tartışmalar da ele alınacak. 
     


 SPOR 



























</TEXT>
</DOC>
