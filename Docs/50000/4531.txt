<DOC>
<DOCNO> 4531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur20.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te 5 kişiyi boğarak öldüren seri katil Adliye'de 
</HEADLINE>
<TEXT>

     İstanbul'da çeşitli nedenlerle 5 kişiyi boğarak öldürdüğü gerekçesiyle yakalanan Orhan Aksoy, Fatih Cumhuriyet Başsavcılığı'na sevk edildi. 
     Fatih Darülşafaka Caddesi Faikbey Sokak'taki evine çağırdığı Mehmet Yeşilyayla, Hakan Kaya, Turgut Erkan, Ömer Şeker ve Ali Rıza İdrisoğlu'nu iple boğarak öldürdüğü gerekçesiyle Bursa'da yakalanarak İstanbul'a getirilen Orhan Aksoy'un, Asayiş Şube Müdürlüğü Cinayet Büro Amirliği'ndeki sorgusu tamamlandı. 
     Sorgusu sonucu, Kız Kulesi'nde komi olarak çalışan Yeşilyayla'yı cep telefonunu çaldığı, Kaya'yı hırsızlık yapmayı bırakmadığı, Erkan'ı bu cinayeti polise ihbar edeceği korkusuyla, CD satıcısı Ömer Şeker'i ise Rumen uyruklu eşine laf attığı, kart koleksiyonculuğu yapan Ali Rıza İdrisoğlu'nu da parasını almak için öldürdüğü anlaşılan Aksoy, sıkı güvenlik önlemleri altında Fatih Cumhuriyet Başsavcılığı'na gönderildi. Aksoy'un, evine çağırıp viski içirdikten sonra iple boğarak öldürdüğü bildirilen Erkan ile İdrisoğlu'nun cesetleri Gaziosmanpaşa'da 2 ayrı mukavva kutuda, Şeker'in cesedi Fatih'te bir varil içinde, Yeşilyayla'nın cesedi Yenibosna'da boş bir arazide, Kaya'nın cesedi ise Kemerburgaz'da ormanlık bir alanda bulunmuştu. 




</TEXT>
</DOC>
