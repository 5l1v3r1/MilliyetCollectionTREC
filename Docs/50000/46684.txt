<DOC>
<DOCNO> 46684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/soneko03.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Merkez Bankası manipülatörlere ceza uygulamalı" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Merkez Bankası, döviz kurlarında manipülasyon yapan ve bundan çıkar sağlayan, yerli ve yabancı kim olursa olsun, gerekli yaptırımları mutlaka uygulamalıdır'' dedi. 
     Hisarcıklıoğlu, Sakarya Üniversitesi Toplantı Salonu'nda yapılan, TOBB Ticaret ve Sanayi Odaları Konseyi 2000-2004 dönemi 2. 
     toplantısında yaptığı konuşmada, sanayicinin ileriye dönük maliyet hesabı yapamadığını belirterek, döviz kurunun, ''çapadan, dalgalıdan yani denizden'' kurtarılması gerektiğini söyledi. TOBB Başkanı, Nisan ayında uygulamaya konulan güçlü ekonomiye geçiş programının bugüne kadar istenilen hedefe ulaşmadığını bildirdi. Rifat Hisarcıklıoğlu, 2001 yılının Eylül ayında, bir önceki yılın aynı dönemine göre, kapanan firma sayısında yüzde 37'lik bir artış görüldüğünü ifade ederek, Türkiye ekonomisinin daralmaya tahammülünün kalmadığını, Türk ekonomisinin yapısına ve gerçeklerine uygun para, maliye ve döviz kuru politikalarının uygulanması gerektiğini bildirdi. Hisarcıklıoğlu, son terör olayları ve ABD'nin Afganistan'a düzenlediği askeri operasyonun, dünya ekonomisinde giderek artan bir durgunluk yarattığını hatırlatarak, ''temennimiz askeri operasyonun Afganistan ile sınırlı kalması ve hızla sona erdirilmesidir'' dedi. 
     
     Enflasyon yüzde 75'e çıktı' 

     TOBB Başkanı Hisarcıklıoğlu, şöyle konuştu 
     ''Bu Türkiye açısından çok önemlidir. Dünya ekonomisindeki durgunluk ve yapılan askeri operasyonlar, ihracatımızı ve turizm gelirlerimizi tehdit etmektedir. Ekonomide yaşanan derin durgunluğa karşın enflasyon, yüzde 75 gibi yüksek bir rakama ulaşmıştır. Hem derin bir durgunluk, hem de yüksek bir enflasyon yaşayan bir ülkede, ekonomik politikaların başarısından söz edilemez. Büyüme politikalarının da esas alınmasının kaçınılmaz bir gereklilik olduğunu özellikle vurgulamak istiyorum.'' Türkiye'nin üretime yönelmesinden başka çaresi kalmadığını, yapılan bir araştırmada, bu yıl vergi gelirlerinde yüzde 12'lik bir reel düşüşün ortaya konduğunu söyleyen Hisarcıklıoğlu, Türkiye ekonomisinin yapısını bilmeden uygulanan yanlış ekonomik politikaların Türkiye'de ekonomik krizlerin yaşanmasına neden olduğunu kaydetti. 
     Hisarcıklıoğlu, 2000 yılı sonunda 36 katrilyon lira olan iç borç stokunun 100 katrilyon lirayı aştığını hatırlatarak, ''bugün iç borç stokunun çevrilmesi önemli bir sorundur ve yüksek faizlerin temel nedenidir'' dedi. 
     Rifat Hisarcıklıoğlu, protesto edilen senet miktarının yüzde 76 oranında arttığını bildirerek, bu durumun firmalar ile bankalar arasındaki ilişkilerde sıkıntılar yarattığını belirtti. 
     ''Nereden buldun yasası''nın kaldırılması gerektiğini de ifade eden Hisarcıklıoğlu, yabancı sermayenin teşvik edilmesi ve yabancı sermaye teşviği için enflasyon muhasebesi uygulanması önerisinde de bulundu. 
     






</TEXT>
</DOC>
