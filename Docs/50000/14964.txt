<DOC>
<DOCNO> 14964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/soneko07.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's Türkiye'nin kredi notunu düşürdü 
</HEADLINE>
<TEXT>

     Dünyanın önde gelen kredi derecelendirme kuruluşu Moody's ilk kez değerlendirmeye aldığı Türkiye'nin iç borcu kredi notuna B3 verdi. Moody's Türkiye'nin döviz mevduat tavanını da B2'den B3'e düşürürken, genel görünümü olumsuz olarak belirledi. 
     Moody's'ten yapılan açıklamaya göre, Türkiye'nin döviz mevduatı tavanı notunun düşürülmesi nedeniyle ticari 16 Türk bankasının uzun vadeli kredi notu da B2'den B3'e indirildi. 
     Uzun vadeli döviz mevduatı kredi notu B2'den B3'e düşürülen ve genel görünümü olumsuz olarak belirlenen bankalar Akbank, Demirbank, Finansbank, İktisat Bankası, İnterbank, Türkiye İş Bankası, Koçbank, Osmanlı Bankası, Pamukbank, Ziraat Bankası, Toprakbank, Türk Dış Ticaret Bankası, Türk Ekonomi Bankası, Türkiye Garanti Bankası, Türkiye Emlak Bankası ve Türkiye Vakıflar Bankası olarak sıralandı. 
     Türkiye'nin döviz cinsi tahvil ve senetleri için ülke tavanı kredi notu değiştirilmeden B1'de bırakılırken, döviz borcu ve mevduatı için ülke tavanları, döviz ve Türk Lirası devlet tahvilleri notları, ticari bankaların mevduat notları genel görünümleri durağandan olumsuzsa çevrilri. 
     Buna ilave olarak Moody's, Türk Exim Bank, Türkiye Vakıflar Bankası ve Ziraat Bankası'nın senior unsecured döviz tahvil notlarında durağan olan genel görünümlerini olumsuz olarak belirledi. Moody's kredi notlarında değişikliğe gitmesine neden olarak, ''yüksek faiz hadleri ve kısa vadelerin kabul edilmesine dayanan kamu borç dinamizminde son zamanlarda yaşanan sürdürülemez trendlerin endişelere yol açması'' gösterildi. Mody's'in değerlendirmesinde dalgalı kur sistemine geçilmesinden bu yana 6 hafta geçmesine rağmen yatırımcıların güveni ile mali piyasaların rahatsız olarak kalmaya devam ettiği de ifade edildi. 




</TEXT>
</DOC>
