<DOC>
<DOCNO> 11219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur14.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan yeni programla ilgili ipuçları... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, bankalarda yapısal düzenlemeleri içeren yeni ekonomik programın genel çerçevesinin Perşembe, ayrıntılarının ise Pazartesi günü kamuoyuna açıklanacağını bildirdi. 
     ANAP grup toplantısı, basına kapalı olarak gerçekleştirildi. Toplantıdan sonra basına bilgi veren Grup Başkanvekili İbrahim Yaşar Dedelek, Genel Başkan Yılmaz'ın konuşmalarını aktardı. 
     Yılmaz, ekonomik sıkıntıların gölgesinde bir bayram geçirildiğini belirterek, hazırlanan yeni ekonomik programın çok ciddi öneriler getirdiğini söyledi. Programın, ''ulusal bir program'' olmasına karşılık, uluslararası finans desteğine ihtiyacı olduğuna dikkati çeken Yılmaz, ''çöken'' eski programı da eleştirdi. 
     Eski programın eksiklikleri giderilerek yeni bir program hazırlandığını kaydeden Yılmaz, Hükümet'in eski programda sosyal ve psikolojik boyutları ihmal ettiğini söyledi. Eski programın mali, yapısal tedbirler ve para-kur politikalarına dayandığını anlatan Yılmaz, mali ve yapısal ayakların başarılı olduğunu, ancak para ve kur politikalarının çöktüğünü vurguladı. Yılmaz, bunun da programın çökmesinde en önemli faktör olduğunu kaydetti. 
     ANAP Lideri Yılmaz, yeni programın hazırlanmasında bürokratlar ve Devlet Bakanı Kemal Derviş'in özenli bir çalışma yürüttüğünü belirterek, ''Bu programda, kamu bankalarının açıklarının kapatılması üzerinde durulmuştur. Bankalarla ilgili yeni yapısal düzenlemeler getirilecek'' dedi. 
     Ziraat, Halk ve Emlak Bankalarının yeniden örgütleneceğini kaydeden Yılmaz, bu bankalarla ilgili çıkarılan yasanın hızla uygulamaya konulacağını bildirdi. Kamu bankalarının şimdiye kadar siyasi etkilere açık olduğunu savunan Yılmaz, yeni programla bu bankalar üzerindeki siyasi etkilere son verileceğini söyledi. 




</TEXT>
</DOC>
