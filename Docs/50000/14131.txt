<DOC>
<DOCNO> 14131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur14.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanker geçişlerini protesto etmek isteyen çevrecilere polis engeli 
</HEADLINE>
<TEXT>

     İstanbul Boğazı'ndan yapılan tanker geçişlerini protesto eylemi gerçekleştirmek isteyen Doğa Savaşçıları Çevre Örgütü üyelerine, polis izin vermedi. 
     Çevre Örgütü üyeleri, Zeytinburnu açıklarında batan ''Roben'' adlı kuru yük gemisinin su üstünde kalan kısmına pankart asmak amacıyla, Kumkapı'daki Balık Hali İskelesi'nden bir balıkçı teknesiyle hareket ettiler. 
     İskeleden ayrıldıkları sırada tekneye yanaşan Deniz Şube Müdürlüğü'ne bağlı bir deniz polisi teknesi, izinsiz olduğu gerekçesiyle grubun protesto eylemi yapmasına izin vermedi. Polis yetkilileriyle bir süre görüşen, ancak protesto eylemi yapma izni alamayan Doğa Savaşçıları Çevre Örgütü Başkanı Zafer Murat Çetintaş, yaptığı basın açıklamasında, amaçlarının sadece çevreyi ve boğazları korumak olduğunu söyledi. Planladıkları eylemin yasalara aykırı bir yönü bulunmadığını savunan Çetintaş, protesto gösterisinin engellenmesini de kınadığını kaydetti.Daha sonra eylemlerini sahilde yapma kararı alan çevreciler, üzerinde Çince yazılar bulunan pankartlar açarak, iskele yakınındaki bir duvara da yağlıboyayla ''Boğazda tanker istemiyoruz'' diye yazdılar. 
     Bir süre slogan atan gruptakiler, pankartları Çince yazmalarının nedeninin sorulması üzerine de, ''Defalarca Türkçe pankartlar açtık, ama anlamadılar. Bu sefer de sesimizi duyurmak için bu yolu denedik, belki anlarlar'' dediler. Çince yazılı pankartlarda, ''İyi uykular Türkiye'' ve ''Boğazlar tanker yolu değildir'' ifadelerinin bulunduğu bildirildi. Çevreciler daha sonra, ''amaçlarının yasadışı bir eylem yapmak olmadığını'' anlatmak üzere Deniz Şube Müdürlüğü'nün Karaköy'deki karakoluna gittiler. 




</TEXT>
</DOC>
