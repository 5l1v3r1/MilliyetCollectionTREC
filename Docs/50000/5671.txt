<DOC>
<DOCNO> 5671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur29.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal merkez sağa kucak açtı 
</HEADLINE>
<TEXT>

     CHP Genel Başkanı Deniz Baykal, Aydın Menderes ve İlhan Kesici ile şu ana kadar ortak bir siyasi çalışmanın gündeme gelmediğini belirterek, ''Her ikisi de çok değerli insanlar. Birlikte çalışmak konusunda olumsuz bir düşünce içinde olmam söz konusu değil'' dedi. 
     Menderes ve Kesici ile zaman zaman biraraya geldiklerini, ülke sorunları konusunda da konuştuklarını, dertleştiklerini anlatan Baykal, ''Konuşmalarda şu ana kadar böyle ortak siyasi çalışma kesinlikle gündeme gelmedi. O haberin somut dayanağı yoktur. Bizim açımızdan bu haberi haklı gösterecek bir gelişme ortaya çıkmış değildir'' diye konuştu. 
     'Menderes ve Kesici ile çalışmak ister misiniz '' sorusuna ise Baykal, ''Sevinirim. Çok değerli insanlar. Bu konuda olumsuz bir düşünce içinde olmam söz konusu değil'' yanıtını verdi. 
     'CHP tabanı bu konuda ne düşünür '' sorusu üzerine de Baykal, şunları kaydetti 
     'CHP tabanı, demokrasiye inanan, Anayasamızın temel ilkelerini özümsemiş, laik, demokratik, sosyal bir hukuk devletini içine sindirmiş, dürüst, ahlaklı, bugün karşı karşıya kaldığımız siyasi çürümenin parçası haline gelmemiş siyasetçilerin CHP ilkeleri etrafında dayanışma göstermesinden mutluluk duyacaktır. CHP siyaseti dışlayan bir siyaset değil, kucaklayan bir siyasettir. Biz CHP ilkelerinin etrafında Türkiye'yi kucaklama imkanı olduğuna inanıyoruz'. Biz milletin, Türkiye'nin partisiyiz. Türkiye'ye bu çerçevede inanan, sahip çıkan herkese CHP içinde yer var.'' Baykal, ''Menderes ve Kesici'ye böyle bir teklif yapmayı düşünüp düşünmediğinin'' sorulması üzerine de, bu yöndeki haberler çıkana kadar böyle bir düşüncesi olmadığını söyledi. Bugüne kadar böyle bir arayışı, girişimi olmadığını yineleyen Baykal, siyasette her şeyin olabileceğini söyledi. 
     




</TEXT>
</DOC>
