<DOC>
<DOCNO> 35106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko19.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Merkez Bankası faiz hadlerini değiştirmedi 
</HEADLINE>
<TEXT>

     Avrupa Merkez Bankası AMB , faiz hadlerinde yine değişiklik yapmadı. 
     İş çevrelerinden gelen indirim taleplerine karşı katı direnişiyle tanınan AMB yönetim kurulu, bugünkü toplantısında faiz hadlerinin yüzde 4.5 olarak devamına karar verdi. Öte yandan Avrupa parasal birliğinin dışında kalan İngiltere'de, Merkez Bankası, bugün sürpriz bir kararla faiz hadlerinde çeyrek puanlık indirime gitti. Bankadan yapılan açıklamada, diğer faiz hadleri için gösterge niteliğindeki borçlanma faizinin yüzde 5.25'ten yüzde 5'e çekildiği bildirildi. 
     İngiltere Merkez Bankası böylece faiz hadlerinde bu yıl içinde 4. kez indirim yapmış oldu. ABD Merkez Bankası'nın yılbaşından beri 6 kez faiz indirdikten sonra yakında yeni bir indirime gideceğinin işaretlerini vermesi, Japonya Merkez Bankası'nın neredeyse sıfır faizle aşırı gevşek bir para politikası uygulaması, bu yıl içinde faizlerde sadece bir kez indirim yapan AMB'yi büyük merkez bankaları içinde en katı para politikası uygulayan kurum haline getiriyor. AMB, benzerlerini izleyerek faiz hadlerinde indirime gitmesi yönünde iş dünyasından gelen baskılara şu ana dek kararlılıkla direnmiş bulunuyor. 







</TEXT>
</DOC>
