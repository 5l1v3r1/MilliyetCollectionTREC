<DOC>
<DOCNO> 4239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/son/sonspo03.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe naklen yayın ihalesinin uzamasına karşı 
</HEADLINE>
<TEXT>

     Fenerbahçe Kulübü Genel Sekreteri Vedat Olcay, naklen yayın ihalesinin 30 Ocak Salı günü yapılacağını hatırlatarak, ''Bu konunun uzamayacağını düşünüyoruz. Çünkü yayın ihalesinin uzamasına kulüplerin tahammülü yok'' dedi. 
     Fenerbahçe Kulübü'nün yüksek divan kurulu olağan toplantısından sonra basın mensuplarının sorularını yanıtlayan Vedat Olcay, ''Kulüpler Birliği olarak önerilerimizi Futbol Federasyonu'na ilettik. Büyük ihtimalle 30 Ocak Salı günü bu iş tamamlanacak. Liglerin ertelenmesiyle takımlar zor durumda kaldı. Çalışıp belli bir seviyeye gelen takımlar bundan etkilendi. Ancak gelecek haftadan itibaren maçlar televizyondan naklen yayınlanacak diye düşünüyorum'' diye konuştu. 
     Olcay, basın mensuplarının, ''Fenerbahçe, Beşiktaş ve Galatasaray olarak naklen yayın konusunda ayrı hareket etme durumunuz var mı '' sorusunu ise, ''Fenerbahçe, Beşiktaş ve Galatasaray tek başına hareket edemez. Ancak Futbol Federasyonu havuz sistemini kaldırırsa böyle birşey olur. Ayrıca Fenerbahçe olarak da tek başımıza birşey yapamayız. Kulüpler Birliği olarak beraber hareket ediyoruz'' diye yanıtladı. 




</TEXT>
</DOC>
