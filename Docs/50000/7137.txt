<DOC>
<DOCNO> 7137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/siyaset/siy01.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
10 enerji bakanı hesap verecek 
</HEADLINE>
<TEXT>

Başbakanlık, aralarında FP'li Kutan'ın da bulunduğu son 10 yılın enerji bakanları hakkında inceleme başlattı 
     ANKARA Milliyet 

     Başbakanlık, Beyaz Enerji Operasyonu'nun ardından sadece ANAP'lı Enerji ve Tabii Kaynaklar Bakanı Cumhur Ersümer ile eski Bakan DSP'li Ziya Aktaş'ın soruşturulmasını uygun görmeyerek, aralarında FP Genel başkanı Recai Kutan'ın da bulunduğu 1991'den bu yana aynı görevde bulunan tüm bakanlar hakkında inceleme başlatılmasına karar verdi. 
     Başbakanlık, 10 enerji bakanı hakkında "TEAŞ - AKTAŞ - Kayseri Elektrik Yolsuzluğu"nda sorumluluklarının bulunup bulunmadığının araştırılması için, savcılığa suç duyurusunda bulunulduğunu açıkladı. Buna karşılık savcılığın yetkisinin olmadığını bildirdiğini ifade eden Başbakanlık, konunun incelenerek gereğinin yapılacağını belirtti. Başbakanlık Basın Merkezi'nden konuyla ilgili dün çıkanlar haberlerin ardından yapılan yazılı açıklamada şöyle denildi 
     "Enerji dağıtımıyla ilgili iki şirket ile TEAŞ arasında yıllardır yapılamayan mahsuplaşma işlemlerinin incelenmesi 23 Eylül 1997 tarihli Başbakan onayı ile uygun görülmüştür. Söz konusu mahsuplaşma işlemlerinin 1991'den beri yapılmamış olması nedeniyle, eğer bir sorumluluk var ise söz konusu iki bakanın yanında 1991'den bugüne kadar görev yapan Enerji ve Tabii Kaynaklar bakanlarının da sorumluluğunun Ankara Cumhuriyet Başsavcılığı'nca değerlendirilmesi gerekeceği belirtilmiştir." 
     
     6'sı Meclis dışında 
     Başbakanlık'tan yapılan açıklama uyarınca, Ersümer ve Aktaş dışında, 1991'den bugüne kadar görev yapan Fahrettin Kurt ANAP , Togay Gemalmaz ANAP , Muzaffer Arıcı ANAP , Ersin Faralyalı DYP , Veysel Atasoy DYP , Şinasi Altıner DYP , Hüsnü Doğan ANAP , Recai Kutan'ın da RP sorumlulukları araştırılacak. 
     Kurt, Gemalmaz, Arıcı, Faralyalı, Altıner ve Doğan 21. dönemde Meclis'e girmezken, Atasoy DYP'den ANAP'a geçti, Kutan'ın da partisi FP oldu. 
     
     Yüce Divan yolu 
     Başbakanlık Teftiş Kurulu, yapacağı incelemenin ardından sorumluluğu bulunan bakanlar hakkında rapor düzenleyerek Ecevit'in onayına sunacak. Ecevit'in onay vermesi durumunda, tezkere hazırlanarak TBMM'ye gönderilecek. TBMM üye tam sayısının en az onda birinin oyuyla soruşturma komisyonu oluşturulması yönünde öneri verilmesi durumunda bakanlar komisyonca soruşturulacak. Bakanlar burada suçlu bulunurlarsa, Yüce Divan'da yargılanıp yargılanmayacakları oylanacak. 
     


 SİYASET 










</TEXT>
</DOC>
