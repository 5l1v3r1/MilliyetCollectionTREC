<DOC>
<DOCNO> 15578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sonspo02.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Mahmudi ile coştu 
</HEADLINE>
<TEXT>

     Erkekler Birinci Basketbol Ligi'nde yer alan Efes Pilsen, antrenör Oktay Mahmudi'nin göreve gelmesiyle adeta coştu ve ligde yaptığı 8 maçtan da galibiyetle ayrıldı. 
     Eski antrenör Ergin Ataman döneminde ligde yaptığı 17 maçta 13 galibiyet, 4 yenilgi alan Efes Pilsen, Ataman'dan sonra görevlendirdiği Mahmudi ile elde ettiği 8 galibiyetle, yenilgiyi unuttu. 
     Lacivert-beyazlılar, son 8 haftada zirve mücadelesi yaptığı Darüşşafaka ve Ülkerspor gibi rakiplerini yenerken, ligin güçlü ekiplerinden Fenerbahçe ile Beşiktaş'ı da mağlup etme başarısını gösterdi. 
     Efes Pilsen, Oktay Mahmudi yönetiminde yaptığı maçlarda, rakip potalara daha fazla sayı atma başarısı gösterdi. 
     Ergin Ataman döneminde 17 maçta toplam 1456 sayı atan ve maç başına 85.6 ortalama tutturan lacivert-beyazlılar, Oktay Mahmudi döneminde 8 maçta 720 sayı üretti ve maç başına sayı ortalamasını 90'a yükseltti. 
     Oktay Mahmudi'nin göreve gelmesiyle, Efes Pilsen'in maç başına yediği sayıda da azalma oldu. 
     Ataman döneminde, potasında maç başına 76.4 sayı yiyen Efes Pilsen 17 maç-bin 300 sayı , Mahmudi ile çıktığı 8 lig maçında potasında toplam 568 sayı gördü ve ortalamayı da 71'e düşürdü. 
     Efes Pilsen, Avrupa kupalarında da Oktay Mahmudi ile sayı ortalamasını yükseltti. 
     Lacivert-beyazlılar, Ergin Ataman döneminde Avrupa kupalarında maç başına 81 sayı üretirken, Oktay Mahmudi yönetiminde maç başına 84 sayı üreterek hücumda daha etkili oldu. 
     Avrupa kupalarında, Ergin Ataman ile 14 maç yapan lacivert-beyazlılar, 10 galibiyet, 4 yenilgi alırken, Oktay Mahmudi ile 7 maçta 5 galibiyet, 2 yenilgi aldı. 
     
     




</TEXT>
</DOC>
