<DOC>
<DOCNO> 46996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/soneko24.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan umutlu..."İstanbul yaklaşımı birçok sorunu çözebilir" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, İstanbul Yaklaşımı'nın karşılaşılabilecek sorunların çözümünü şimdiden sağladığına inandığını bildirdi. 
     Özilhan, Devlet Bakanı Kemal Derviş'in de katıldığı Finans ve Üretim Danışma Kurulu toplantısının ardından gazetecilerin soruları üzerine, İstanbul Yaklaşımı'nın sorunların çözümünde etkin olacağı konusunda umutlu olduğunu kaydetti. 
     Özilhan, şöyle dedi 
     ''Reel sektör ve mali sektörün bu tip bir çalışmaya ihtiyacı vardı. İstanbul Yaklaşımı'nın, önümüzdeki karşılaşılabilecek problemlerin çözümünü şimdiden sağladığına inanıyorum. İstanbul Yaklaşımı'nın birçok sorunu çözebileceğine inanıyorum.'' Özilhan, yaklaşımın birinci etapta yaşama şansı olan şirketlerin yaşamalarını ve devam etmelerini sağlayacağını, ondan sonra da ilave kaynaklar verilerek, şirketlerin ekonomiye kazandırılmasının sağlanabileceğini söyledi. 
     ''Bu şirketlerin belirlenmesinin kendi içinde bir prosedürü olacak, bu da önümüzdeki günlerde gündeme gelecektir'' diyen Özilhan, İstanbul yaklaşımının birçok yasal ayağı olacağını da bildirdi. 
     Özilhan, ''Bunların arasında İcra İflas Yasası, Karşılık Kararnamesi gibi birçok düzenleme var. Bu yasal sürecin bir an önce halledilmesi gerekiyor'' diye konuştu. 
     






</TEXT>
</DOC>
