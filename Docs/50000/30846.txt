<DOC>
<DOCNO> 30846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sondun02.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
New York kıyılarında 'Jaws' paniği 
</HEADLINE>
<TEXT>

     New York'un 100 km kadar güneyindeki Long Island kıyılarında ''jaws'' köpekbalığı paniği yaşanıyor. 
     Bölgede, halka açık Ship Bottom plajında 1.5 metrelik bir köpekbalığının kıyıya 3 metreye kadar yaklaşması üzerine paniğe kapılan halk polis çağırdı. Gelen ekibin köpekbalığını kovalama operasyonu plajdakiler tarafından heyecanla izlendi. Kumsal devriyelerinden Jim Blomquist, ''Daha önce de bölgemizde köpekbalığı görülmüştü. Fakat kıyıya bu kadar sokulan bir balığa ilk kez rastladık'' diye konuştu. 
     Denizdekileri sahile çıkaran görevliler, daha sonra botlarla köpekbalığını kovalayarak açık denize çıkmasını sağladılar. 
     Balığın sırt yüzgecinin ilk olarak 13 yaşındaki Lindsey Snow adlı bir kız tarafından görüldüğü ve diğer yüzücüleri uyardığı belirtildi. 
     Uzmanlar, okyanus sularının anormal derecede ısınmasının, köpekbalıklarının beslendikleri balıkların kıyılara yakın bölgelere yönelmesine yol açtığını, köpekbalığının da bu balıkların peşinden plaja kadar gelmiş olabileceğini ifade ettiler. Yetkililer, köpekbalığının Jaws filmindeki gibi ''büyük beyaz'' cinsi olmadığını da ifade ettiler. 






</TEXT>
</DOC>
