<DOC>
<DOCNO> 19408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur14.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Komisyonu da "eylem koydu" 
</HEADLINE>
<TEXT>

     TBMM İçişleri Komisyonu, Meclis Başkanlığı'nın Yerel Yönetimler Reformu'na ilişkin yasa tasarısını asli komisyon olarak Plan ve Bütçe Komisyonuna sevketmesine tepki göstererek, bu karar düzeltilinceye kadar hiçbir teklif ya da tasarıyı görüşmeme kararı aldı. 
     İçişleri Komisyonu Başkanı Mehmet Pak, Nüfus Yasası'nda değişiklik yapan tasarıyı görüşmek üzere toplanan komisyonda, Yerel Yönetimler Reformu'nun asli komisyon olarak Plan ve Büte Komisyonu'na sevkedilmesinden duyulan rahatsızlığı dile getirdi. İçişleri Komisyonu'nun bu düzenleme üzerinde uzun süren çalışma yaptığını kaydeden Pak, ''Bu tasarı asli komisyon olarak bize gönderilmeliydi. Düzenleme bizim çalışma alanımızla ilgili'' dedi. 
     FP Bingöl Milletvekili Hüsamettin Korkutata, Meclis Başkanlığı'nın bu tutumunun ''Hakaret'' anlamına geldiğini ifade ederek, bu durum düzeltilinceye kadar hiçbir tasarı ya da teklifi görüşmemeyi önerdi. ANAP İzmir Milletvekili Rıfat Serdaroğlu da bu önerinin oylanması isteminde bulundu. Komisyon üyesi milletvekillerinin tamamına yakını da Meclis Başkanlığı'ndan bu kararın düzeltilmesinin istenmesi görüşünü dile getirirken, ANAP Afyon Milletvekili Halil İbrahim Özsoy, ''Bu komisyonun adını Hiçbir şeye bakamayan komisyon olarak değiştirsinler'' önerisinde bulundu. 
     ANAP'lı Serdaroğlu, Nüfus Yasası'nda değişiklik yapan tasarının görüşülmesi için komisyonda bulunan İçişleri Bakanı Sadettin Tantan'a, ''Bu tavrın sizinle hiçbir ilgisi yok. Komisyonumuzun saygınlığını korumak zorundayız'' dedi. Tantan da ''İçişleri Komisyonu'nun gücü bizim gücümüzü büyütür'' diyerek milletvekillerine destek verdi. 
     Bu görüşmelerden sonra komisyon üyeleri TBMM Başkanı Ömer İzgi ile bir toplantı yaptı. Edinilen bilgiye göre, İzgi toplantıda, bu sorunun Plan ve Bütçe Komisyonu Başkanı Metin Şahin ile görüşerek çözülebileceğini söyledi. Milletvekilleri görüşmeden sonra komisyona dönerek kendilerine bekleyen Bakan Tantan'a bilgi verdi. Tantan, milletvekillerinin Meclis Başkanlığı'ndan olumlu bir yanıt ile dönmemesi üzerine bir saate yakın komisyon toplantı salonunda bekledikten sonra Meclis'ten ayrıldı. İçişleri Bakanı Tantan, komisyondan ayrılırken gazetecilerin Jandarma Genel Komutanlığı'nın açıklaması ile ilgili sorularını da yanıtlamadı. Bir gazetecinin, ANAP Grup Toplantısı'na katılmamasının bir sorun bulunduğu anlamına gelip gelmediği yolundaki sorusuna Tantan, ''Cenazeye gitmiştim'' karşılığını verdi. 







</TEXT>
</DOC>
