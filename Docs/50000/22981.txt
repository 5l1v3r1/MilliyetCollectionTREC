<DOC>
<DOCNO> 22981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/soneko20.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura fiili eşelmobil...Memurun zamlı maaşı ne kadar olacak 
</HEADLINE>
<TEXT>

     Memur maaş zammında Nisan ayından itibaren fiili anlamda eşelmobil sistemi uygulanıyor. Maliye Bakanlığı'nın, çıkacak enflasyon rakamlarına göre Haziran'da da maaşlara yüzde 7-8 oranında zam yapması bekleniyor. 
     Ocak'ta yüzde 10 zam alan devlet memurları, sözleşmeliler ve memur emeklileri, Mart ayı sonunda enflasyonun bu oranı geçmesinin ardından 15 Nisan'da yüzde 2.5 ek zam aldı. Tüketici fiyatlarının Nisan ayında da yüzde 10.3 artmasının ardından, bu defa 15 Mayıs'ta maaşlarda yüzde 10.1'lik artışa gidildi. 
     Böylece 5 ayda memur maaşlarına yapılan toplam zam da yüzde 24'ü aştı. Maliye Bakanlığı Mayıs ayı enflasyonuna paralel 15 Haziran'da da memur, memur emeklisi ve sözleşmeli maaşlarına yüzde 7 ile 8 oranında yeni bir zam gerekeceğini hesaplıyor. Yüzde 7'lik bir zamla yılın ilk yarısında maaşlardaki toplam artış yüzde 32.7'ye, yüzde 8'lik zamla da yüzde 34'e yükselecek. 
     
     En düşük maaş 197 milyona çıkacak 
     Maaşlara Haziran'da beklenen yüzde 7-8'lik bir ek zam ile halen 184 milyon 550 bin lira olan en düşük memur maaşı da, 197 milyon 500 bin lira ile 199 milyon 315 bin lira dolayında bir seviyeye ulaşacak. Böylece 15'in 1'inden maaş alan bir memurun maaşında 13 ile 15 milyon lira arasında bir iyileşme sağlanmış olacak. Yüzde 7-8'lik bir ek zam, genel müdür maaşını ise 79 ile 90 milyon lira arasında arttıracak. Yüzde 7'lik zam halen 1 milyar 127 milyon 510 bin lira olan genel müdür maaşını 1 milyar 206 milyon 435 bin liraya, yüzde 8'lik zam da 1 milyar 217 milyon 710 bin liraya yükseltecek. 
     
     
     Temmuz'dan sonra da aylık zam 
     Devlet memurları ile sözleşmeli personel ve memur emekli maaşlarına Temmuz'da ise IMF'ye de verilen taahhüt çerçevesinde yüzde 5 genel zam yapılacak. Ancak yapılan hesaplamalara göre söz konusu zam ile maaşlarda sağlanan iyileşme, Ağustos'ta olmasa bile Eylül'de enflasyonun gerisinde kalacak. Bu durumda Eylül, Ekim, Kasım ve Aralık aylarında da maaşlar, aylık enflasyon oranında artmaya devam edecek. Böylece, SSK ve Bağ-Kur emeklilerinin ardından resmen olmasa bile memur, emekli ve sözleşmeli maaşlarında fiili anlamda eşelmobil uygulanmış olacak. 
     
     Maaşlar ne olacak 
     Maliye Bakanlığı yetkililerinin hesaplamaları çerçevesinde Haziran'da memur maaşlarına yüzde 7 ile 8 oranında bir zam yapılması halinde, bazı maaşlar şöyle olacak 
Memurlar mevcut maaş Yüzde 7 zam Yüzde 8 zam Genel müdür 1 4 1.127.510 1.206.435 1.217.710 Memur 9 1 194.110 207.700 209.640 Memur 15 1 184.550 197.470 199.315 Öğretmen 1 4 353.810 378.580 382.115 Öğretmen 9 1 267.460 286.185 288.855 İl valisi 1 4 1.332.230 1.425.485 1.438.810 Kaymakam 7 1 482.770 516.565 521.390 Hakim 8 1 480.330 513.955 518.755 Polis memuru 11 1 373.230 399.355 403.090 Doktor 8 3 387.990 415.190 419.030 Hemşire 12 3 240.100 256.910 259.310 Profesör 1 4 793.520 849.070 857.000 Araştırma gör. 7 1 332.520 355.795 359.120 Avukat 1 4 426.310 456.150 460.415      
     

</TEXT>
</DOC>
