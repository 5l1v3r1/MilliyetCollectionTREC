<DOC>
<DOCNO> 19177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/soneko13.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Ekonomik kriz Türkiye için gerçek bir fırsat" 
</HEADLINE>
<TEXT>

     Uluslararası Para Fonu IMF Belçika Temsilcisi Willy Kiekens, Türkiye'ye verilen destek ve kredinin küresel ekonomiye kazanç sağlayacağını söyledi. 
     Belçika'nın yüksek tirajlı muhafazakar gazetesi ''La Libre Belgique'', bugünkü baskılarında Türkiye'ye geniş yer ayırırken, Kiekens'in görüşlerini de yansıttı. 
     Türkiye'de yaşanan krizin ''iyi bir kriz'' olarak da algılanabileceğini ve olumlu sonuçlar getireceğini savunan gazete, Willy Kiekens'in, ''Bu kriz son derece ciddidir ancak Türk ekonomisinin ve bankacılık sektörünün sağlamlaştırılması açısından gerçek fırsatlar da içermektedir'' sözlerini yansıttı. Kiekens, gazeteye yaptığı değerlendirmede, ''Geçen hafta Türkiye'ye vermeyi kararlaştırdığımız 10 milyar dolarlık kredi, daha önceden verilmiş 10 milyara ekleniyor. Bu, Kore'den sonra, IMF tarafından bir ülkeye verilen en büyük miktardır. Bu kredinin, küresel ekonominin dengesi açısından verimli olacağını, çok kazanç sağlayacağını düşünüyoruz'' dedi. 
     Kiekens, bir soru üzerine, ''Elbette bir bağış değil, kredi söz konusudur'' diye konuştu ve Türkiye'nin gerileme yaşadığını, büyüme hızının eksi 3 olmasının beklendiğini, enflasyona karşı mücadele gerekeceğini anlattı. 
     'La Libre Belgique'', haberinde, Türkiye'de yaşanan krizin, ''ülkede sürdürülen temizlik sürecinde kırbaç etkisi yaptığını'' yazarak, yeni Bakan Kemal Derviş'in, yabancı yatırımcıların güven yitirmesine neden olan yolsuzluklara karşı mücadeleyi birinci plana taşıdığını belirtti. 
     Gazete, son günlerde çok sayıda işadamını yargıya götüren gelişmelere ve bir bakan hakkında soruşturma açılması olasılığına dikkat çekerek, Türk kamuoyunun gelişmeleri yakından izlediği, bu kez yolsuzlukların üzerine daha fazla gidileceğinin gözlemlendiği görüşüne yer verdi. 







</TEXT>
</DOC>
