<DOC>
<DOCNO> 42464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/soneko02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Havayolu şirketleri iflasın eşiğinde..Binlerce kişi işsiz kalacak 
</HEADLINE>
<TEXT>

     Amerikan havayolları, Salı günü gerçekleştirilen terör eyleminin ardından, büyük boyutlara ulaşan para kaybını karşılayabilmek için pek çok kişiyi işten çıkarırken, ABD Kongresi, havayolu şirketlerine yardımın yollarını arıyor. 
     Continental Havayolları, uçuşlarını yüzde 20 azaltacağını, 12 bin çalışanını izne ayırırken, bunların sadece beşte birine ücret ödemeye devam edeceğini açıkladı. 
     Salı günü New York'taki Dünya Ticaret Merkezi İkiz Gökdelenleri ve Amerikan Savunma Bakanlığı Pentagon'a düzenlenen terörist saldırılardan sonra, Amerikan halkının havayollarıyla seyahatten korktuğu ve bunun büyük iş kaybına yol açacağı belirtiliyor. 
     Salı gününden bu yana, önce tamamen durdurulan, şu anda da çok kısıtlı olarak işleyen hava trafiği yüzünden zaten havayolu şirketleriçok büyük para kaybetmiş durumda bulunuyor. 
     Ülkenin beşinci büyük havayolu şirketi Continental Havayolları, ''bu terörist eylemler hava trafiğine olan talebi önemli ölçüde düşürdüğü ve istenen güvenlik imkanlarının artırılmasının maliyeti de buna eklendiği için, önlem almak zorunda kaldık'' diye bir açıklama yaptı. 
     Continental Havayolu şirketi, saldırıdan önce günde 2500 uçuş yapıyordu. Şirketin, 56 binden fazla çalışanı bulunuyor. 
     Kaçırılan uçaklarla düzenlenen terörist saldırıların ardından, havayolları şirketlerinin toparlanmasının zor olacağı belirtiliyor. 
     ABD Ulaştırma Bakanı Norman Mineta, havayolu şirketlerinin kayıplarının karşılanması için elden gelenin yapılacağını söylemişti. 
     Temsilciler Meclisi ve Senato'dan müteşekkil ABD Kongresi'nin liderleri de, havayollarına doğrudan para yardımı-kredi benzeri bir destek sağlanması için tasarı hazırlıkları yürütüyorlar. 
     Temsilciler Meclisi Havacılık Alt Komitesi Başkanı, Cumhuriyetçi Parti Florida Milletvekili John Mica, havayolu şirketlerine verilmesi planlanan yardımın, 2.5 milyar dolar ile 12 milyar dolar arasında olduğunu belirtti. Bu yardımın bir kısmının, havayolu şirketlerini sigortalayan sigorta şirketlerine aktarılması öngörülüyor. 






</TEXT>
</DOC>
