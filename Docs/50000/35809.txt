<DOC>
<DOCNO> 35809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/siyaset/siy12.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kızılay’a iki dava daha 
     TOLGA ŞARDAN Ankara 

     Kızılay’da iki yeni yolsuzluk dosyası daha ortaya çıktı. Ankara Cumhuriyet Başsavcılığı, kurum yöneticileri hakkında geçen hafta iki ayrı dava açtı. Davalarda kurum yöneticileri hakkında görevi kötüye kullanmaktan dolayı ağır hapis cezası istendi. Savcı Ali İhsan Ersürmeli, iddianame hazırlayıp Asliye Ceza Mahkemesine gönderdi. İlk iddianamede malzeme alımında yolsuzluk, ikincisinde ise kurumun 60 milyar lira zarara uğratıldığı belirtildi. 
     
     Müteahhitliğe dönecek 
     İSTANBUL Milliyet 

     17 Ağustos depreminde, inşa ettiği konutların büyük bölümü yıkılan müteahhit Veli Göçer, beraat ettiği takdirde, müteahhitliğe devam edeceğini söyledi. "Karşılıksız çek vermek" suçundan hakkında açılan davalar nedeniyle gıyabi tutuklu olarak aranırken gözaltına alınan Göçer, Fatih ve İstanbul adliyelerinde ifade verdikten sonra serbest bırakıldı. Kızının Pendik’teki evinde yakalanan Göçer, Fatih ve İstanbul adliyesinde yargıç karşısına çıktı. Göçer, serbest bırakıldı. 
     
     Muhabir, polise karşı 
     İstanbul Milliyet 

     Tavır’ isimli dergide muhabirlik yapan Gamze Miroğlu, gerekçe gösterilmeden gözaltına alındığını öne sürerek Terörle Mücadele Şube Müdürlüğü’nde görevli polis memurları hakkında suç duyurusunda bulundu. Avukatı ile birlikte İstanbul Adliyesi’ne gelen Miroğlu, Cumhuriyet Savcısına dilekçesini verdi. İki gün gözaltında tutulduğunu anlatan Miroğlu, kendisini keyfi olarak gözaltına aldıklarını iddia ettiği güvenlik güçleri hakkında yasal işlem yapılmasını istedi. 
     



 SİYASET 















</TEXT>
</DOC>
