<DOC>
<DOCNO> 9966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/yazar/sazak.html </URL>
<DATE> 2001/03/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Temizel'i kaçırdılar 
</HEADLINE>
<TEXT>

     Türkiye'nin "Di Pietrosu" diye anılan Zekeriya Temizel'in istifası "temiz toplum" konusunda kendisine bağlanan umutlara "erken veda" oldu. Başbakan'a bildirilmesi sadece "beş dakika" süren ayrılmanın resmi gerekçesi Bankacılık Üst Kurulu'nun "ekonominin yeni patronu" Kemal Derviş'e bağlanması olsa da Temizel'in son günlerde başka gelişmeleri de "içine sindiremediği" gözleniyordu. 
     Son olarak MGK'da patlayan Sezer - Ecevit krizi ertesinde konuşmuştuk. 
     Başbakan'ın, "denetimin denetimi olmaz" diyerek Çankaya'ya cephe açtığı günlerde Temizel'in de Sezer'in girişiminden Ecevit kadar rahatsızlık duyduğu öne sürülüyordu. Cumhurbaşkanı'nın 108'inci maddeyi çalıştırarak attığı adımın Bankacılık Üst Kurulu'nu "by pass" edeceğine ilişkin spekülasyon başlamıştı. 
     MGK'da kopan kıyamet üzerine Temizel'e telefon açtım. Manzara dışa yansıtılandan çok farklıydı, Zekeriya Bey, Anayasa'nın 108'inci maddesinin Cumhurbaşkanı'na bankaların denetlenmesi konusunda yetki tanıdığını ve Sezer'in bunu kullanmasından kesinlikle rahatsızlık duymadığını söyledi. 
     Aslında Sezer, Devlet Denetleme Kurulu'nu çalıştırmakla Temizel'i de rahatlatıyordu. Çünkü Ankara kulislerine yansıyan bilgiler, "Başbakanlık'taki elin" Temizel'in hızını kestiği ve içi boşaltılan bankalarla dosyaların mahkemelere gönderilme sürecinin ağırlaştığı yönündeydi. 
     Üzerindeki baskının yoğunlaştığı sırada "bardağı taşıran damla" Kemal Derviş'e tanınan yetkiler oldu. 
     Aslında Derviş ve Temizel, birbirini en iyi anlayacak 2 kişiydi. Türkiye dahil, yolsuzluğun pençesindeki pek çok ülkeye açılan kredilerin iç edilmesinden Dünya Bankası da rahatsızdı. Temizel ise hortumlanan bankaların halka maliyetinin daha yüksek faizle, daha büyük borçlanma olduğunu görüyor ve "sistem"i düzeltmeye çalışıyordu. 
     Temizel, mülkiye kökenli olduğu için yasalar ve kullandığı yetkiler konusunda son derece titiz bir bürokrat, siyaset adamıydı. 
     Bankacılık Üst Kurulu'nu hükümetten "bağımsız" çalıştırıyor ve Etibank örneğindeki gibi, yaptığı operasyonlardan Başbakan'ın bile son dakikada bilgisi oluyordu. 
     Bankacılık Üst Kurulu'nun Derviş'e bağlanması halinde Temizel'in bunu içine sindiremeyeceği tahmin edilmeliydi. Bilerek bu duruma yol açıldıysa, Türkiye'nin "Di Pietrosu" kaçırılmış demektir. 
     Yazık oldu. Temizel gibi namuslu biri "Derviş'e tapınma" uğruna harcanmamalıydı. Krizsiz günümüz geçmiyor, bayram arifesinde olsak bile.. 
     
     





Temizel şoku 


Derviş ve Temizel 


Bizim gözümüz de Derviş’in üzerinde 


Temizel'in istifası ve bindiği dalı kesmek... 


Simülasyon 


AB treni kaçıyor mu 


Dervişmen 


Temizel'i beklerken... 


Vefa ve nankör 


Temizel'i kaçırdılar 


Derviş'in bayramı 


Bayram hazırlığı 


</TEXT>
</DOC>
