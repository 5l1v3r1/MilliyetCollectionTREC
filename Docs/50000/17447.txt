<DOC>
<DOCNO> 17447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/guncel/gun06.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Maç var, hadi karakola gidelim" 
</HEADLINE>
<TEXT>

     YÜKSEL BALCI İzmir DHA 

     Ödemiş Emniyet Müdürlüğü’nün yaptırdığı karakol binası, sürekli müzik yayınıyla bir ilki gerçekleştirdi. Ödemiş’te, Avrupa standartlarındaki şeffaf karakol binası hizmete girdi. Sürekli müzik yayınının yapıldığı, mağdurun ve zanlının misafir kabul edildiği karakol, görenleri şaşırtıyor. Ordu Caddesi’nde kurulan, camında "Evinize hoş geldiniz" yazısı bulunan dört katlı Çarşı Karakolu’nda birimler bölmelerle ayrıldı. Vatandaşla polisin kapalı kapılar ardında değil, geniş salonda buluşmasına olanak sağlanırken, deri koltuklarda dinlenip, çay ve kahve ikramından sonra bilgisayarlı bölüme alınarak ifadesini veren vatandaşın psikolojik olarak rahatlaması hedeflendi. 
     
Maç izliyorlar      Çevre halkının "Müzikli karakol" ismini verdiği merkeze, sadece işi düşenler değil, şifreli yayında futbol maçı izlemek ve gazete okumak isteyenler de gelmeye başladı. Duşlu nezarethanelerin yanı sıra kapalı devre, ışığa ve sese duyarlı kameralarla günün her dakikasını kaydeden sistemle işkence iddiaları ve zanlılarla ilgili istenmeyen gelişmelere karşı da önlem alındı. Emniyet Müdürü Mustafa Ata, karakolun 147 milyar liraya mal edildiğini söyledi. 
     


 GÜNCEL 
















</TEXT>
</DOC>
