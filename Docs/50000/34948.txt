<DOC>
<DOCNO> 34948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur05.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak ve nem sağlığımızı nasıl etkiliyor.. 
</HEADLINE>
<TEXT>

     Sıcaklığın anormal yükselmesi veya düşmesi, ciddi strese neden olabiliyor. Aşırı sıcak veya soğuğun neden olduğu stres, kalp ve damar hastalıklarını beraberinde getiriyor. 
     Devlet Meteoroloji İşleri Genel Müdürlüğü verilerinden derlenen bilgiye göre, insan yaşamı ve sağlığı, kent ikliminden değişik biçimlerde etkileniyor. Özellikle olumsuz altyapı, aşırı sıcakların neden olduğu stresin ve diğer sağlık sorunlarının artmasına yardım ediyor. 
     Ölüm oranı ile sıcaklığın düşme ve yükselmesine bağlı stresin arasında belirli bir ilişki bulunuyor. Sıcaklığın çok yüksek olduğu ve bu durumun devamlılık arzettiği ortamlarda, ölüm oranı normal seyrine göre artıyor. 
     37 derece dolayında olması gereken vücut sıcaklığını şehir ortamında korumak sıcak hava, yüksek nem oranı-yansıma, yüksek binaların yol açtığı rüzgar akımları gibi nedenlerle oldukça zor kabul ediliyor. 
     Binalarda sıcaklığın 17-31 derece arasında olması, genelde uygun ortam olarak değerlendiriliyor. Ancak, herhangi bir kişinin yaşına ve hastalık durumuna göre bu değişiyor. 
     Özellikle nem ve rüzgara bağlı olarak aynı hava sıcaklığı değeri, farklı kişiler tarafından değişik şekilde hissediliyor. Son yılların en sıcak günlerinin yaşandığı bu günlerde, canlı yaşamını sıcaktan çok, nisbi nem oranının yüksekliği dolayısıyla ''hissedilen sıcaklık'' olumsuz yönde etkiliyor, Gölgede olmak koşulu ile halk arasında ''bahar sıcaklığı'' olarak kabul edilen 30 derece sıcaklık dahi, nisbi nem yüzde 100 olursa 44 derece olarak hissediliyor. 34 derece hava bıcaklığı, yüzde 85 nemin bulunduğu ortamda 57 derece olarak algılanıyor. Alçak basınç merkezi ve buna bağlı cephe sistemleri de insan sağlığı üzerinde değişik etkilere yol açıyor. 
     Birçok enfeksiyona da hava koşulları neden oluyor. Durgun sular, bozulan altyapı gibi nedenlerin yanında soğuk, sıcak ve nemli hava da hastalıkların nedeni olabiliyor. Ayrıca, sıcak hava koşulları, insanlarda davranış bozukluklarına neden oluyor. 
     







</TEXT>
</DOC>
