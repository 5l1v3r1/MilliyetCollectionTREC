<DOC>
<DOCNO> 43983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/27/yazar/akyol.html </URL>
<DATE> 2001/09/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Pakistan'da İslam 
</HEADLINE>
<TEXT>

     TALİBAN rejiminin nüfus temeli, ülke nüfusunun yarısını oluşturan Peştunlardır. Pakistan'da Taliban lehine en çok ayağa kalkan, gösteri yapan Peştunlar, Afganistan'a komşu Peşaver eyaletinde nüfusun çoğunluğunu teşkil etmektedir. 
     Pakistan hükümeti iki bakımdan çok zor durumda Bir, sıradan halkın genel "Amerika'ya karşı İslam" sloganıyla kolayca kışkırtılabilir olması... İkincisi, bu dini asabiyete ilaveten bir de Peştunların etnik asabiyetinin temelli militanlaşması... 
     Amerika ve Batı terörizme ve Talibana karşı mücadele ederken, kitlelerin duygularını kışkırtırsa Pakistan'da çok vahim olaylar yaşanabilir... 
     Pakistan Sünni bir "Yeni İran" olmaz, iç savaş çıkar... 
     
     PAKİSTAN, İran gibi köklü bir devlet değildir. En az bin yıllık bir kavram olan "İranlılık" derin bir aidiyet duygusunu ifade ettiği halde, "Pakistanlılık" yeterince kökleşmemiştir. 
     Çoğunluk Sünni olmakla birlikte, dini bakımdan değişik mezhepler ve etnik bakımdan beş ayrı grup İslam etrafında birleşerek, "Hindistanlılık"tan ayrılıp Muhammed Ali Cinnah gibi büyük bir liderin etrafında 1947'de Pakistan'ı kurmuşlardır. 
     1947'den önce Pakistan diye bir kelime bile yoktu. 
     Dengeler kırılgandır. 
     İslamdan uzaklaşmak, ortak bağın zayıflamasına, etnik ayrılıkların keskinleşmesine sebep olmaktadır. Atatürk'ü yakından izleyip etkilenmiş olan "Kaidi Azam" Büyük Kurucu Cinnah, bu sebeple radikal bir laikliğe yönelmemiştir. 
     Ya "daha fazla İslam"a sarılmak 
     O zaman da "hangi İslam " sorusunun etrafında yine mezhep ve etnik kavgalar ortaya çıkmaktadır. 
     
     GENERAL Ziya Ül Hak, 1977'de, halkın da desteğiyle, solcu Zülfikar Ali Butto hükümetini devirmiş ve yine halkın desteğiyle "hukukun İslamileştirilmesi" denilen kapsamlı siyaseti uygulamaya başlamıştır. 
     Böylece, yolsuzluğa batmış Butto rejiminin ardından "Nizam - ı Mustafa" kurulacaktı. Bu hem Peygamberimizin adını ifade ediyor hem "temiz düzen" anlamına geliyordu. 
     Ama balayı dönemi geçtikten sonra, mezhep gerilimleri arttı. Ardından etnik gerilimler... Çünkü herkes "İslam"ı istiyordu ama kendi mezhep ve etnik grubunun algıladığı biçimde 
     Pakistanlı ılımlı İslamcı hukuk adamı Muhammad Amin, 1989'da Lahor'da yayımlanan "Islamization of Law in Pakistan" adlı eserinde, bu İslamlaşma sürecinde nasıl mezhep ve etnik kavgaların kızıştığını ve General Ziya'nın, din esasına dayanmayan "askeri kanunlar"ı uygulamak zorunda kaldığını anlatır. 
     Varılan yer, başlangıçtaki amaçtan tamamen farklıydı. 
     Bu büyük tecrübe, nedense, bizdeki İslamcıların hiç ilgisini çekmemiştir 
     General Ziya'dan sonra Pakistan'da merkez sağ ve merkez sol partiler "İslama saygılı liberal laiklik" yönünde tezler, programlar geliştirdiler ama siyasi yapının çok zayıf olması yüzünden bir sonuç alamadılar. 
     General Müşerref idareye el koydu. 
     Kardeş Pakistan kırılgan bir yapıya sahiptir. 
     Müşerref'in bugünü "ulusal birlik günü" olarak ilan etmesi kırılgan yapıdan duyulan endişenin ifadesidir. 
     
     







Pakistan'da İslam 


Çok tehlikeli... 


Deklarasyon 


Takke düştü kel göründü 


Hayber Silah, uyuşturucu, fuhuş ve açlık 


Sağduyu vitesi 


Yaz bitti 


AB'nin tavrı değişir mi 


Bir resmin kalmış bende 


Karapara 2 


Terör ile yeni savaş mı 


Demokrasiye "inanmıyorum " 


Siyasal kulelere bildiri atağı 


Dolarda patronlar 'uzun', şirketler 'kısa' 


Mesut Yılmaz ekonomi ile daha fazla ilgilenmek zorunda 


Esnaf böyle konuşur’ 


</TEXT>
</DOC>
