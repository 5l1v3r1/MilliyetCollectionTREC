<DOC>
<DOCNO> 2787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sondun11.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da büyük banka soygunu 
</HEADLINE>
<TEXT>

     Belçika'da, bir bankanın para nakil aracına saldıran soyguncular 200 milyon frankı yaklaşık 300 milyar TL çalarak kaçmayı başardı. 
     Charleroi kentinde dün meydana gelen soygun hakkında bugün basını bilgilendiren savcılık kaynakları, Fortis bankasının bir şubesinde, kapalı park yerinde, zırhlı nakil aracına para aktarılırken bomba ve ağır otomatik silahlarla saldırı başlatan haydutların soygunu kolaylıkla gerçekleştirdiklerini bildirdiler. 
     Aracı korumakla görevli polislerin ve nakil şirketine bağlı silahlı görevlilerin şaşkın bakışları önünde cereyan eden soygun, güvenlik kameralarıyla görüntülendi. Olayda bomba ve otomatik silah kullanımına rağmen yaralanan olmadı. Banka yetkilileri ile olaya şahit olan kişiler, ''polis ve güvenlik görevlilerinin, beklenmedik saldırı karşısında başarıyla saklandıklarını'' ifade ettiler. Savcılık, Belçika'da geçen yüzyılda en büyük soygunun 1990 yılında bir mağazadan 257 milyon frankın yaklaşık 380 milyar TL çalınmasıyla yaşandığını, dünkü soygunun ''21. yüzyılın soygunu'' olabileceğini belirtti. Olayla ilgili soruşturmanın sürdüğü kaydedilirken, soyguncuların banka veya nakil şirketi içinde kendilerini bilgilendiren ve yol gösteren suç ortaklarının olması olasılığı üzerinde duruluyor. 




</TEXT>
</DOC>
