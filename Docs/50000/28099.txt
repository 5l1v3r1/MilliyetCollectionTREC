<DOC>
<DOCNO> 28099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur01.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vah İstanbullunun bitmeyen trafik çilesine... 
</HEADLINE>
<TEXT>

     Taksim-Mecidiyeköy-Maslak ana arter yapımı dolayısıyla bölgede trafiğin dönüşümlü olarak verileceği bildirildi. 
     İstanbul Büyükşehir Belediye Başkanlığı'nca yapılan yazılı açıklamada, bugün başlatılan iş kapsamında belirtilen güzergahta altyapı, yol, kavşak ve tretuvar düzenleme çalışmalarının aşamalı olarak gerçekleştirileceği kaydedildi. 
     Taksim mevkiinden başlayan çalışmada Elmadağ-Harbiye arası, Taksim-Mecidiyeköy istikametinin 10 Ağustos 2001 tarihine kadar trafiğe kapatılacağı ve bu güzergahın trafiğinin diğer yöne taşınarak trafik akışının çift yönlü hale getirileceği ifade edildi. Elmadağ-Harbiye arası Mecidiyeköy-Taksim istikametinin ise diğer istikametin açılmasının ardından 25 Temmuz 2001 ile 20 Eylül 2001 tarihleri arasında trafiğe kapatılacağı belirtilen açıklamada, trafiğin akışının daha önce olduğu gibi ters istikamette çift yönlü olarak sağlanacağı belirtildi. 
     Açıklamada, şu bilgilere yer verildi 
     "Harbiye-Ergenekon Caddesi arası Taksim-Mecidiyeköy istikameti 5 Temmuz 2001 ile 20 Ağustos 2001 tarihleri arasında, Mecidiyeköy-Taksim istikameti 10 Ağustos 2001 ile 25 Eylül 2001 tarihleri arasında trafiğe kapatılacaktır. -Bu bölgede yapılacak çalışmalar yaklaşık 3 ay devam edecektir.'' 
     Çalışmalar dolayısıyla bu güzergahta bulunan tercihli yol uygulamasına son verileceği belirtilen açıklamada, buradaki toplu taşıma hatlarının da metronun devrede olması dolayısıyla yüzde 60 oranında azaltılacağı bildirildi. 
     Atatürk Köprüsü'nün Unkapanı bakım ve onarım işlemleri nedeniyle 20 gün süreyle araç ve yaya trafiğine kapandığı hatırlatılan açıklamada, şöyle denildi 
     ''Atatürk Köprüsü'nün 20 gün süreyle kapatılması kararı zaman içinde artan trafik yükünün köprünün açılan kısmını sabit bölümlere bağlayan kilit mekanizmaları üzerinde ağır hasar meydana getirmesi nedeniyle alındı. Atatürk Köprüsü'nün açılan kısmı ile sabit kısımlar arasında zaman zaman 20 santimetreye varan kot farklılıkları meydana gelmiş, bu nedenle trafik akış hızı azalarak, izdihama ve kazalara yol açmıştır.'' 
     Açıklamada, yapılan çalışma ile bu sakıncaların giderileceği, köprünün, atılacak 18 adet 2.5 tonluk çapa ve zincirleri kullanılarak eksenine getirileceği belirtilerek, bu arada korozyona uğrayarak ağır hasar gören 2 adet yanaşma dubasının da onarılacağı kaydedildi. 
     
     







</TEXT>
</DOC>
