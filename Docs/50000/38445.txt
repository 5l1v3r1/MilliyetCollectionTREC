<DOC>
<DOCNO> 38445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko24.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Reel sektörde üretim ve istihdam da iç borç kadar önemli" 
</HEADLINE>
<TEXT>

     Türk Sanayicileri ve İşadamları Derneği TÜSİAD , reel sektörde üretim ve istihdamın sürdürülebilirliğinin, iç borcun sürdürülebilirliği kadar önem taşıdığını bildirdi. 
     TÜSİAD'dan yapılan açıklamada, ekonomik faaliyetin düşmüş olduğu seviyenin, başta vergi düzenlemeleri olacak şekilde bir dizi arz yönlü politika ve düzenlemenin uygulanmasını gerekli kıldığı belirtildi. Para ve maliye politikalarının, toplam talebin kontrolü yoluyla iç borç dinamiğini sürdürülebilir kılmayı amaçlamasına karşın, ekonominin arz yönünün, talep kadar esnek olmaması, gerek üretim gerek istihdam alanlarında yapısal işsizlik ve düşük kapasite kullanımları gibi olumsuz ve kalıcı gelişmelere yol açabileceğine dikkat çekilen açıklamada, döviz kuruna istikrar kazandırılmasının arz yönlü politikaların başarısında en önemli faktör olduğu vurgulandı. 
     Açıklamada, Merkez Bankası tarafından piyasaya düzenli olarak döviz satılmasının kur artışını frenleyememesi ve iç borcun mevcut reel faiz düzeyinde sürdürülemeyeceği endişesinin kurları aşırı dalgalandırdığı ve yükselttiği ifade edildi. 
     Bir an önce, geniş para arzları veya enflasyon hedeflemesi gibi, bir tür nominal çıpa uygulamasına geçilerek ekonomide fiyat belirleme sürecinin sağlıklı bir yapıya kavuşturulması gerektiğine işaret edilen açıklamada, şu görüşlere yer verildi 
     'Gerek reel sektör, gerek mali sektör kuruluşlarında, talep yetersizliği ve likidite sorunlarına bağlı olarak ortaya çıkan hasarın, özellikle küçük ve orta boy işletmelerde, geri dönmeyen kredilere neden olduğu bilinmektedir. Bu nedenle, temelde yaşayabilecek olan şirketlere destek vermek ve reel sektörün orta vadede, istihdam ve katma değer yaratacak şekilde sağlıklı yapılanmasına katkıda bulunmak amacıyla bir dizi yeni önlemin alınması gerekmektedir. Bu çerçevede, gerek vergi düzenlemeleri alanında, gerek mikrokurumsal alanda gündeme gelecek politikaların kredilendirme esneklikleri, yeniden yapılandırma politikaları, aktif yönetim şirketi gibi , Finans ve Üretim Danışma Kurulu bünyesinde özel sektör ile istişare edilerek ele alınması son derece olumlu bir girişimdir. Önerilen arz yönlü politikaların başarıya ulaşması durumunda, reel ve mali sektör istikrarlı bir yapıya kavuşarak iç borcun sürdürülebirliğini de olumlu yönde etkileyecektir.'' 







</TEXT>
</DOC>
