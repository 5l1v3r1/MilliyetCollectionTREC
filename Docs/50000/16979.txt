<DOC>
<DOCNO> 16979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/siyaset/siy02.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş karizmatik değil ama lider olabilir 
</HEADLINE>
<TEXT>

Türk halkının karizmatik liderlerin peşinden gittiğini belirten Prof. Dr. Acar Baltaş, Derviş’in başarısının baskı altında ortaya çıkacağını söyledi 
     ESRA KURT İstanbul 

     Liderlik üzerine kitap yazan Prof. Dr. Acar Baltaş, politikaya girip girmeyeceği tartışılan Ekonomiden Sorumlu Devlet Bakanı Kemal Derviş’i "karizmatik" bulmadı. Liderin mutlaka karizmatik olması gerekmediğini belirten Baltaş, "Sadelik ve dürüstlük gibi iki önemli özelliğe sahip. Konjonktür uyarsa, lider olabilir. Sıradan görünümlü pekçok lider, önemli işler başarmışlardır" dedi. 
     Ancak Türk halkının karizmatik liderlerin peşinden gittiğini vurgulayan Baltaş, Derviş’in DSP’de lider olabileceğine ihtimal vermediğini söyledi. Baltaş, "DSP, Türk siyasi sisteminin hastalıklarıyla malul bir parti. Yani, bir başkan partisi. Hiçbir demokratik geleneği yok. Her şey, iki kişinin elinde" dedi. Derviş’in başarısının baskı altında belli olacağını belirten Baltaş, "İşler yolunda gitmemeye başlasın, zorlansın, başarısı o zaman belli olacak" dedi. 
     
Liderler ve özellikleri      Cumhurbaşkanı Ahmet Necdet Sezer’i "sade", "dürüst" ancak "heyecansız" ve "ilhamsız" bulan Baltaş, Necmettin Erbakan’ın da, toplulukları heyecanlandırdığını, ancak tutarlılıktan ve dürüstlükten yoksun oluşu nedeniyle, lider özelliğini kaybettiğini söyledi. Süleyman Demirel’i, toplulukları etkileyen bir yönü bulunmasına rağmen, "statükocu" bulduğunu söyleyen Baltaş, Tansu Çiller’in dürüst ve tutarlı olmaktan uzak, entelektüel ve zihinsel birikime sahip olmadığını savundu. 
     
Lider özellikleri      Bir vizyon ve değerler sistemine sahiptir. Kendi yetenek ve bilgisinin farkındadır. Mesajı vardır, heyecan yaratır. Liderin mutlaka karizmatik olması gerekmez. 
     Lider ikna eder. Heyecan verir. Harekete geçirir. Değişiklik yaratır. Zihinsel, entelektüel birikimiyle, mesaj oluşturur. 
     
Karizmatik özellikleri      Alışılmamış davranışlar göstermek. Kişisel risk almak. Geleceğe dönük vizyon sahibi olmak. Kendilerini izleyenlerin ihtiyaçlarına duyarlılık. Köklü değişim için harekete geçirmek. Şartları gerçekçi olarak değerlendirmek. Kendini güçlü bir şekilde ifade etmek. Statükoyu değiştirmek için mücadele etmek. 
     
Fazilet kafayı şorta taktı      ANKARA Milliyet 

     FP Genel Başkan Yardımcısı Lütfü Esengün, Devlet Bakanı Kemal Derviş’in Türkiye gerçeklerini bilmediği için çözümlerini de bilemeyeceğini savunarak, "Türkiye’yi tanımadığı Ankara sokaklarında şortla gezişinden belli. Ekonomik program üç günde yalama oldu, cılkı çıktı" dedi. 
     Esengün, programın arkasında toplum ve hükümet desteği olmadığını öne sürerek, "Bu program hükümetin programı değil, hükümetin evet demeye mecbur kaldığı bir gayri milli belge. Hükümet bu haliyle programa sağdıçlık yapıyor" diye konuştu. 
     Başbakan Bülent Ecevit’in ülkenin içinde bulunduğu durumu anlamadığını da iddia eden Esengün, "Olandan bitenden haberi yoktur. Kendini idareden aciz bir kişinin bu dönemde Başbakanlık’ta devam etmesi veya ettirilmesi bir talihsizliktir" dedi. Görevde bulunanların istifa ile her şeyin biteceğini sanmaması gerektiğini de söyleyen Esengün, önümüzdeki günlerde Yüce Divan’da yargılanan bakanlar olacağını öne sürdü. 
     


 SİYASET 


















</TEXT>
</DOC>
