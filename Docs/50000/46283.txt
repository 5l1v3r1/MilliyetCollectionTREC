<DOC>
<DOCNO> 46283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/yasam/yas00.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekilen saç dökülmez’ 
</HEADLINE>
<TEXT>

Ense ve kulak arkasından alınan saç, dökülen bölgelere ekiliyor 3 saatte biten bu işlemle, 6 ay sonra kellik sorununuz kökünden kazınmış oluyor Gür saçlara daha kısa sürede kavuşmak isteyenlerse saç ektirme yerine protez yöntemini tercih ediyor 
     Saçsız başa çare çok - 1 
Leyla Ataman Dilek 

     Her ne kadar, son dönemde saçsızlık’ moda olup saçlar kazıtılsa da pek çok insan dökülen saçının her teline ağlıyor’ özellikle de erkekler kellikten kurtulmak için ellerinden geleni yapıyor... 
     Kimilerine göre otoritenin sarsılması, kimileri için özgüven kaybı, kimileri içinse zeki olmanın bir göstergesi... Sosyologlara göre, kellik iş hayatında olumlu bir imaj yaratırken, aşk hayatında kaybettiriyor. O zaman ne yapacaksınız, ya durumunuzu kabullenip, kalan saçlarınızı da toptan kestirip çekici dazlaklar modasına uyacaksınız ya da saç çıkaran, kellik kapatan yöntemlerden birini uygulatacaksınız. 
     
     Yöntemler çeşitli 
     Saçsızlık sadece erkeklerin değil, kadınların da önemli bir sorunu. Hamilelik ve menopoz dönemlerinde kadınlar da önemli ölçüde saç kaybediyorlar. Ancak günümüzde "saç ektirme, saç nakli, saç mezoterapisi ve kellik hapı" gibi yöntemler bu derde derman oluyor. 
     
     Saç dökülür, çünkü... 
     Başımızdaki 100 bini aşkın saç teli sürekli bir değişim içinde... Saç, devamlı kendini yeniliyor ve 1 ay içinde yaklaşık 1 santimetre uzuyor. Ancak, genetik ve hormonal etkiler erkeğin başındaki saçların uzama evresini kısaltıyor. Bundan etkilenen saç zayıflıyor, kalitesi düşüyor ve daha çabuk dökülüyor. 
     Genellikle 20 ile 50 yaşları arasında uygun genetik bilgi ile donanmış saç kökleri düzenli olarak ya da birdenbire dökülmeye başlıyor. Ancak saç dökülmesi nasıl olursa olsun ense bölgesi ile kulak arkasındaki bölgede dökülme olmuyor. Bu nedenle saç ekiminde bu bölgelerden alınan saç kökleri, vücudun diğer bölgelerine naklediliyor. 
     İstanbul Dermatoloji Kliniği’nden Dr. Serdar Çağlayan, sanılanın aksine daha çok genç erkeklerin yani 18 ile 30 yaş arasındakilerin saç ektirme eğiliminde olduğunu söylüyor. Çağlayan şöyle konuşuyor "Anne babalarının, arkadaşlarının baskısıyla ya da evlenmeye hazırlık amacıyla saç ektirmek istiyorlar. Bunun yanı sıra askere giderken, alay konusu olmamak için saç ektirenler de var. Saç ekildikten sonra en çok sevinenler ise tepesinde hiç saçı olmayanlar. Onlar başlarını elleyince ellerine saç gelmesiyle çok mutlu oluyorlar." 
     Doktor Çağlayan, en çok yöneltilen "Ekilen saçlar dökülür mü " sorusunu ise şöyle yanıtlıyor 
     
     Fiyat 1500 dolar 
     "Normalde kişinin başında yaklaşık 100 bin saç teli var biz yaklaşık 3 bin kadar saç teli ekebiliyoruz. Ekilen saçların dökülme ihtimali yok. Çünkü, ense bölgesi ile kulak arkasındaki bölgede bulunan saçlar dikiliyor ve bunlar dökülmeyen genlere sahip. Zaten çok az miktarda saçı olanlara yani total alopesi’ denen hemen hemen tüm saçları dökülmüş olanlara saç ekilemiyor, onlara saç protezini tavsiye ediyoruz. Protezin sakıncası kişinin birden saçlanıp insanları şaşırtması. Ekilen saçlarınsa uzayarak normal boyutlara ulaşması 6 ayı buluyor." 
     Saç ektirme ücretleri ekonomik kriz nedeniyle düşmüş. Kriz öncesi asgari 2 bin dolar olan saç ekme ücreti şimdilerde 1000-1500 dolar civarında. 
     
     3.5 saatte tamam 
     En az 3 kişilik bir ekip tarafından gerçekleştirilen saç ekme işlemi 3-3.5 saat sürüyor. Önce saç ekilecek bölge işaretleniyor. Bütün saçlı deri, lokal olarak uyuşturuluyor. Hasta, işlemde ve sonrasında hiçbir ağrı hissetmiyor. 3 gün sonra banyo yapabiliyor. 
     İstanbul Dermatoloji Kliniği’nin telefonu 
     0212 283 04 82 
     
     Hayatımı değiştirdi’ 
     Saçı olmayanlar için çözüm yolları çok ama her çözüm herkes için geçerli olmuyor. Uzmanlar, hiç saçı olmayan veya çok az olan gruba, protez saçın şart olduğunu belirtiyor. Yükseköğrenim için gittiği ABD’de saçsız başına çözüm bulmak için de çaba gösteren Hair Design Center’ın HDC sahibi Gökhan Örmen yaşadıklarını şöyle anlatıyor 
     "ABD’de farklı yöntemlerini inceliyor, içlerinden en doğal ve kalıcı olanını bulmaya çalışıyordum, çünkü benim de saçlarım dökülmüştü ve keldim. O güne kadar da duyduğumu her solüsyonu ve şampuanı denemiştim. Sonuçta saç protezinde karar kıldım. Bu sadece erkeklere değil, kadınlara hatta çocuklara da uygulanabilen bir yöntemdi. Cerrahi de değildi ve bu alanda gerçekten heyecan verici bir gelişmeydi." 
     
     Protez yöntemi Ucuz ve güvenli 
     Gökhan Örmen kendini saç ekme işlemine o kadar kaptırmış ki incelediği sistemler konusunda uzmanlaşarak Türkiye’de HDC’yi kurmuş. Örmen kendisine de uygulanan ve bugün kurduğu merkezde de uygulanan protez saç yöntemini şöyle açıklıyor 
     "Cosmetic Transdermal Reconstruction adı verilen protez yönteminde, önce kişinin başına alçı-plastik karışımı özel bir madde sürerek açık olan bölgenin kalıbını çıkarıyoruz. Daha sonra dökülen saçların yerine aynı karakter ve cinste ABD’deki saç bankalarından saç getirtiyoruz. Bu kalıp üzerinden üretilmiş, kişinin ince deri flemen tabakası üzerine tek tek saçlar monte ediliyor. Bu saç denize, havuza girmeyle ya da banyo ile asla çıkmıyor ancak özel bir solüsyon ile sökülebiliyor. Bu yöntemlerin fiyatı ise saç ektirmekten daha ucuz. Ortalama ücreti bin dolar. Ancak 3 ya da 6 ayda bir bakımdan geçirilmesi gerekiyor." 
     
     YARIN 

</TEXT>
</DOC>
