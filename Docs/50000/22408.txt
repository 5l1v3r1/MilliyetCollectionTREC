<DOC>
<DOCNO> 22408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo01.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'yi İzmir'de binlerce kişi karşıladı 
</HEADLINE>
<TEXT>

     Yükselme Grubu'nda şampiyon olarak Süper 1. Lig'e çıkan Göztepe, taraftarlarını adeta sevince boğarken, Elazığ'dan dönen kafileyi karşılamak üzere Adnan Menderes Havalimanı'na gelen taraftarlar takımlarına büyük sevgi gösterilerinde bulundu. 
     Sarı kırmızılı taraftarlar, takımlarının geleceği saate yakın Adnan Menderes Havaalimanı'nı doldurarak tezahüratlarla beklemeye başladı. Bin civarındaki Göztepe taraftarının heyecanlı ve coşkulu bekleyişi sarı kırmızılı kafilenin alana inmesiyle bir sevgi seline dönüştü. 
     Futbolcuları ''Alemin kralı geliyor'' tezahüratları ile karşılayan taraftarlar, bazı futbolcuların hatıra olsun diye gömleklerini parçaladılar. 
     Uçaktan inen Göztepe kafilesinde de büyük bir sevinç yaşandığı gözlendi. Futbolcular havaalanı çıkışında bir otobüsün üzerinde oluşturulmuş platforma çıkarak taraftarları selamladı. Daha sonra uzun bir araç konvoyu ile futbolcuları taşıyan otobüs Güzelyalı semtine hareket etti. 
     Altay Kulübü Başkanı Nafiz Zorlu, Adnan Menderes Havalimanı'na gelerek kutlamak için Göztepe'yi bekleyenler arasında yer aldı. Sarı Kırmızılı takımı getirecek olan uçağın yaklaşık 2 saatlik rötar yapmasına karşın havalimanında bekleyen Zorlu, Göztepe Başkanı Hamdi Türkmen'e sarı kırmızılı karanfillerden oluşan bir buket hediye etti ve tabriklerini iletti. Zorlu'nun bu jesti sarı kırmızılı yöneticileri de duygulandırdı. 
     Kafileyi karşılamak üzere gelenler arasında İzmir Büyükşehir Belediye Başkanı Ahmet Piriştina ve Konak Belediye Başkanı Erdal İzgi'de yer aldı. Sarı kırmızılı taraftarlar iki başkana da sevgi gösterilerinde bulundular. Göztepe Başkanı Hamdi Türkmen, Süper 1. ligde İzmir'i temsil edecek olmaktan büyük mutluluk duyduklarını dile getirdi. 
     Teknik Direktör Ümit Kayıhan'da 11 yıllık meslek yaşamında ilk kez şampiyonluk tattığını anlatarak ''Göztepe İzmir'in gururu oldu, biz de bu nedenle çok gururluyuz'' dedi. 
     







</TEXT>
</DOC>
