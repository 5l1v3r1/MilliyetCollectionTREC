<DOC>
<DOCNO> 1262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/ekonomi/eko02.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası da artık taahhüt mektubu istiyor 
</HEADLINE>
<TEXT>

Türkiye'nin uygulayacağı projelerin gereklerini yerine getirmemesi üzerine, Danya Bankası, Hazine ile imzaladığı protokolün yanında ilgili bakanlıklardan da taahhüt istemeye başladı 
     ZÜLFİKAR DOĞAN Ankara 

     Dünya Bankası'nın DB en çok kaynak tahsis ettiği, çeşitli kredi programlarında en çok yararlandırdığı ülkeler arasında ilk ona giren Türkiye, kredilerin "gereklerini yerine getirme"de kötü not aldı. 
     DB, son dönemde öngörülen düzenlemelerin zamanında yapılmaması üzerine Türkiye'ye sağladığı kredilerle ilgili anlaşmaları sadece Hazine ile imzalamaktan vazgeçti. 
     Banka artık, Hazine ile birlikte, projeyi yürütecek bakanlık, kamu kurumu veya birimin en düzey yetkililerinin krediyle ilgili "koşullar ve yerine getirilmesi gerekenler taahhütnamesi" imzalamasını şart koşmaya başladı. 
     Bu çerçevede, tarım sektörünün yeniden yapılanması için sağlanacat 600 milyon dolarlık kredide de Hazine imzasının dışında Tarım Bakanı'nın da "taahhütname" imzalaması isteniyor. Bu imza henüz atılmadığı ve yasal düzenlemeler yapılmadığı için kredi açılmadı. 
     
     Yasalar çıkarılmadı 
     IMF'nin DB kontrolüne bıraktığı, tarım sektörü reformuyla ilgili düzenlemelerin hemen hemen hiçbirisi geride kalan iki yıllık sürede yasalaştırılamadı. 
     Geçen yıl yanlızca, tarım satış kooperatifleri birliklerinin özerkleştirilmesi yasası Meclis'ten geçirildi. "Doğrudan gelir desteği" düzenlemesi, "üretici birlikleri kuruluş yasası", "çiftçi kayıt sistemine geçiş yasası", "ürün borsaları yasası" gibi düzenlemeler ise hükümet gündeminde bekliyor. 
     Kamu bankalarının özerkleştirilmesi ve özelleştirilmesi ile ilgili yasal düzenlemenin meclisten geçirilmesi koşuluna bağlanan 780 milyon dolarlık mali sektör FSAL kredisine, ancak iki yıl sonra işlerlik kazandırabilen Türkiye, sağlanan yaklaşık 5 milyar dolarlık ülke kredisi kapsamında da özelleştirme, tarım, enerji, iletim hatları, eğitim, sağlık, sosyal güvenlik gibi pek çok alanda kredi koşulları arasında yer alan düzenlemeleri yürürlüğe koymak zorunda. 
     
     Enerji de adım atılmadı 
     250 milyon dolarlık özelleştirme destek kredisi kullanılmayı beklerken, "elektrik piyasası yasası" ve TEAŞ'ın üçe bölünmesi ile ilgili düzenlemeler üç yıla yaklaşan süreden bu yana gerçekleştirilemediği için 500 milyon dolarlık enerji sektör kredisi de aynı akıbetle bekliyor. 
     Temel eğitim programı için sağlanan 300 milyon dolar, temel eğitim ilköğretim okulları yapımı için sağlanan 250 milyon dolar da inşaatların tamamlanmasını bekliyor. 
     
     12 milyar dolarlık kredi kullanılmayı bekliyor 
     Dünya Bankası'nın 5 milyar dolarlık ülke kredisi ile birlikte çeşitli ülkelerin hükümet ve ihracat kredileri ile kurumsal, proje ve program kredisi olarak Türkiye'ye sağladıkları, ancak kullanılmayı bekleyen kredilerin tutarı 12 milyar dolara yaklaşıyor. Fransız Cofas, Almanya'dan KfW ve Hermes, Japonya'dan OECF, ABD'den Eximbank ve TDI'nın, Avrupa Yatırım Bankası'nın çeşitli projeler ve yatırımlar için Türkiye'ye tahsis ettiği kredilerin toplamı 7 milyar doları buluyor. Ancak bu krediler de "gereği bir türlü yerine getirilmediği" için bekliyor. 
     


 EKONOMİ 


















</TEXT>
</DOC>
