<DOC>
<DOCNO> 39885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/dunya/dun01.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaosun adı Euro 
</HEADLINE>
<TEXT>

1 Ocak’ta ortak para birimi Euro’ya geçecek olan AB ülkelerinde bugün başlayan para dağıtımı nedeniyle panik havası yaşanıyor 
     GÜVEN ÖZALP Brüksel 

     Avrupa Birliği açısından tarihi öneme sahip olan ortak para birimine geçişte düğmeye basıldı. Avrupa Merkez Bankası Başkanı Wim Duisenberg’in, dolara rakip olarak gelen AB para birimi Euro’yu "görücüye çıkarmasının" ardından bugün de dağıtım için start veriliyor. 
     AB açısından sadece bir para birimi olmanın ötesine geçen ve kelimenin her anlamıyla Avrupa bütünleşmesinin sembolü olarak görülen Euro’nun dağıtımı Birlik ülkelerindeki güvenlik birimlerinin de en üst düzeyde alarma geçmesine neden oldu. 
     
     Maç tarihleri değişti 
     Her ülkenin güvenlik için uyguladığı yöntem ise birbirinden oldukça farklı. Örneğin Belçika, Euro konvoylarını koruyacak polis birimlerinin sayısında azalma olmasın diye futbol maçlarının tarihlerinin değiştirilmesini isteyecek kadar orijinal yöntemlere başvururken İtalya bu işi daha da ileri götürüp bir uydusunu sadece konvoyların izlenmesine tahsis ediyor. 
     Fransa’da dağıtılacak bozuk para Euroların toplam ağırlığı 32 bin ton. Bu da Eiffel Kulesi’nin ağırlığının dört katına eşit. 
     İtalya’da 30 zırhlı araç ve 80 zırhlı vagon 100 milyar Euro dağıtacak. Denizaşırı topraklarına dağıtım için havayolu yerine daha güvenli olduğu gerekçesiyle donanmalar kullanılacak. 
     
Ortak para takvimi      1 Eylül Bankalara dağıtım başlıyor 
     1 Kasım 300 milyon broşür dağıtılacak 
     1 Aralık Euro ticari işletmelere dağıtılacak 
     15 Aralık Vatandaşlar belli miktarda bozuk para alabilecek 
     1 Ocak 2002 Euro resmi para birimi olacak 
     28 Şubat Mağazalar ulusal paraları kabul etmeyecek 
     
Banknotlar beğenilmedi      DIŞ HABERLER SERVİSİ 

     Uzmanlar euro banknotlarını "ruhsuz ve kişiliksiz" buldular. Altı yıllık bir çalışma sonucu ortaya çıkan yeni banknotların "hiçbir AB üyesini incitmeme ve hepsinin ortak yönünü biraraya getirme kaygısı" adına soyut ve gerçeklikle alakası olmayan figürlerle doldurulduğunu ileri süren bankacılarla grafikerler, aynı ruhsuzluğun renklere de yansıdığını savunuyorlar. 
     5’likten 500’lüğe kadar uzanan euro banknotlarının bir yüzünde, klasikten Barok’a Romantik’ten moderne kadar Avrupa’nın yedi mimari dönemini simgeleyen köprü figürleri bulunuyor. Köprüler aynı zamanda 15 AB üyesi arasındaki bağlantıyı simgeliyor. Dizaynırlar, bu köprülerin gerçekte var olan köprülere benzememesi için özel çaba gösterdiğinden, bu figürlerin havada kalmasından yakınan para çevreleri, o yüzden kullanıcıların yeni banknotlarla özdeşleşemeyeceğini iddia ediyorlar. 
     



 DÜNYA 










</TEXT>
</DOC>
