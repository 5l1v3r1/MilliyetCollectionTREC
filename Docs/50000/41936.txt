<DOC>
<DOCNO> 41936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun08.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcular herşeyi öğrendi, teröristlere saldırdı, uçak yere çakıldı 
</HEADLINE>
<TEXT>

     ABD'de önceki gün terörist saldırı amacıyla kaçırılan dört uçaktan Pittsburg'da düşen uçağın yolcularının, New York'taki Dünya Ticaret Merkezi'ne olanları öğrendikten sonra uçağı kaçıranları engellemesi sonucu Washington'da vuracağı hedefine ulaşamadığı ileri sürülüyor. 
     Teröristlerin kaçırdığı dört uçaktan ikisi, New York'taki Dünya Ticaret Merkezi'nin ikiz gökdelenlerine, biri de Amerikan Savunma Bakanlığı Pentagon'a intihar saldırısı düzenlemiş ve binlerce kişinin ölümüne neden olmuştu. 
     Kaçırılan uçaklardan biri ise, Pennsylvania eyaletinde Pittsburg kenti bölgesinde belirlenemeyen bir nedenle düşmüştü. 
     CNN televizyonunun haberine göre, bu uçaktaki yolculardan biri, teröristlerin, ''ölmeden önce evinizi arayın'' sözleri üzerine, evini aradığında, Dünya Ticaret Merkezi'ne olanları öğrendi. Yolcu, bunun üzerine, uçaktaki diğer yolcular arasında, teröristlerin amacına ulaşmasını engelleme yönünde oylama yaptı. 
     CNN'e göre, nasıl olsa ölmekten başka şans verilmeyen yolcular, uçağı kaçıran teröristleri engellemeyi başardılar, ancak yere çakılmaktan da kurtulamadılar. 
     Uçağın Pittsburg'un 130 km güneydoğusunda düştüğü yöre, aynı zamanda, ABD başkanların tatil yerlerinden Camp David'e Maryland eyaleti 135 km uzaklıkta bulunuyor. 
     Beyaz Saray sözcüsü Ari Fleischer, teröristlerin hedefleri arasında Beyaz Saray ve ABD Başkanı George Bush'un uçağı Air Force One'ın da bulunduğunu söylemişti. 
     

</TEXT>
</DOC>
