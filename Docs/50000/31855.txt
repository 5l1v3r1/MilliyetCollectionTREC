<DOC>
<DOCNO> 31855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun12.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de türünün son örneği olan bataklık orkidesini çaldılar 
</HEADLINE>
<TEXT>

     İngiltere'nin Norfolk bölgesinde kamuoyundan gizli tutulan bir doğal SİT alanında yetişen, türünün son örneği bataklık orkidesinin çalındığı açıklandı. 
     Hırsızlık olayının uluslararası bir koleksiyoncu için para karşılığında yapılmış organize bir soygun olduğunu tahmin eden botanikçiler, böyle bir çiçeğin uluslararası piyasadaki fiyatının en az 7 bin sterlin civarında olduğunu tahmin ediyor. Çiçeğin uzun süre canlı kalmasının mümkün olmadığını, bu tür yabani orkidelerin sadece kendi doğal ortamlarında yetiştirilebildiklerini belirten botanikçiler, bu nedenle çiçeğin üretilmek üzere çalınmış olması ihtimalinin bulunmadığını belirtiyorlar. Yeşil çiçekleri bulunan ve yaklaşık 5 santime kadar büyüyen orkidenin tohumlanmadan çalınmış olmasının büyük talihsizlik olduğunu belirten botanikçiler, çalınan türün yeniden yetiştirilmesinin güçlüğüne de işaret ediyorlar. 







</TEXT>
</DOC>
