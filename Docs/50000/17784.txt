<DOC>
<DOCNO> 17784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/yasam/yas05.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Onları yalnızca Tanrı duymuş.. 
</HEADLINE>
<TEXT>

Peru üzerinde vurulan misyoner’ uçağının pilotu yalvardı ama, telsizi sivil kanala bağlı olduğundan savaş jetleri duymadı... 
     DIŞ HABERLER SERVİSİ 

     Peru Hava Kuvvetleri’ne bağlı savaş uçaklarınca uyuşturucu kaçakçılığı yaptığı gerekçesiyle geçen cuma düşürülen, ancak daha sonra Amerikalı misyonerleri taşıdığı anlaşılan uçakta oldukça dramatik sahneler yaşandığı ortaya çıktı. 
     Uçağın telsiz kayıtlarından, pilotun, Peru uçaklarından açılan makineli ateşi sırasında sürekli "Tanrım, bizi düşürüyorlar... Düşürüyorlar.. Bir şeyler yapın" diye yalvardığı öğrenildi. Peru Sivil Havacılık Dairesi yetkilileri de bu kayıtları doğruladı. 
     
     Düştüğü yerde vurdular 
     Perulu yetkililer, düşürülen uçağın telsizinin sivil kanala bağlı olması nedeniyle bu yakarışların askeri uçaklar tarafından duyulmadığını, dolayısıyla yapacak bir şey olmadığını bildirdi. 
     Bu arada düşürülen uçağın bacağından yaralanan pilotu da, savaş uçaklarının yerdeki enkaza bile ateş etmeye devam ettiklerini söyledi. Olayda uçakta bulunanlardan bir anne ile altı aylık çocuğu ölmüş, pilot ile iki kişi yaralı kurtulmuştu. 
     
     



 YAŞAM 






















</TEXT>
</DOC>
