<DOC>
<DOCNO> 32908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sontur11.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afta piyango onlara vurdu... 
</HEADLINE>
<TEXT>

     Anayasa Mahkemesi'nin 4616 sayılı Şartla Salıverilmeye, Dava ve Cezaların Ertelenmesine Dair Yasa'nın kapsamını genişletmesiyle Ankara Adliyesi'ndeki bazı davalar da yasa kapsamına girdi. 
     ''Beyaz enerji'' davasında yargılanan bazı bürokratlar ile Halk Bankası eski Genel Müdürü Yenal Ansen, TBMM eski Başkanı Mustafa Kalemli, Çankaya Belediye Başkanı Haydar Yılmaz, Ankara eski Büyükşehir Belediye Başkanı Murat Karayalçın ile Cumhurbaşkanlığı eski Mali ve İdari İşler Dairesi Başkanı Gülizar Baysal, yasadan yararlanacak. 
     Yaptığı derlemelere göre, ''Beyaz enerji'' davasında Ankara 4. Ağır Ceza Mahkemesi'nde yargılanan ve haklarında, Anayasa Mahkemesi'nin yasa kapsamına soktuğu Türk Ceza Kanunu'nun TCK ''görevi kötüye kullanmak'' başlıklı 240. maddesi uyarınca ''soruşturma izni'' istenen Enerji ve Tabii Kaynaklar Bakanlığı eski Müsteşar Yardımcıları Mustafa Mendilcioğlu ve Haldun Atıf Danışman ile eski Enerji İşleri Genel Müdürü Osman İlhan, eski Enerji İşleri Genel Müdür Yardımcısı Yavuz Gürsoy ve eski Hidroelektrik Santraller Daire Başkanı Hasan Hüseyin Çoğalan da yasadan yararlanacak. 
     Yenal Ansen de yararlanacak 
     Türkiye Halk Bankası eski Genel Müdürü Yenal Ansen'in de aralarında bulunduğu 9 kişinin, bazı firmalara usulsüz kredi vererek, ''görevlerini kötüye kullandıkları'' iddiasıyla Ankara 2. Ağır Ceza Mahkemesi'nde yargılandıkları dava da şartla salıverilme kapsamına girdi. 
     TBMM eski Başkanı Mustafa Kalemli'nin de aralarında bulunduğu 24 sanık, ''Genel Kurul Salonu'nun yenilenmesi sırasında görevlerini kötüye kullandıkları'' gerekçesiyle Ankara 11. Asliye Ceza Mahkemesi'nde yargılandıkları davada yasa kapsamına dahil oldu. 
     Çankaya Belediye Başkanı Haydar Yılmaz ile Ankara eski Büyükşehir Belediye Başkanı Murat Karayalçın, ''görevlerini kötüye kullandıkları'' gerekçesiyle yargılandıkları davalar da yasa kapsamına girerken, Cumhurbaşkanlığı eski İdari ve Mali İşler Dairesi Başkanı Gülizar Temel Baysal, AOÇ eski Müdürü İbrahim Tuncer Tükel ve Türkiye Şoförler ve Otomobilciler Federasyonu Başkanı Derviş Günday da yeni düzenlemeden sonra, 4616 sayılı Yasa'dan yararlanacak. 
     Kızılay Genel Başkanı Ertan Gönen ve eski Genel Başkanı Kemal Demir'in de aralarında bulunduğu 13 sanığın, 17 Ağustos 1999 Marmara Depremi'nin ardından kurumdaki yolsuzlukların ortaya çıkması üzerine ''görevlerini kötüye kullandıkları'' gerekçesiyle yargılandıkları dava, Sayıştay Binası'nda çıkan yangının ardından 6 kişi hakkında açılan dava ile EGO Genel Müdürlüğü tarafından 1994-1995-1996-1997 yıllarında açılan doğalgaz sayacı alımı ve dönüşümü ihalelerini haksız yere Alfagas firmasına verdikleri iddia edilen EGO eski Genel Müdürü Altan Raşit Civan'ın da aralarında bulunduğu 32 sanığın yargılandığı dava da yasa kapsamına girdi. 
     Anayasa Mahkemesi'nin, 4616 sayılı Yasa'nın kapsamını genişletmesi, Ankara 5. Asliye Ceza Mahkemesi'nde görülen ''Turban davası'' sanıklarına da şartla salıverilmeden yararlanma imkanı sağladı. 
     Kapatılan RP'nin Genel Başkanı Necmettin Erbakan'ın Başbakan olduğu ''Refahyol Hükümeti'' döneminde düzenlenen İkinci Bedelsiz İthalat Kampanyası sırasında ''görevlerini kötüye kullandıkları'' gerekçesiyle yargılanan Ziraat Bankası Genel Müdürlüğü'nün eski üst düzey yöneticileri ile Batman Valiliği'nin 1994-1995-1996 yıllarında ithal ettiği silah ve mühimmat ile ilgili olarak, Dış Ticaret Müsteşarlığı İthalat Genel Müdürlüğü'nde görevli Daire Başkanları Mustafa Kalın ve Oktay Üstündağ ile Şube Müdürü Emin Yavuz ve uzman Nevzat Alptekin de yasadan yararlanacak. 
     Ankara eski Emniyet Müdür Yardımcısı Osman Ak'ın yargılandığı ''Telekulak davası'' ile Türk Hava Kurumu'nun 24 eski yöneticisi hakkındaki dava da yasa kapsamına girdi. 
     
     
     






</TEXT>
</DOC>
