<DOC>
<DOCNO> 2834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur19.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep’te eylemci polisler ifade veriyor 
</HEADLINE>
<TEXT>

     Gaziantep’te izinsiz yürüyüş yapan 300 polisten açığa alınan 8’inin ifadesini almak üzere görevlendirilen müfettişler, ikinci kez Gaziantep’e geldi. 
     Emniyet Müdürü Ali Kalkan, İstanbul Gaziosmanpaşa’da çevik kuvvet ekiplerini taşıyan otobüsün taranması sonucu 2 polisin şehit olmasının ardından, Çevik Kuvvet Şube Müdürlüğü’nde görevli memurlardan grubu tahrik eden ve slogan attıkları belirlenen 8’inin ilk aşamada açığa alındığını anımsattı. 
     Açığa alınan polislerin ifadesini almak üzere ikinci kez 3 müfettişin geldiğini belirten Kalkan, "Soruşturma sonucunda suçsuz olduklarına karar verilebilir, tekrar mesleğe dönebilirler veya Cumhuriyet Savcılığı’na haklarında dava açılır" dedi. 
     Yürüyüş sırasında, polisleri sık sık uyararak disiplinli olmalarını, bir polis gibi davranmalarını istediklerini kaydeden Kalkan, şöyle devam etti 
     "Önemli olan onları kışladan çıkmadan tutabilmekti, ama bunda başarılı olamadık. Yürüyüşleri sırasında suç oluşturabilecek slogan atmadılar. Tertipli yürüdüler, toplum psikolojisine uydular. Uyarı üzerine saygı duruşu ve İstiklal Marşı’nın ardından kışlalarına eksiksiz döndüler. Elbette yaptıklarının suç olduğunu biliyorlardı. 
     İstek ve talepleri vardı. Onları dinledik ve nasihatta bulunduk, hatta bağırdık, çağırdık. 
     Af olayı etkili oldu, arkasından 2 şehit verilmesi, onları daha da fazla etkiledi. Ölen 2 polisin Gaziantep Polis Okulu mezunu olması, basının olayları sık gündeme getirmesi onları tahrik etti. Bunlar polis açısından hoş şeyler değildi." 
     Kalkan, önümüzdeki günlerde müfettişlerin vereceği rapor doğrultusunda gerekli işlemlere başlanacağını sözlerine ekledi. 
     




</TEXT>
</DOC>
