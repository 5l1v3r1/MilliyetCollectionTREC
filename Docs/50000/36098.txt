<DOC>
<DOCNO> 36098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur04.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist uçağı zorunlu iniş yaptı 
</HEADLINE>
<TEXT>

     Antalya Havalimanı'ndan Stuttgart'a gitmek üzere saat 05.50'de havalanan Sky Havayolları'na ait yolcu uçağının, iniş takımlarında sorun çıkması nedeniyle alana geri dönerek zorunlu iniş yaptığı bildirildi. 
     DHMİ Antalya Başmüdürü Hasan Özşahin'den alınan bilgiye göre, Sky Havayolları'na ait Boeing 737-400 yolcu uçağı, çoğunluğunu Alman turistlerin oluşturduğu 140 yolcuyu alarak, Almanya'nın Stuttgart Havaalanı'na gitmek üzere, saat 05.50'de havalandı. 
     Ancak bir süre sonra, kuleyle irtibata geçen kaptan pilot, iniş takımlarında sorun çıktığını bildirdi ve Antalya semalarında 3 saat dolaşarak yakıtını boşalttıktan sonra, alana dönerek zorunlu iniş yaptı. Özşahin, zorunlu iniş yapan uçakta bulunan yolcuların sağlık durumlarının iyi olduğunu belirtti. Öte yandan, Antalya Valisi Ertuğrul Dokuzoğlu ile Emniyet Müdürü Mehmet Yazıcı, havaalanına giderek yetkililerden konuyla ilgili bilgi aldı. 







</TEXT>
</DOC>
