<DOC>
<DOCNO> 34286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sondun06.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da bombalar susmuyor 
</HEADLINE>
<TEXT>

     İspanya'nın turistik Barselona kentinde son 24 saatte aynı banka şubesine 2. kez bombalı saldırı düzenlendi. 
     Polis, can kaybının meydana gelmediği bombalı saldırıyı üstlenen olmadığını belirtirken, dün gece yerleştirilen bombanın tahrip gücünün ilkinden az olduğunu kaydetti. 
     Katalonya bölgesinin en büyük bankalarından biri olan Caixa Bankası'nın şubesinde Perşembe gecesi meydana gelen ilk patlamada, 3 kişi yaralanmış ve maddi hasar meydana gelmişti. 
     Polis, kimsenin üstlenmediği saldırılardan Katalonya'da faaliyet gösteren ve yılbaşından bu yana sürekli bankalara bombalı saldırılar düzenleyen ''sistem-karşıtı'' grupları sorumlu tutuyor. 
     İspanya'da son zamanlarda giderek artan terör eylemlerinin, ülkenin lokomotif sektörü turizme darbe vurmasından endişe ediliyor. 
     Ülkenin güneyindeki turistik Costa del Sol bölgesindeki Malaga uluslararası havaalanında da dün, Bask bölgesinin bağımsızlığı için silahlı mücadele veren ETA örgütü adına yapılan bomba ihbarının ardından polis, otoparkta bomba yüklü bir araç bulmuştu. 
     Bomba ihbarı, havaalanı trafiğini de felç etmişti. 
     

</TEXT>
</DOC>
