<DOC>
<DOCNO> 38715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/siyaset/siy05.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
O KAFA YİNE RAHATSIZ OLDU 
</HEADLINE>
<TEXT>
Din eğitimi yoksa bina da yok 
Milli Eğitim, ihtiyaçtan İmam Hatip Lisesi binasına talip oldu. Diyanet Vakfı, 'Olmaz' dedi 
     İBRAHİM OKUMAMIŞ Antalya DHA 

     Antalya'nın Korkuteli ilçesinde mevcut lise binasının ihtiyaca cevap vermemesi üzerine Korkuteli Anadolu Lisesi'nin geçici olarak öğrenci sayısı az olan İmam Hatip Lisesi'ne nakledilmek istenmesi, binanın mülk sahibi Diyanet Vakfı ile Milli Eğitim Müdürlüğü'nü karşı karşıya getirdi. Diyanet Vakfı, Milli Eğitim Müdürlüğü'ne yazı göndererek binanın din eğitimi verilmesi şartıyla kullandırıldığını, aksi halde binanın geri alınacağını belirtti. 
     
     En uygun yerdi 
     Kayıt için beklenenin çok üzerinde öğrencinin başvurması üzerine, binanın yetersiz kalacağını düşünen Milli Eğitim Müdürlüğü, Korkuteli Lisesi ile aynı binada geçici olarak eğitim veren Anadolu Lisesi'nin başka bir binaya taşınmasına karar verdi. Araştırma sonunda öğrenci sayısı az olan İmam Hatip Lisesi binasının Anadolu Lisesi'ne de yeteceği belirlendi ve bu resmi bir yazıyla İmam Hatip Lisesi binasının mülk sahibi olan Diyanet Vakfı'na bildirildi. Diyanet Vakfı, gönderdiği cevap yazısıyla Anadolu Lisesi'nin bu binaya taşınmasına karşı çıktı. Vakfın Genel Müdür Vekili A. İhsan Sarımert imzasıyla gönderilen yazıda şöyle denildi 
     
     Diyanet Vakfı'nın cevabı 
     "Milli Eğitim Bakanlığı, Din Öğretimi Genel Müdürlüğü ile Diyanet Vakfı arasında yapılan protokol gereği söz konusu bina 1995'ten itibaren İmam Hatip Lisesi olarak kullanılmak üzere verilmiştir. Bu protokol 2005'e kadar geçerlidir. Protokole göre bina sadece İmam Hatip Lisesi olarak kullanılmak şartıyla tahsis edilmiş olup başka bir amaçla kullanılamayacağı hüküm altına alınmıştır. Vakfımızın izni dışında protokole aykırı bu nakil ve devre muvafakatımız bulunmamaktadır. Aksi halde protokolün feshedilerek, her türlü yasal yollara başvurulacağının bilinmesini bilgilerinize arz ederiz." 
     Bu yazı Milli Eğitim Müdürlüğü'nü şok etti. Bunun "Din eğitimi yoksa, bina da yok" anlamına geldiğini belirten İlçe Milli Eğitim Müdürlüğü yetkilileri, "İmam Hatip kadar Anadolu Lisesi'ne de ihtiyaç var. Neden karşı çıkıyorlar, anlamadık" diye konuştular. 
     



 SİYASET 















</TEXT>
</DOC>
