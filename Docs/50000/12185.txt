<DOC>
<DOCNO> 12185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/spor/spo04.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon umutsuz 
</HEADLINE>
<TEXT>

Takımın kötü gidişi bir türlü önlenemiyor taraftarın tepkisi artarak devam ediyor 
     7 maçta 5 yenilgi 
     TRABZONSPOR'da sular durulmuyor, başarısız sonuçların ardından taraftarın tepkisi giderek artıyor. Ligdeki son yedi maçın beşinden boynu bükük ayrılıp, tarihinin en kötü performansını çizen Bordo - Mavili takımda, yönetime ve teknik heyete güven iyice azaldı. Kupadan sonra lige de havlu atan Trabzon, son yedi maçta 22 gol yedi, rakip fileleri ancak 14 kez havalandırabildi. 
     
     Büyük operasyon 
     UMUDUNU kesip, gelecek sezonun programını yapan yönetim geniş çaplı bir operasyon düşünüyor. Tamer, Abdülkadir, Milosovski, Nikolovski, Jarko, Lange, Löbe, Erman ve Nesim'in satılacağı, Hami ve Orhan'a ise jubile teklifi edileceği bildirildi. Teknik Direktör Sadi Tekelioğlu ile yeniden anlaşılmayacağı, Futbol Şube Sorumlusu Serdar Bali'nin de istifa edebileceği öğrenildi. 
     
     Hami'ye ceza geliyor 
     BEŞİKTAŞ maçında oyundan alınmasına eşofmanını yere fırlatarak tepki gösteren kaptan Hami'ye ceza kesilecek. Bu akşam toplanacak yönetimin, Sergen ve Oktay'a da ceza vermesi bekleniyor. Bu arada Lange'ye, İngiltere'nin Fullham kulübü de talip oldu. Şartlı "evet" diyen Gürcü ikizler Şota ve Arçil'in Avrupa'nın büyük kulüplerinden transfer teklifi gelmemesi halinde Trabzonspor'u tercih edecekleri bildirildi. Futbolculara iki gün izin verildi. 
     


 SPOR 





















</TEXT>
</DOC>
