<DOC>
<DOCNO> 22171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/dunya/dun02.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de 'Pontus sorunu' pişiyor 
</HEADLINE>
<TEXT>

19 Mayıs 1919'u Pontuslu Rumlara karşı işlendiğini iddia ettikleri soykırımın başlangıç tarihi olarak kabul eden Yunanlılar Selanik'te gösteri yaptı 
     YORGO KIRBAKİ - Atina 

     Yunanistan Parlamentosu'nun 1994 yılında resmen tanıdığı "Pontuslu Rum soykırımı"nı anma törenleri çerçevesinde dün Selanik'te gösteriler düzenlendi. 
     Selanik'de dün akşam Atatürk'ün doğduğu evin de bulunduğu sokakta yer alan Türk Başkonsolosluğu'na protesto yürüyüşü düzenlenirken, göstericilerden bir heyet "Pontuslu Rum soykırımı"nın Türkiye ve uluslararası toplum tarafından tanınmasını isteyen bir bildiriyi konsolosluk kapısına bıraktı. 
     Selanik Üniversitesi'nde gerçekleştirilen toplantıya ise ana muhalefet partisi Yeni Demokrasi'nin lideri Konstantinos Karamanlis konuşmacı olarak katıldı. Selanik Belediye Başkanı Vasilis Papayorgopulos, Selanik'de bir "soykırım" anıtı dikmek niyetinde olduklarını ve bu nedenle de yarışma düzenleyeceklerini açıkladı. Karadeniz kökenli Rumların yoğun yaşadığı Selanik'de bugün de düzenlenecek törenlerde, Avustralya'dan Yunanistan'a gelen bir grup Rum da gösteri yapacak. Atina'da ise bu akşam Türk Büyükelçiliği'ne doğru bir yürüyüş programlandı. 
     Yunanistan'da, 1916 - 1923 yılları arasında Karadeniz'de yaşayan toplam 750 bin Pontuslu Rum'dan 350 bininin katledildiği iddia ediliyor. Atatürk'ün 19 Mayıs 1919'da Samsun'a gitmesi ise "Pontuslu Rumlara yapıldığı öne sürülen soykırımın ikinci aşamasının başlangıç tarihi" sayılıyor. 
     Yunan parlamentosu Pontuslu Rumların dışında, Ermenilere ve Anadolu'da yaşayan Rumlara "soykırım" yapıldığı iddialarına yönelik kararları onaylamıştı. Anadolu'da yaşayan Rumlara soykırım yapıldığına ilişkin parlamento kararının geçen nisan ayında Kültür Bakanı Evangelos Venizelos tarafından imzalanmasının ardından bir cumhurbaşkanlığı kararnamesine dönüştürülerek resmileştirilmesi üzerine, Yunanlı tarihçiler bu soykırım iddialarının komik olduğunu açıklamıştı. Yunan hükümeti, hatasını telafi etmek için kararnameyi geri çekmişti. 
     



 DÜNYA 













</TEXT>
</DOC>
