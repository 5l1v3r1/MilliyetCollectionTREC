<DOC>
<DOCNO> 9059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sonspo06.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan spor basını'na göre "Terim gidici" 
</HEADLINE>
<TEXT>

     Fiorentinalı yöneticilerin pazar akşamı yaptıkları toplantı sonrasında aldıkları ''Terim'le şimdilik devam'' kararı, İtalyan spor kamuoyunu ikna etmedi. 
     İtalyan televizyon ve gazeteleri, Fiorentina Kulübü Başkanı Vittorio Cecchi Gori'nin cumartesi akşamı teknik direktör Fatih Terim'i gözden çıkardığını ve yerine adam aradığını belirtti. 
     Gazetelerde ortak görüş olarak Terim'in tazminat almak için istifasını vermediği, Fiorentina'nın ise maddi problemlerden ve karşı tarafı ikna edememekten dolayı Terim'in yerine teknik direktör getiremediği öne sürüldü. 
     Brescia maçı sonrası Cecchi Gori ile Terim'in kavga ettiği haberi,Fiorentina Kulübü tarafından yalanlanırken, bu haberi kimin verdiğini öğrenmek için kulübün araştırma başlattığı kaydedildi. 
     La Gazzetta dello Sport'un muhabiri Luca Calamai de pazar akşamı televizyonda katıldığı bir programda haberi, Terim'in İtalyanca çevirmenliğini yapan yardımcısı Şükrü'den öğrendiğini ağzından kaçırdı. 
     Corriere dello Sport gazetesi bugün verdiği haberinde ''Fiorentina Terim gidiyor, Mancini geliyor'' başlığını atarken, ''Resmi olarak bir açıklama gelmese de Cecchi Gori, teknik direktörü kovmaya karar verdi. Kulüp sadece büyük endişesini yansıtıyor. Yöneticiler Mancini ile birlikte De Sisti'yi getirme hipotezi üzerinde çalışıyor. Alternatif Scala'' denildi. 
     Ne olursa olsun, Fiorentina'da bir ''devrim'' olacağını yazan gazete, Türk teknik direktörün başka bir kulüple anlaşma sağlamaması halinde, kısa zamanda İstanbul'a döneceğini öne sürdü. 
     Beşiktaş Teknik Direktörü Nevio Scala da gazeteye verdiği demeçte,''Fiorentina'yı çalıştırmak bir rüya olur. Benim için Floransa'ya dönmek olağanüstü, oyuncu olduğum zamandan beri aşık olduğum bir şehir. Maalesef henüz Fiorentinalı yöneticilerden bir teklif almadım. Neden benimle temasa geçmediklerini bilmiyorum. İstanbul'da iyiyim. Takımım ligde 3. sırda. Türkiye'nin en güçlü 2 kulübü Fenerbahçe ve Galatasaray'ın ardından. Bu zamanlarda Türkiye ekonomik olarak iyi bir zamandan geçmiyor ve Beşiktaş bunu hissediyor'' dedi. 
     La Gazzetta dello Sport gazetesi de ''Terim sağlam. Şimdilik'' başlığını kullanırken, ''Yarınki Salı antremanı Terim yönetecek ama Bari karşısında kulübede oturması zor'' dedi. Fiorentina'da para krizi olduğunu kaydeden gazete, pazar günü yaşanan görüşmeler ve telefon trafiğinde bir sonuca ulaşılamadağını ama ''İmparator ile sona gelindiğini'' yazdı. 
     İkinci Başkan Mario Sconcerti'nin planında teknik direktör Roberto Mancini bulunduğu ifade edilirken, Mancini'nin sezon başında Lazio'nun teknik direktör yardımcısı olarak gözükmesinin problem olabileceği savunuldu. 
     Tutto Sport gazetesi de, ''Terim kararsızlıkta. Antognoni bırakabilir'' başlığını atarak, ''Teknik direktörün geleceğinde halen kararsızlık. Terim, dün danışmanlarıyla birlikte toplandı. Diğer zirve de Gori, Sconcerti ve Sandrelli arasında yapıldı'' denildi. 
     Haberde, Fiorentina'da her dakika farklı gelişmelerin yaşandığı, çok köklü değişimlerin olacağı, Terim ile birlikte 30 yıldır Fiorentina'da olan şimdiki Genel Menajer Giancarlo Antognoni'nin de gidebileceği belirtildi. Floransa'nın yerel gazetelerinden La Nazione ise spor ekinin manşetinde Terim'in fotoğrafını koyarak, ''Dondu'' ifadesini kullandı. 
     Haberde, mor menekşelerin yeni bir teknik direktör buluncaya kadar Terim'in bekletildiği, görüşmelerin Mancini, Diaz, Passarella ve Scala ile yapılmaya başlandığı ifade edildi. 
     Gazete, herkesin teknik direktör Terim'in durumunun ne olacağını merak ettiğini, telefon yağmuruna tutulduklarını yazdı. Haberi çok geniş veren La Nazione'de ''Terim rahat. Endişeli ama rahat. Brescia maçından sonraki tansiyon düştü ama Terim'in durumu belli değil. Türk teknik direktör hafta sonunu evine kapanıp, kurmaylarıyla görüşerek geçirdi'' denildi. 




</TEXT>
</DOC>
