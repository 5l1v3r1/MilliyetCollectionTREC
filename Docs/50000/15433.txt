<DOC>
<DOCNO> 15433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur16.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk'ta üç gün içki satışı yasaklandı 
</HEADLINE>
<TEXT>

     Balıkesir'in Susurluk İlçesi'nde, 11 yaşındaki Avşar Çaldıran adlı kız çocuğunun öldürülmesinin ardından yaşanan gerginlik, bugün yerini sessizliğe bıraktı. 
     Avşar Çaldıran'ın Recep İpek adlı kişinin evinde iple boğularak öldürülmüş halde bulunmasından sonra çıkan olaylar üzerine Bursa, İzmir ve Balıkesir'den takviye olarak ilçeye gelen çevik kuvvet ekipleri, yoğun güvenlik önlemleri aldılar. 
     Avşar Çaldıran'ın öldürülmesi olayında katil zanlısı olarak aranan Recep İpek'in çalıştığı ve çıkan olaylarda tahrip edilen Şahinler Dinlenme Tesisi de, çevik kuvvet ekipleri tarafından ablukaya alınırken, jandarma ekipleri de ilçenin belli noktalarındaki kontrollerini sıklaştırdı. 
     Susurluk Kaymakamı Abidin Ünsal, siyasi partilerin ilçe başkanları ve Belediye Başkanı Hayrullah Köroğlu ile emniyet temsilcilerinin katılımıyla toplantı düzenledi. Basına kapalı olarak yapılan ve halen devam eden toplantıda, durum değerlendirmesinde bulunulduğu ve Avşar Çaldıran'ın cenaze töreninde alınacak önlemlerin belirlendiği öğrenildi. 
     Belediye Başkanı Köroğlu, toplantıdan ayrılırken gazetecilere yaptığı açıklamada, ilçede 3 günlüğüne içki satışı yasağı getirildiğini, aynı süre içinde içkili restoranların da kapatılacağını bildirdi. 
     Vatandaşları sağduyulu davranmaya çağıran Köroğlu, içki yasağı kararının çıkması muhtemel olayların önüne geçilebilmesi için alındığını kaydetti. 
     Bu arada, Adli Tıp Kurumu Bursa Grup Başkanlığı'nın Morg İhtisas Dairesi'nde otopsisi yapılan ve tecavüze uğramadığı belirlenen Avşar Çaldıran'ın cenazesinin bugün Susurluk'ta toprağa verilmesi bekleniyor. 
     




</TEXT>
</DOC>
