<DOC>
<DOCNO> 38138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/dunya/dun01.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA, napalm bombası yaptı’ 
</HEADLINE>
<TEXT>

     DIŞ HABERLER SERVİSİ 

     Kolombiya’da IRA üyesi olduğu şüphesiyle yakalanan 3 İrlandalının, aşırı solcu FARC gerillalarını eğittiği iddiasıyla ilgili kanıtlar, IRA militanlarının ormanlarda bir de napalm bombası denemesi yaptığını ortaya çıkardı. 
     The Sunday Times gazetesi, IRA elemanlarının, Kolombiya Devrimci Silahlı Güçleri’nin FARC denetiminde bulunan ormanlarda, özellikle yer altı tesisleriyle büyük sığınakları yok etmeye yönelik yangın bombaları geliştirmek için çalıştıklarını yazdı. 
     
     Havan topu imalatı 
     Habere göre, IRA ve FARC aynı zamanda etki gücü yüksek, el yapımı havan topları da geliştirdi. Haberde, özellikle son yıllarda iki örgütün kullandığı silahların birbirine benzediği yolundaki istihbarat raporlarına dikkat çekilerek, yakalanan üç İrlandalının da bu amaçla bölgeye geldiğinin sanıldığı belirtildi. 
     Kolombiya’da yayınlanan Cambio dergisi de, FARC adlı grubun lideri Jorge Briceno’nun askeri istihbarat tarafından ele geçirilen bir mesajında, söz konusu 3 kişinin patlayıcı kullanımı konusunda gerilları eğiteceğini söylediğini duyurdu. 
     Haberde, Briceno’nun, "Onlar buna sahipler ve nasıl kullanacaklarını biliyorlar, Bu bilgiyi, kentlerin de dahil olduğu çeşitli cephelere yaymaya ihtiyacımız var" dediği iddia edildi. 
     



 DÜNYA 











</TEXT>
</DOC>
