<DOC>
<DOCNO> 17191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/spor/ygssen.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanma isterisi 
</HEADLINE>
<TEXT>

     ERDOĞAN ŞENAY 

     Galatasaray, Real Madrid önünde beklediği sonucu yakalayamadı... Ancak doğrusu ya, Real’e karşı oynadığı futbolun temposu ve kazanma hırsı uğruna gösterdiği direnç açısından çok da alkışlamak gerek Bernabeu’da yarışan Cim - Bomluları... Savunmada Popescu ve Capone’nin yokluğu, sol kulvarda Ergün’süz oynama zorunluluğu, hem Real’in ilk yarıda fırtına gibi esip, Galatasaray’ın işini bitirmelerine sebep oldu, hem de sol kanatta Hasan Şaş’ı yalnızlığa, Hagi - Jardel ikilisinin erken ekrana getirmeye çalıştığı, "gol yaratma" senaryosunu da işlemezliğe kilitledi... Ama tekrar edelim, Real’in o makina gibi çalışan komple futboluna rağmen Galatasaray’ın en tehlikeli pozisyonları bile bütün fizik güçleri ve istekleriyle savunmaları, Cim - Bom’un Avrupa görkemini sergilemesi açısından çok da geçerli not aldı. 
     
     Evet, Galatasaray’ın bütün ihtişamıyla tekrar Türkiye liglerine dönmesi önümüzdeki haftalardaki hayati oyunların artık çok daha renkli geçeceğinin işaretlerini veriyor futbolumuza... Bu hafta Rize’ye gidecek Cim - Bom’un işi hiç de kolay değil... Bernabeu’nun o sihirli havasından çıkıp, Karadeniz’in şirin, mütevazı çimeninde yarışmak futbolun doğasındaki güzelliklerden... Ama üst üste oynanan yüksek tempolu oyunlar ve kaçınılmaz yorgunluk ve sakatlıklarla birlikte yaşamak, öyle dışarıdan görüldüğü gibi de, hiç kolay değildir... Hele hele Rize’nin bu yıl sahasında kimleri devirdiğini görüp, izledikten sonra bu maçın sonucuna daha da merak sarıyor insanlar... 
     Kadıköy’de de, "Dananın kuyruğu kopacak" adeta... İlk yarıda kendi sahasında Fenerbahçe’yi sürklase eden Gaziantep, zirveye doğru yükseldiği şu haftalarda gerçekten önemli bir imtihan verecek... Fenerbahçe önündeki oyun tam bir "derbi" olacak Gaziantep adına... İnsanların şöhrete ulaşıp, zirveye yaklaştıkça nasıl çoklarının başları dönüp, düşüp, kalırlarsa futbolda da üst katlardaki "yüksek basınç" da öyledir işte... Kadıköy’deki Fenerbahçe temposunu, Antep’teki ölçeklerle karıştırırsa eğer Kırmızı - Siyahlı kramponlar, o zaman kaynar giderler rakibinin sahasındaki kendine özgü futbol trafiği ve "kazanma isterisi" arasındaki yüksek volümlü elektrik akımlarına. 
     


 SPOR 


























</TEXT>
</DOC>
