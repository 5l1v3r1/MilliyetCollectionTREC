<DOC>
<DOCNO> 34447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/son/sontur06.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve AİHM Erbakan için son sözünü söylüyor... 
</HEADLINE>
<TEXT>

     Refah Partisi'nin Anayasa Mahkemesince kapatılmasının arndından Avrupa İnsan Hakları Mahkemesine başvuran necmettin Erbakan ve arkadaşlarının bekleyişinin 31 Temmuz'da sona ermesi bekleniyor. 
     AİHM, 31 Temmuz 2001 sabah 09.00'da RP ile ilgili kararını açıklayacak. Strazburg'dan çıkacak kararın lehlerine olacağına inanan Necmettin Erbakan, bu durumda siyasi yasağının da sona ereceğini düşünüyor. 
     Böylece Erbakan'ın RP'nin kapatıldığı 16 Ocak 1998'den bu yana süren sessizliğini bozacağı yorumları da yapılıyor. Erbakan ve arkadaşları Fransız avukatları aracılığıyla yaptıkları başvuruda, RP'nin kapatılmasının AİHS'ye aykırı olduğunu öne sürdü. 
     Cumhurbaşkanı Ahmet Necdet Sezer'in, başkanlığını yaptığı Anayasa Mahkemesi, 1998'de, "laiklik karşıtı eylemlerin odağı haline geldiği" gerekçesiyle RP'nin kapatılması istemiyle Yargıtay Cumhuriyet Başsavcılığı'nca açılan davayı 2'ye karşı 9 oyla kabul etmişti. Şimdi Başkanvekili olan Haşim Kılıç ile üye Sacit Adalı'nın karşı oyz kullandığı kapatma kararında, Necmettin Erbakan'la birlikte Şevket Kazan, Şevki Yılmaz, Ahmet Tekdal, İbrahim Halil Çelik, Hasan Hüseyin Ceylan'ın milletvekillikleri de, gerekçeli kararın Resmi Gazete'de yayımlandığı 22 Şubat 1998'den itibaren düşmüş sayıldı. 
     Bu milletvekilleriyle birlikte dönemin Kayseri Büyükşehir Belediye Başkanı Şükrü Karatepe'ye de 5 yıl boyunca siyaset yapma yasağı getirildi. Anayasa Mahkemesi partinin tüm malvarlıklarının da Hazine'ye geçmesine karar verdi, ancak birkaç parça eşyanın dışında parti binalarında kamulaştırılacak eşya bulunamamıştı. 
     Erbakan'ın yanısıra Şevket Kazan, Şevki Yılmaz, Ahmet Tekdal, İbrahim Halil Çelik, Hasan Hüseyin Ceylan ve Şükrü Karatepe'nin "bir başka partinin kurucusu, üyesi, yöneticisi ve denetçisi olamayacaklarına" ilişkin yasak da, söz konusu Anayasa Mahkemesi kararının Resmi Gazetede yayımlanmasının üzerinden geçecek 5 yılın dolacağı 22 Şubat 2003'te sona erecek. 







</TEXT>
</DOC>
