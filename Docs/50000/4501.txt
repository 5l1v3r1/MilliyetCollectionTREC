<DOC>
<DOCNO> 4501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/soneko13.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras "Kurumlararası tartışma yanlış" 
</HEADLINE>
<TEXT>

     Türkiye Odalar ve Borsalar Birliğ TOBB Başkanı Fuat Miras, bazı üyelerin siyasetçilere yönelttiği sözleri eleştirerek, "Son günlerde bu tip tartışmaların içinde olmak TOBB'a zarar vermektedir. Bizler seçimle iş başına gelmiş insanlara hakaret edemeyiz, onlarla diyaloğumuzu koparamayız, onları rencide edici davranışlarla itham edemeyiz" dedi. 
     Miras, TOBB Ticaret Borsaları Konsey Toplantısı'nda yaptığı konuşmada, Türkiye'nin sıkıntıları devam ederken, kurumlararası tartışmaların toplumun tüm kesimlerini rahatsız ettiğini söyledi. Topluma örnek olmaları gerektiğini belirten Miras, "Başkan arkadaşlarıma sesleniyorum, geliniz tüm sorunlarımıza birlik ve beraberlik içinde bu çatı altında çözüm arayalım. Hükümeti zorlayalım ama bunu demokratik kurallar içinde onları severek, sayarak yapalım" diye konuştu. 
     Miras, yeni teknolojileri algılamak, üyeler arası ve dünya ile bilgi akışını sağlamak üzere TOBB - Net Projesi'nin de bu yıl sonunda bitirileceğini dile getirdi. 
     Vadeli işlemler borsası projesine destek verdiklerini ama Ankara bürokrasisine takıldıklarını söyleyen Miras, "Vadeli işlemler borsası bir türlü ilgili Bakanın imzasına getirilemiyor. Osman Birsel ile SPK'ya takıldık. Bunda Türkiye kaybediyor" dedi. 
     Sanayi ve Ticaret Bakanı Ahmet Kenan Tanrıkulu ise, Türkiye'de borsacılığın kaynağını oluşturacak veri tabanı işinin halledilmesi gerektiğini söyledi. 
     Tanrıkulu, pamukla ilgili olarak gerçekleştirilen vadeli işlemler borsasının, fındıkta da yapılabilmesi için kendisinin elinden geleni yapacağını ifade etti. Fındığın ardından en müsait ürün hangisi ise bu işlemin devam ettirilebileceğini belirten Tanrıkulu, "Vadeli işlemler borsası için gerekli işlemlerin yapılması amacıyla ilgili yerlere defalarca girişimlerde bulunduk ama gelişme olmadı" dedi. Tanrıkulu, yeni SPK yönetimine bu konunun iletildiğini ve çözümlenmesini beklediklerini de sözlerine ekledi. 




</TEXT>
</DOC>
