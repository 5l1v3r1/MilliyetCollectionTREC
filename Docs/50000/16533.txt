<DOC>
<DOCNO> 16533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sondun11.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da gerilim artıyor...Filistinliler ABD'den yardım istedi 
</HEADLINE>
<TEXT>

     Filistinli yetkililer, ABD ve Arap ülkelerinden, İsrail'in Lübnan'daki bir Suriye radar istasyonuna düzenlediği hava saldırısının, Ortadoğu'daki gerilimi tırmandırmasını ve bölgesel savaşa dönüşmesini engellemek için yardım etmelerini istedi. 
     Filistinli bakanlardan Nebil Amr, yaptığı açıklamada, ''Bu, yeni ve tehlikeli bir gelişme, savaş alanının genişlemesi'' ifadesini kullandı ve bu gelişmelerin olabileceği uyarısını, kendilerinin daha önce, ''İsrail'in Filistin halkına yönelik saldırganlığının başlangıcında yaptıklarını'' kaydetti. 
     Amr, ''tehlikeli gelişme'' olarak nitelediği İsrail'in son saldırısının, ''ABD'yi derhal, bu kötüye gidişi durdurma ve Arap ülkeleri ile İsrail'i yeniden görüşme masasına oturtma yönünde harekete geçirmesi gerektiğini'' söyledi. 
     Filistinli yetkililerden Ahmed Abdürrahman ise, Filistin halkının Arap ülkelerine, ''İsrail hükümetine ilişkin tavırlarını ve kararlarını yeniden değerlendirmeleri, İsrail 'savaş hükümeti' tarafından hazırlanan geniş çaplı ya da kapsamlı savaşa hazırlanmaları'' çağrısında bulunduğunu kaydetti. 
     İsrail'in Nisan 1996'dan bu yana Lübnan'daki bir Suriye mevziine bu sabah ilk kez düzenlediği ve Hizbullah'ın son saldırılarına missileme olduğunu belirttiği hava saldırısında, 3 Suriye askeri ölmüş, 6'sı yaralanmıştı. 



</TEXT>
</DOC>
