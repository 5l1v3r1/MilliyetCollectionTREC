<DOC>
<DOCNO> 31184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sontur12.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz çözüldü...Telekom yönetimi 9 kişiye çıkıyor.... 
</HEADLINE>
<TEXT>

     Başbakan Bülent Ecevit, Türkiye ile IMF arasındaki ilişkinin yapay bir pürüzle gölgelenmemesi için Telekom Yönetim Kurulu'nda gerekli değişikliğin yapılması amacıyla Telekom Genel Kurulu'nun yeniden toplantıya çağrılmasını kararlaştırdıklarını bildirdi. 
     Sabah saatlerinde biraraya gelen koalisyonu oluşturan partilerin genel başkanlarının toplantısının ardından Başbakan Bülent Ecevit, yazılı bir açıklama yaptı. 
     Toplantıda IMF ile Türkiye arasındaki anlaşmanın uygulanmasındaki son durumu değerlendirdiklerini ifade eden Ecevit, Türkiye olarak yükümlülükleri alışılmamış bir sürat ve özenle yerine getirildiğine inandıklarını vurguladı. 
     Hükümetin geçen süre içinde gerekli tüm düzenlemeleri yaptığını, TBMM'nin de ilgili yasaların tamamının çıkartılmasını sağladığını dile getiren Ecevit, IMF Yönetim Kurulu Başkanı Köhler'in de 6 Temmuz tarihli mektubunda bu düzenlemeleri "eşi görülmemiş bir çaba" olarak değerlendirildiğini kaydetti. 
     Ecevit, buna karşın IMF'nin Telekom Genel Kurulu tarafından seçilen yeni yönetimin niyet mektubundaki kriterlere uygun olmadığını iddia ettiğini ifade ederek, "Bu görüşe katılmadığımız gibi bu konunun ilişkilerimiz açısından bu ölçüde önemsenmesini anlatmakta da zorluk çekmekteyiz" dedi. 
     Ecevit, IMF ile Türkiye arasındaki ilişkinin bu şekilde yapay bir pürüzle gölgelenmesi için Telekom Yönetim Kurulu'nda gerekli değişikliğin yapılması amacıyla Telekom Genel Kurulu'nun yeniden toplantıya çağrılmasını kararlaştırdıklarını bildirdi. Başbakan Ecevit, ayrıca daha önce Tasarruf Mevduatı Sigorta Fonu'na alınan bankalarla ilgili işlemlerin çabuklaştırılması için BDDK nezdinde gerekli girişimde bulunacaklarını da ifade etti. 
     Ecevit, hükümetin niyet mektubunda yeralan yükümlülüklerini bundan sonra da eksiksiz yerine getirmeye devam edeceğini kaydederek, "Aynı duyarlılığı IMF'nin de göstereceğini umarız" diye konuştu. 
     Açıklamadan önce Başbakan Yardımcısı ve MHP Genel Başkanı Devlet Bahçeli, Ulaştırma Bakanı Enis Öksüz'ü Başbakanlığa çağırarak bulunan formüle ikna etti. 
     Alınan bilgilere göre Telekom Genel Kurulu 7 kişiden 9 kişiye çıkartılacak. 
     

</TEXT>
</DOC>
