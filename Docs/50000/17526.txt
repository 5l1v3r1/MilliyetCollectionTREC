<DOC>
<DOCNO> 17526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sonspo06.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsor Asbaşkanı "Şampiyonluk vizesi bizden alınacak" 
</HEADLINE>
<TEXT>

     Trabzonspor'da, deplasmanda Adanaspor karşısında alınan 7-1'lik farklı skorlu galibiyetin sevinci yaşanıyor. 
     Kulüp asbaşkanı Ömer Gürsoy, Adanaspor karşısında tarihi galibiyetlerinden birini elde ettiklerini belirterek, '' Ancak ligden düşmesi kesinleşen rakibimizin genç oyuncularla sahaya çıkması da farklı skorlu galibiyetimizde önemli bir etkendi'' dedi. 
     Ligin son 3 haftasını galibiyetle kapadıklarını ve takım olarak kötü günleri geride bıraktıklarını da kaydeden Gürsoy, ''Adanaspor galibiyeti bize Fenerbahçe maçı öncesi moral verdi. UEFA Kupası'na katılma yolunda da şansımızı sürdürmek istiyoruz. Hedefimize ulaşmamız zor gözüküyor ancak matematiksel olarak şansımız sürdüğü müddetçe bu işin peşini bırakmayacağız'' diye konuştu. 
     Ligin zirvesinde bulunan Fenerbahçe, Galatasaray ve Gaziantepspor ile karşılaşacaklarını da vurgulayan Gürsoy, şunları söyledi 
     ''Şampiyonluk vizesi bizden alınacak gibi görünüyor. Biz de son haftalarda başarılı sonuçlar alıyoruz ve bu sonuçları sürdürme isteği içindeyiz. UEFA Kupası'na katılma yolunda da bu maçlardan alacağımız sonuçlar önemli. 3 puanlık sistemde her an herşey olabilir. Her maça olduğu gibi bu maçlara da 3 puan için çıkacağız.'' 



</TEXT>
</DOC>
