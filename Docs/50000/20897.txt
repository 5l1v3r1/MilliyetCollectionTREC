<DOC>
<DOCNO> 20897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur07.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'deki hücre evi operasyonunda 1 komiser ağır yaralandı 
</HEADLINE>
<TEXT>

     Ümraniye'de, yasadışı DHKP C örgütüne ait hücre evine gece düzenlenen operasyonda, örgütün Ümraniye sorumlusu olduğu belirlenen 1 kişi yakalandı. Çatışmada, 1 komiser yardımcısının ağır yaralandığı bildirildi. 
     Bir istihbaratı değerlendiren İstanbul Terörle Mücadele Şube Müdürlüğü'nce, Mustafa Kemal Mahallesi 3056. Sokak 75 numarada bulunan evin yasadışı DHKP C örgütü tarafından, hücreevi olarak kullanıldığı belirlendi. 
     Hücreevine gece saatlerinde operasyon düzenleyen güvenlik güçleri, içeride bulunduğu belirlenen DHKP C örgütü Ümraniye sorumlusu Yüksel Atay'a ''teslim ol'' çağrısı yaptı. 
     Atay'ın çağrıya ateşle karşılık vermesi üzerine çıkan çatışmada, Terörle Mücadele Şube Müdürlüğü'nde görevli Komiser Yardımcısı Fikret Erciyes, başından aldığı kurşunla ağır şekilde yaralandı. Önce Çamlıca Hayat Hastanesi'ne kaldırılan Erciyes, buradan İstanbul Üniversitesi İÜ İstanbul Tıp Fakültesi Hastanesi'ne sevk edildi. Hastanenin reanimasyon servisinde tedavi altına alınan Erciyes'in sağlık durumunun ciddiyetini koruduğu belirtildi. Operasyonda sağ olarak ele geçirilen Yüksel Atay, daha sonra sorgulanmak üzere Terörle Mücadele Şube Müdürlüğü'ne götürüldü. Atay'ın, yasadışı DHKP C örgütünün hem Ümraniye sorumlusu olduğunun, hem de örgütün eylem planlarını sözde askeri kanat militanlarına ilettiğinin belirlendiği öğrenildi. 







</TEXT>
</DOC>
