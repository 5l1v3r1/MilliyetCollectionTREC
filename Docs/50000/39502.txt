<DOC>
<DOCNO> 39502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/spor/yguven.html </URL>
<DATE> 2001/08/29/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Fadıl Bey’in Siirtspor'u 
</HEADLINE>
<TEXT>

     Siirt'te "spor", Siirt Jetpaspor... Kulübün adındaki "Jetpa", kimi Siirtlilere kötü günleri hatırlatsa da, bu takımın nüfus suretinde hala Fadıl Akgündüz'ün resmi var. Hiçbir taraftar yok ki, söze "Allah Fadıl Bey'den razı olsun" ile başlayıp, "Dönerse başımızın üzerinde yeri var" ile bitirmesin. Sadece taraftar mı .. Kulübün İkinci Başkanı Nevaf Bilek, açık açık söylüyor "Sık sık Fadıl Bey ile görüşüyoruz. Şampiyonluk yolunda elinden ne gelirse yapacağını belirtiyor. Eğer sıkışırsak kendisinden tekrar para isteyebiliriz. Zaten yurtdışına çıkış yasağı kalktığı anda dönecek". 
     
     BORÇLARI YOK 
     Ne diyelim .. Koca şehri, takımı, umutları Fadıl Bey'e muhtaç edenler düşünsün. Evet... Geçen yıl Birinci Lig'den düşen Siirt Jetpaspor, bu sezon Teknik Direktör Ekrem Al'ın yönetiminde zirveye oynuyor. Neden oynamasın ki .. Nevaf Bilek'in tespitiyle, Siirt Jetpaspor en zengin kulüp... Çünkü borcu yok. Hatta 200 bin dolar Fenerbahçe'den, 100 bin dolar da Rizespor'dan alacağı var. İlginç bir kent Siirt... Eğer benim gibi, kritik bir maç öncesi rakip takımla aynı otelde kalmıyorsanız, Ramazan'da sigara içmiyorsanız, Fadıl Akgündüz'le ilgili "derin" sorular sormuyorsanız, çok keyifli, cana yakın bile diyebiliriz. 
     
     DEVLET ENGELİ 
     Aslında bir tek futbol konusunda "tavizsiz" Siirtliler. Yoksa, gerçekten nazik ve misafirperverler. 17 yaşındaki Anadolu lisesi öğrencisi Ali Özbilici, belki de tüm tribünlerin hissiyatına tercüman oluyor "Fadıl Akgündüz'e karşı olanlar Siirtspor'u da harcadılar. Bizim önümüzü devlet kesti" diyor. Peki, Süper Lig'e çıkma arzusundaki takımı Siirtliler neden yalnız bırakıyor .. Ona yanıtı ise şöyle "Bu krizde işsiz güçsüz adam bilet parasını nasıl bulacak. Stadın önünde birikiyorlar"... 
     
     FADIL'I BEKLERKEN 
     Bu doğru, Siirt'te gençlerin futbol dışında bir aktivitesinin olması olanaksız gibi. Bir ara sportmen Vali Nuri Okutan'ın çabalarıyla yamaç paraşütü ve rafting yapılmış ama, burada spor, Siirt Jetpaspor... Nedim Esmerolu, Siirtli bir muhasebeci. Milliyet TIR'ının çevresindeki duvar gibi kalabalığı yararak uzanıyor ve konuyu Fadıl Akgündüz'e getiriyor "Aslında kendini yaktı. Medyatik olmayacaktı. Dönmesini bekliyoruz". Bir de Siirtspor'un fanatikleri var. Her antrenmanı izleyip, her deplasmana giden cinsten. Ubeyd Ulu, "Takım Süper Lig'e çıkamazsa mahvolduk" diyor, Kamuran Polat, sonuna kadar onaylıyor. 
     
     BİZ MAHVOLDUK’ 
     "Mahvolduk, çünkü artık burada kalamayız. Çıldırırız. Biz Fenerbahçe'yi, Galatasaray'ı görmek istiyoruz. Beşiktaş seyircisiyle sloganlaşmalıyız." Normal şartlarda Siirt Jetpaspor, Süper Lig'in en güçlü adaylarından. Nevaf Bilek'in deyişi ile "bu bir misyon"... Yani Siirt insanına ve Siirtspor'a "emeği geçenlere" karşı bir görev. Misyonu tamamlamak için kas gücü ve akıl var. Paraya gelince... O da kolay. 
     



 SPOR 

































</TEXT>
</DOC>
