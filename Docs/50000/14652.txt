<DOC>
<DOCNO> 14652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/ekonomi/eko02a.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Umutlar Avrupa konsorsiyumunda 
</HEADLINE>
<TEXT>

Almanya’nın öncülüğünde Türkiye’ye verilecek destek kredisiyle ilgili ilk somut açıklamanın gelecek hafta çarşamba günü yapılması bekleniyor 
     ZÜLFİKAR DOĞAN Ankara 

     Devlet Bakanı Kemal Derviş’in dış ve iç parasal destekle ilgili ilk somut açıklamayı gelecek hafta çarşamba ya da perşembe günü IMF heyeti ile birlikte yapacağı, piyasaların bu açıklamayla durulmasının beklendiği belirtildi. Hazine ve Merkez Bankası kurmayları, dış destek konusunda Almanya’nın önderliğinde "Avrupa Konsorsiyumu"nun oluşturularak, Derviş’in dile getirdiği 10 - 12 milyar dolarlık acil desteğin büyük bölümünün başta Almanya olmak üzere Avrupa ülkelerinden gelmesinin söz konusu olduğunu belirtiyorlar. 
     Alman kökenli IMF Başkanı Hörst Köhler’in Alman bankaları ve Maliye Bakanlığı yetkilileri ile doğrudan Türkiye için görüştüğü kaydedildi. ABD Hazinesi’nin devreye girmesiyle Türkiye’ye sağlanacak kredi paketinin öncülüğünün Almanya tarafından üstlenileceği öğrenildi. 
     
     Bölgesel sorumluluk aldılar 
     ABD’nin yeni yönetiminin, benimsediği stratejinin ilk uygulamasının bu çerçevede yapılacağı kaydedildi. "Bölgesel sorunlarda, bölgesel sorumluluk" ilkesi uyarınca, Türkiye’nin ekonomik sorunlarının çözümünde, Avrupa’nın "daha somut sorumluluk" alacağı belirtilirken, Yunanistan’ın da bu konuda AB nezdinde Türkiye’ye destek tavrının bu stratejiden kaynaklandığı kaydedildi. 
     Almanya’nın önderliğinde Fransa, İtalya, İspanya ve İngiltere’nin, Türkiye’ye destek konsorsiyumunu oluşturarak hemen devreye sokacaklarını kaydeden ekonomi kurmayları, 30 - 35 milyar marklık parasal büyüklüğe ulaşması beklenen desteğin, ABD, Kanada ve Japonya’nın da katkısıyla daha da artabileceğini belirttiler. 
     


 EKONOMİ 






















</TEXT>
</DOC>
