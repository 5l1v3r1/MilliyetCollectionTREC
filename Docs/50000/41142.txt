<DOC>
<DOCNO> 41142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sonspo07.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür İnter'in kadrosuna girdi... 
</HEADLINE>
<TEXT>

     Bu arada FC Inter'in UEFA Kupası maçları kadrosuna dahil etmediği Hakan Şükür, Vieri'nin sakatlanması üzerine AC Parma maçının kadrosuna alındı. 
     İtalya'nın geçen cumartesi günü milli maç sonrasında sağ tendon bağlarında çekme olduğu belirlenen Vieri'nin, yarın yapılacak AC Parma maçının kadrosuna alınmadığı belirtildi. Teknik direktör Hector Cuper'in ileride Ventola ve Kallon'a yer vereceği söylenirken, Hakan Şükür yedek bekletilecek. 
     AC Parma ile deplasmanda karşılaşacak FC Inter'de, Emre ve Okan'ında Hakan ile birlikte yedekler arasında bulunması bekleniyor. AC Milan'a transfer olacağı iddiaları süren Hakan Şükür'ün gelecek hafta sonuna dek durumunun netlik kazanacağı ve büyük olasılıkla AC Milan'ın kadrosuna dahil olacağı ileri sürülüyor. 
     Bazı basın organları ise FC Inter'in, Hakan'ın bonservis ücretini peşin istediği ve bundan dolayı transferin şimdiye dek tamamlanmadığını öne sürdü. Teknik direktörlüğünü Fatih Terim'in yaptığı AC Milan takımı, yarın AC Fiorentina karşısına mutlak 3 puan parolasıyla çıkacak. 
     
     Terim galibiyet peşinde... 
     Bu arada ligin ilk haftasında Brescia deplasmanında 2-2 berabere kaldığı maçta kurduğu kadrodan dolayı eleştirilen Fatih Terim'in, AC Fiorentina karşısına farklı bir oyun sistemi ve oyuncularla çıkması bekleniyor. Brescia karşısında 4-3-1-2 sistemiyle oynamayı tercih eden Terim, Rui Costa'nın sakatlanması sonucu bu kez 4-4-2 sistemini deneyecek. 4 aylık sakatlıktan sonra ilk kez lig maçına çıkacak olan Albertini'nin gösterceği performans merak konusu olurken, Türk teknik adamın Contra'yı orta alana alıp savunmayı Helveg, Costacurta, Maldini ve Kaladze ile kurması en büyük olasılık olarak gözüküyor. 
     Geçen sezon AC Fiorentina'yı çalıştırması bakımından nostaljik bir maça çıkacak olan Fatih Terim, yaptığı açıklamada, ''Benim için nostaljik bir maç ama mutlaka kazanmak istiyoruz'' dedi. AC Milan'ın şampiyonluğa oynayan bir takım olduğunu kanıtlaması için mor menekşeleri yenmesi gerekiyor. 
     
     
     






</TEXT>
</DOC>
