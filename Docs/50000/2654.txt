<DOC>
<DOCNO> 2654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur18.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'de patlama 14 yaralı 
</HEADLINE>
<TEXT>

     Eskişehir'de, Ziraat Bankası ile merkez Postane binaları arasındaki kanalizasyon şebekesinde, saat 13.45 sıralarında nedeni henüz belirlenemeyen patlamada, ilk belirlemelere göre 14 kişi yaralandı. 
     Kentin en işlek caddelerinden 2 Eylül Caddesi'ndeki Ziraat Bankası ile Merkez Postane binaları arasında bulunan kanalizasyon şebekesinin içinde bir patlama meydana geldi. 
     Demir logar kapaklarını parçalayan patlama, çevredeki çok sayıda binanın camlarının kırılmasına yol açtı. İlk belirlemelere göre, patlama sırasında kanalizasyon şebekesinin içinde telefon çalışması yapan 3 Telekom memuru ile çevrede bulunan ve kırılan camlardan yaralananlar olmak üzere toplam 14 kişi yaralandı. 
     Yaralılar, Eskişehir Devlet ve Tıp Fakültesi hastanelerinde tedavi altına alındı. Yaralıların durumlarının hafif olduğu öğrenildi. 
     Patlamanın büyük bir olasılıkla doğal gaz patlaması olduğu ve araştırmanın devam ettiği bildirildi. Olay yerine gelen Emniyet Müdürü Zeki Sanıgök, incelemelerde bulundu. Botaş yetkilileri ise patlamanın nedeninin araştırıldığını belirtti. Patlamanın hemen sonrasında daha çok kamu kurum ve kuruluşları ile iş merkezlerinin bulunduğu bölgede çalışanlar ve vatandaşlar deprem oluyor, sanarak binaları terkettiler. 




</TEXT>
</DOC>
