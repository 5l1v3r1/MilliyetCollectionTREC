<DOC>
<DOCNO> 48780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko13.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı İnternetteki hukuk savaşını kazandı... 
</HEADLINE>
<TEXT>

     Sabancı Holding'in Dünya Fikri Haklar Teşkilatı WIPO nezdinde yaklaşık 10 aydır verdiği hukuki mücadele, internetteki sabanci.com alan adının kullanım hakkının elde edilmesiyle sonuçlandı. 
     Sabancı Holding'ten yapılan açıklamada, 1996 yılından itibaren ilgisiz ve kötü niyetli üçüncü bir kişi tarafından kendi adına tescil ettirilmiş bulunan sabanci.com alan adının, Hacı Ömer Sabancı Holding A.Ş'ye devrine ilişkin talebin haklı bulunarak, sabanci.com'un Sabancı Holding'e devredilmesine ilişkin kararın verildiği belirtildi. 
     Açıklamada, internette alan adlarının haksız kullanımının gerek dünyada, gerekse Türkiye'de birçok kişi ve kuruluşun karşılaştığı büyük bir sorun haline geldiği kaydedilerek, şöyle denildi 
     ''Dünya çapında tanınmış Sabancı gibi kuruluşların internetteki alan adlarının kötü niyetli kişilerce alınıp, kullanılması ve bu ismin kanun ve ahlak dışı unsurlar konularak teşhir edilmesi, saygın kuruluşların imajını zedeleme tehlikesi yarattığı gibi, kötü niyetli kişilerin maddi çıkar elde edebilmek için şantaj yollarına başvurması tehlikesini de içermektedir. 
     Sabancı Holding olarak, kötü niyetli kişilerin bu tür haksız uygulamalarına karşı bundan sonra da taviz vermeden hukuki mücadele vereceğimizi ve her türlü koruma tedbirini alacağımızı belirtmek istiyoruz.'' 
     






</TEXT>
</DOC>
