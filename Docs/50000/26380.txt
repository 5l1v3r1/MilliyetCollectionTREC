<DOC>
<DOCNO> 26380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/yuru.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sistemimiz olmadığından 
</HEADLINE>
<TEXT>

     ÖMER ÜRÜNDÜL 

     2002 Dünya Kupası Elemeleri’nde Bursa’da Makedonya’ya kaybettiğimiz iki puanla büyük bir avantajı kaybettiğimiz gibi dezavantajlı duruma düştük. Ekip olarak kötü futbol sergileyip, çeşitli saha içi arızaları gösterdiğimiz maçtan sonra en çok eleştirilenler Teknik Direktör Şenol Güneş, Rüştü ve Hakan Şükür’dü. 
     Güneş’in takım tertibi doğru seçimdi. Sadece Fatih’i kulübede oturtması ve Fatih - Tayfun değişikliğinde geç kalması tartışılırdı. Eldeki imkanlarla sahaya çıkan hemen hemen ideal kadronun kalecisinden son adamına kadar beklenmedik kötü performansı, rekor sayıda net pozisyonların beceriksizce harcanması ve kalemize gelen dört atakta hatalar zinciriyle üç gol yememizin faturasını Güneş’e çıkarmak biraz haksızlık olur. Rüştü Avrupa’nın en iyi kalecilerinden birisi. Ama Dünya’da her iyi kalecinin mutlaka kötü maçları, yedikleri hatalı goller olur. Hakan Şükür Inter’deki durumu dolayısıyla zihinsel sıkıntı içinde. Makedonya karşısında tanıdığımız Hakan’ın hiçbir özelliğini sahneye koyamadı. Ama son senelerde gerek Milli Takım’ın iki kez üst üste Avrupa Şampiyonası’na katılmasında ve gerekse Galatasaray’ın UEFA Kupası’nı kazanmasında alternatifsiz forvet Hakan Şükür’ün büyük katkılarını kimsenin unutmaması gerekir. 
     Bizim esas çözmemiz gereken konu dört gün arayla yapılan maçların ikincilerinde neden kötü oynadığımızdır. Bunun tek nedeni sistemimizin olmayışındandır. Saha içi organizasyonumuz yetersiz. İsabetli pas alışverişleriyle topa fazla sahip olup oyuna istediğimiz gibi hükmedemiyoruz. Kapalı savunmalara karşı hücum girişimlerimiz kolektif olgunluk taşımıyor. İyi motive olup, yardımlaşmaya özen gösterip, takım ruhuyla savaştığımız zaman istenilen saha içi düzeni kendiliğinden oturuyor ve başarılı oluyoruz. Maalesef motivasyonu ve fiziki direnci dört gün sonraya taşıyamıyoruz. 
     



 SPOR 























</TEXT>
</DOC>
