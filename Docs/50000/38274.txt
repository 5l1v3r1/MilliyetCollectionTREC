<DOC>
<DOCNO> 38274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo18.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rangerslı futbolcu Reyna " Fenerbahçe bizi daha iyi karşıladı" 
</HEADLINE>
<TEXT>

     Glasgow Rangerslı futbolcu Claudio Reyna, yarın Fenerbahçe karşısında kazanmak için oynayacaklarını belirterek, ''Amacımız bir gol yakalayıp, bunu korumak'' dedi. 
     Reyna, teknik direktör Dick Advocaat'dan sonra Çırağan Sarayı'nda düzenlediği basın toplantısında, Fenerbahçe'nin kendi sahasında çok iyi maçlar oynadığını ve maç kaybetmediğini, ancak yarınki maç için kendilerine güvendiklerini söyledi. 
     İlk maçın berabere bitmesinin önemli olmadığını anlatan Reyna, ''Bizi Şampiyonlar Ligi'ne götürecek skoru biliyoruz. Zaman zaman oyun içinde değişiklikler yaparak, istediğimiz alacağız. İlginç bir maç olacak. Bir dakika içinde oyun değişebilir. Amacımız bir gol atıp, onu korumak.'' Fenerbahçe Şükrü Saracoğlu Stadı'nda maraton tribününde çalışmalar olduğunun hatırlatılması üzerine Reyna, ''Daha az seyirci gelirse, bizim için avantaj olur. Ancak statdaki atmosferin bozulacağını sanmıyorum'' diye konuştu. 
     Türkiye'ye geçen sezon da Galatasaray maçı için geldiklerini belirten Claudio Reyna, Fenerbahçe'nin kendilerini daha iyi karşıladığını söyledi. Galatasaray maçında da Türkiye'de bulunduğunu anlatan Reyna, ''Fenerbahçe bizi havaalanında çiçeklerle karşıladı. Ayrıca çok kibar ve sıcak davrandılar. Galatasaray maçında geldiğimizde böyle birşeyle karşılaşmadık. Fenerbahçe bizi daha iyi karşıladı'' şeklinde konuştu. 
     Fenerbahçe ile Glasgow Rangers arasında yarın yapılacak Avrupa Şampiyonlar Ligi 3. ön eleme turu rövanş maçına İskoç basını büyük ilgi gösteriyor. Karşılaşma için İstanbul'a 45 medya mensubu geldiği bildirildi. Dick Advocaat ve Reyna'nın basın toplantısında yer alan İskoç basın mensupları, toplantılardan sonra Reyna'nın etrafını sararak, bu oyuncuyla ayrı bir görüşme yaptılar. 







</TEXT>
</DOC>
