<DOC>
<DOCNO> 16342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun14.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kameralar yakaladı 
</HEADLINE>
<TEXT>

Hayata Dönüş Operasyonu’nda insan hakları ihlali saptandı 
     SALİHA ÇOLAK Ankara 

     TBMM İnsan Hakları Komisyonu tarafından, Hayata Dönüş Operasyonu’nun ardından 4 Ocak’ta kurulan alt komisyon, cezaevlerinde ölümlerin başlamasıyla rapor yazım aşamasına geldi. Raporda, mahkumlara yönelik insan hakları ihlallerine rastlandığının belirtileceği öğrenildi. 
     Aylardır Adalet ve İçişleri bakanlıklarında istenmesine karşın komisyona ulaşmayan operasyon görüntülerinin gelmesini ardından, alt komisyon üyeleri, üç VCD’den oluşan ve birinde fotoğrafların bulunduğu görüntüleri izledi. 
     Televizyonlarda yayımlanan görüntülerin bir bölümünden oluşturulan görüntülerde, operasyonlar yerine, jandarmanın "teslim olun" uyarıları, mahkumların cezaevlerinden çıkarılışı ve doktor müdahalelerinin yer aldığı görüldü. 
     Alt Komisyon rapor yazımına başlarken, DYP’li Kamer Genç’in alt komisyondan istifa etmesinin ardından görüş ayrılıkları çıktı. FP’li üye Nezir Aydın operasyonlara ilişkin açıklığa kavuşması gereken noktalar olduğunu belirterek, raporda bu konuya yer verilmesini istedi. Sekiz maddelik bir taslak hazırlayarak komisyona veren Aydın, Alt Komisyon Başkanı DSP’li Hasan Macit’in, sınırlı bir rapor hazırlaması halinde, alternatif rapor hazırlayarak kamuoyuna açıklayacağını söyledi. Hazırlanan taslak raporda, operasyon ve sevkler sırasında tutuklu ve hükümlülere cebir ve şiddet kullanılarak insan haklarının ihlal edildiği iddialarının yer alacağı, "copla tecavüz" iddiasınınsa, rapora ayrıntılı girmeyeceği kaydedildi. 
     


 GÜNCEL 

































</TEXT>
</DOC>
