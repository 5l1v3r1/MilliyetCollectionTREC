<DOC>
<DOCNO> 36787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/guncel/agun.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilyos’u böcek’ bastı 
</HEADLINE>
<TEXT>

Kendilerine Urban Bugs yani Şehir Böcekleri adını veren grup, Kilyos'taki 24 saatlik partiye denizde başladı. Güneş battığında ise herkes dans pistindeydi 
     NURDAN AKINER 

     Yaşam tarzlarıyla alternatif şehir kültürünü temsil ettiklerini söyleyen Şehir Böcekleri, önceki gün Kilyos'taki Kilya Resort Otel'in sınırları içinde düzenlenen Urban Beatz Volume 2 isimli partide buluştu. Cumartesi günü öğlen saat 12.00'de başlayan parti, dün aynı saatlerde sona erdi. Ibiza'dan Roma'ya, New York'tan Tel Aviv'e yayılan ve gece yaşamında yıldızı parlayan yeni bir eğlence kültürünün örneği olan partide gündüz deniz, gece dans vardı. 
     
     Park yeri kalmadı 
     Gündüz plajda mayolarıyla denize girip güneşlenen ya da spor yapan gençler, akşam 'giyinip' süslenerek kendilerini müziğin ritmine bıraktı. Techno ve tech - house müziklerin en güzel örneklerini sunan Colin Dale, Özdemir Erdoğan'ın oğlu Mehmet Can, Tangun, CureShot, Kiwi, Macit, Emre , TNT, Ozan, Tutan, Serhan, Mini, Golem ve Murat Kanar'ın DJ'lik yaptığı partiye yaklaşık 3 bin kişi katıldı. Kilyos'un daracık sokaklarını dolduran binlerce lüks araba, trafiği Maslak'taki yol ayrımından itibaren felç etti. 
     
     Giriş ücreti 20 milyon 
     Partiye katılmak için 20 milyon lira ödeyen gençlere gişelerde üzerinde Urban Beatz Volume 2 yazan bileklikler dağıtıldı. Bu bileklikler öyle bir tasarlanmıştı ki, koparılma ya da kesme dışındaki yöntemlerle çıkarmak mümkün değildi. Kimileri ayak bileğine kimileri el bileğine taktı. Bu sayede gençler, 14 bin metrekarelik alanda ve Kilyos'un içinde dolaşırken birbirlerinin 'Şehir Böceği' olduğunu anlayıp hemen kaynaşıverdi. 
     
     Minderde sabahladılar 
     Bir sağlık ekibinin hazır beklediği partide bazı gençler çadırlarında bazıları da yerlerdeki minder üzerinde ya da çimenlerin üzerinde sabahladı. Partiye katılan ünlü isimler arasında yer alan Sezen Aksu'nun oğlu Mithat Can, yanında getirdiği köpeğinin boyutları dolayısıyla meraklı bakışların odağı oldu. Partideki bir başka ünlü isim de Pamir - Nermin Bezmen çiftinin oğlu Pamir Bezmen'le aşk yaşayan eski manken Elif Kramer'di. Gündüz kumdan kale yapan sevgililer, çadırda geceledi. 
     
     Sahilde nargile keyfi 
     Partinin en güzel yanlarından biri hiç kuşkusuz giyimleri ve danslarıyla yürek hoplatan genç kızlardı. Gündüz giydikleri bikinilere ek olarak sadece bol bir pantolon ya da kısacık etekler giymeyi tercih eden kızlar, yorulduklarında soluğu deniz kenarına kurulan Bebek Kafe’de aldılar. Burada nargile içip, tavla oynayan kızlar, ilginç aksesuvar ve kostümlerin satıldığı tezg hlara uğramayı da ihmal etmedi. Bu sırada adrenalinlerini yükseltmek isteyenler ise 25 milyon lira karşılığında 60 metre yükseklikten Bungee Jumping yaptı. 
     
     Ünlüler de oradaydı 
     Şehir Böcekleri’nin Kilyos’taki çılgın partisine eski manken Elif Kramer ve sevgilisi Pamir Bezmen, Defne Joy Foster ve Sezen Aksu’nun oğlu Mithat Can da katıldı. Kramer tüm günü plajda kale yaparak geçirirken, Defne Joy Foster sevgilisiyle kameralar önünde samimi pozlar sergiledi. Mithat Can ise beraberinde getirdiği köpeğiyle ilgi odağıydı. 
     



 GÜNCEL 














</TEXT>
</DOC>
