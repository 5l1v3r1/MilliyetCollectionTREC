<DOC>
<DOCNO> 38561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/spor/ybayatli.html </URL>
<DATE> 2001/08/23/ </DATE>
<TIME>  </TIME>
<AUTHOR> TOGAY BAYATLI  </AUTHOR>
<HEADLINE>
Orduspor'un yeri Birinci Lig’tir 
</HEADLINE>
<TEXT>

Fındıktaki fiyat krizi, Birinci Lig'de büyüklere kök söktüren Orduspor'u da baltalamış. Ordulular, takımlarının İkinci Lig'e düşmesini kabullenemiyor 
     Ordu'dayız... Tren istasyonu, limanı, havaalanı ve de üniversitesi olmayan bir kent. Bir tek gelir kaynağı var, o da fındık. Şimdi fındıkta yaşanan fiyat sıkıntısı, Ordu'nun sporuna da balta vurmuş. Orduspor ne olacak dediğimizde kimsenin sesi çıkmıyor. Kanal 52'nin eski futbolcu olan muhabiri Ahmet Öztürk ile konuşuyoruz. İçi kan ağlıyor. Birinci Lig'de dört büyüklere karşı yıllarca kök söktüren Orduspor'un İkinci Lig'e düşmesini nasıl yorumladığımı soruyor. Ben de bunu bir ayıp olarak görüyorum ama yaşanan fındık bunalımı sonucu çözüm de bulamıyorum. 
     
     Bakan'dan şikayetçiler 
     Ordu Amatör Spor Kulüpleri Konfederasyonu Genel Başkanı Uğur Uysal da, 40 kulüp adına konuşarak, Gençlik ve Spor Genel Müdürlüğü'nü GSGM ve Spordan Sorumlu Devlet Bakanı'nı şikayet etti. "GSGM, stat kirası olarak her defasında 75 milyon lira alıyor. Oysa Anayasa'ya göre devletin görevi gençliğe spor yaptırmak değil mi " şeklinde sorguluyor. Ayrıca genel müdürlüğün "Futbolla ilgili hiçbir yazışma kabul edilmesin" şeklinde bölge müdürlerine yazılı talimat gönderdiğini ifade eden Uysal, "Peki bu sahaların bakımı ve işletmesi bu bölge müdürlerinin yönetimi altında yapılmıyor mu Biz nasıl bu konuda ilişki kuracağız. Ayrıca her bölge belediye bütçesinden yüzde 1'lik pay alıyor. Neden bu parayı bize vermiyor " diye soru yöneltiyor. 
     
     Atatürk'ün kulübü 
     Ordu'da İdman Yurdu adında 1920'li yıllarda kurulan bir kulüp var. Bizim üç büyükler tartışadursun, İdman Yurdu gerçek olarak Atatürk'ün kulübü. 1923 sonlarında Atamız Ordu'yu ziyaret ettiğinde, bu kulübün onur başkanı olmuş. İşte şimdiki başkan Osman Çakmak da, Atatürk'ün ziyaret ettiği o tarihi kulüp binasını onarıp, büyük önderin el yazısıyla yazdığı notlar için bir köşe yapmak istiyor. Bu onurlu göreve Futbol Federasyonumuz da katkıda bulunmalı. Sayın Ulusoy'un böyle konularda çok hassas olduğunu biliyorum. Ordulu iki genç sporcu ile de görüştüm. Ali Görmüş, futbol dışında basketbol, voleybol ve atletizm gibi sporlara bu kentte neden önem verilmemesini eleştiriyor. Antrenör olan Olcay Tarcan ise, tekvando ve judoda, Ordulu sporcuların başarılı olduğunu, ancak kendilerine destek verilmediğini söylüyor. Bu konularda federasyonlara iş düşüyor. 
     
     Dilek kutusundaki not 
     Son iki sözümüz kaldı... Biri, bulunduğum sürece beni üzgün gözleriyle izleyen, Ordu futbolunun şimendiferi Aziz Tokat ile tanışmaktan duyduğum kıvanç. Diğeri ise, Milliyet'in dilek kutusuna atılan bir not... Genç bir muhabir arkadaşımız şu sözleri söylüyor "Ya Orduspor Birinci Lig'e çıkar ya da intihar ederim." Canım kardeşim hayat o kadar güzel ki... Kalbinde taşıdığın güzellikleri, başka fedakarlıklar için geliştir. Ailene böyle bir acı tattırma. Geleceğe umutla bak. 
     
     



 SPOR 

























</TEXT>
</DOC>
