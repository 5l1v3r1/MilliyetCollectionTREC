<DOC>
<DOCNO> 41295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sonspo03.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat "Dünkü maç Leverkusen maçının provası değildi" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, sarı-lacivertlilerin 3-3 berabere kaldığı Kocaelispor maçının izleyenler için son derece keyifli bir maç olduğunu söyledi. 
     Atilla Kıyat, Kocaelispor maçının bir gol düellosu biçiminde geçtiğini belirterek, ''İki tarafın hem hataları, hem de pozisyonları oldu. İki taraf da kazanabilirdi. Seyir zevki yüksek ve seyredenler için keyifli bir maçtı'' dedi. Kıyat, Fenerbahçe'nin bu sezon Avrupa Şampiyonlar Ligi, Birinci Süper Lig ve Türkiye Kupası olmak üzere 3 ayrı kulvarda mücadele edeceğini de ifade ederek, şunları söyledi ''Her kulvarın taktiği ve stratejisi ayrıdır. Dünkü Kocaelispor maçını Çarşamba günü yapacağımız Bayer Leverkusen maçının provası olarak görmek yanlıştır. Ama maalesef bazıları prova gibi görüyor. 3 ayrı kulvarda yapılan maçların biri, diğer kulvardaki maçın provası olması gibi bir hakkı yoktur. Biz Çarşamba günü Bayer Leverkusen maçından puanla döneceğiz. Teknik heyetimize ve takımımıza güveniyoruz.'' 







</TEXT>
</DOC>
