<DOC>
<DOCNO> 43065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur05.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da çöken pansiyonun enkazından 2 kişi kurtarıldı 
</HEADLINE>
<TEXT>

     Aksaray'da çöken 2 katlı pansiyonun enkazından 2 kişi daha yaralı olarak kurtarıldı. 
     Olayla ilgili gazetecilere açıklama yapan İstanbul Büyükşehir Belediyesi İtfaiye Daire Başkanı Sabri Yalın, itfaiye ekiplerinin olay yerine ulaşır ulaşmaz 9 kişiyi merdiven aracıyla enkazdan çıkardığını söyledi. 
     Son olarak bir kişiyi de enkaz içerisinden çıkardıklarını belirten Yalın, binanın göçüğün altına doğru meyil ettiğini vurguladı. Yalın, ''Bina her an daha aşağıya çökebilir diye endişe ediyoruz'' şeklinde konuştu. 
     İtfaiye, sivil savunma, acil kurtarma ve polislerin katılımıyla kurtarma çalışmalarının sürdürüldüğünü anlatan Yalın, ses cihazları ve dedektörlerle yapılan incelemede enkaz altında 4 kişinin daha kurtarılmayı beklediğinin tespit edildiğini bildirdi. Enkaz altında en az 1 kişinin de ölü olduğunun sanıldığını ifade eden Yalın, yandaki diğer binaların çökme ihtimali üzerinde durdurduklarını da vurguladı. Yalın, bu nedenle banliy" tren seferlerinin durdurulmasını istediklerini, daha sonra ise seferlerin azami 30 kilometre hızla sürdürülmesinin kararlaştırıldığını dile getirdi. Binanın çökmesinden sonra metro görevlilerinin pansiyondaki bazı kişileri tahliye ettiğini belirten Yalın, enkazdan kurtarılan kişi sayısının 30'dan fazla olduğunu kaydetti. Sabri Yalın, pansiyonun yanındaki 7 binanın da çökme tehlikesi yaşadığını vurgulayarak, bu nedenle bu binalara destek ayaklar konulduğunu ve düşmesi olası parçaların da görevlilerce alındığını anlattı. 
     Enkazda çalışmaların aralıksız sürdürüldüğünü ifade eden Yalın, Arama Kurtarma Derneği'nden AKUT gelenlerin ise çalışan ekip yeterli olduğu için geri gönderildiğini söyledi. ''Göçüğün nedeni metro inşaatı olabilir'' diyen Yalın, itfaiyenin olay yerine ''komuta çadırı'' kurduğunu sözlerine ekledi. İstanbul Büyükşehir Belediyesi Sağlık Daire Başkanı Cihan Avcı da, binanın çökmesi sırasında pansiyonda 40 kişinin bulunduğunun tespit edildiğini belirterek, göçük altından çıkarılan yaralıların özellikle kol ve bacaklarında kolonların çökmesi nedeniyle kırıklar ile doku zedelenmeleri olduğunu bildirdi. 
     Sabri Yalın'ın açıklamasından önce kurtarılan ve İ.Ü. Cerrahpaşa Tıp Fakültesi Hastanesi'ne kaldırılan yaralının, Romanya uyruklu Mihail Molla 18 olduğu öğrenildi. Bu arada Yalın'ın yaptığı açıklamadan sonra, enkaz altından bir kişi daha yaralı olarak çıkartıldı. Kimliği henüz öğrenilemeyen bu kişi de, ambulansla Cerrahpaşa Tıp Fakültesi Hastanesi'ne kaldırıldı. 
     
     Deprem oluyor sandım 
     Öte yandan enkaz altından hafif yaralı olarak kurtarılan Romanya doğumlu Seyit Hasan, olay sırasında pansiyonun orta katında kaldığını anlatarak, ''Gürültü duyduk. Deprem oluyor sandım. Koşmaya başladım. Tavan birden çöktü. Benim şansım varmış, tırmanarak üst kata çıktım. Saat 07.00 sıralarında da bizi oradan çıkardılar'' dedi. Elinden yaralandığı için Haseki Hastanesi'ne götürüldüğünü ve burada tedavisi yapıldıktan sonra taburcu olduğunu belirten Hasan, olay sırasında göçük altında başka kalan kimsenin olup olmadığını sorduğunu ve bazı kişilerin kendisine cevap verdiğini bildirdi. Hamallık yaptığını ve çöken pansiyonda genellikle çevrede çalışan kişilerin kaldığını ifade eden Hasan, 2-3 hafta önce binada çatlaklar gören pansiyon sahibinin yetkilileri uyardığını, ancak gelen uzmanların kolon ve kirişlerin sağlam olduğunu söylediklerini kaydetti. 







</TEXT>
</DOC>
