<DOC>
<DOCNO> 45566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun17.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Talbian'a bağlı 10 milyon Euro'luk hesabı dondurdu 
</HEADLINE>
<TEXT>

     İngiltere Merkez Bankası, Taliban'a ait bir bankanın Londra'daki muhabir şubesinde bulunan yaklaşık 10 milyon euro tutarındaki hesapların dondurulması talimatını verdi. 
     Alman Der Spiegel dergisinin yarın yayınlanacak sayısında yer alan habere göre, Taliban'ın faaliyetlerine Avrupa'da önemli bir mali destek sağlayan Kabil'deki Milli Banka'nın muhabir şubesi olan Afghan National Credit and Finance Limited'in hesaplarında bulunan 10 milyon euro donduruldu. 
     Muhabir şubedeki hesaplara toplam 25 milyon euro yatırıldığını yazan dergi, bu bankanın, Usame Bin Ladin'in çok sayıda hesabının bulunduğu 1991 yılında iflas eden Bank of Credit and Commerce International ile yakın mali bağlantıları bulunduğunun tespit edildiğini duyurdu. 
     Der Spiegel, ayrıca, İngiltere Maliye Bakanlığı'nın merkezi Londra'da bulunan Trading Company of Afghanistan şirketi ile bu şirketin ve aynı zamanda Afghan National Credit and Finance Limited'in genel müdürü olan Roger Ivett hakkında soruşturma başlattığını yazdı. 
     
     Kuveyt'in desteği 
     Bu arada, Kuveyt'in Washington'a terörizmle mücadele kampanyasında askeri değil, istihbarat desteği vereceği bildirildi. 
     Kuveyt Başbakan Yardımcısı Şeyh Sabah El Ahmed El Sabah, ABD'nin Kuveyt'in askeri desteğine ihtiyaç duymadığını, Kuveyt ile ABD'nin terörü sona erdirmek için istihbarat değişimi konusunda anlaştıklarını söyledi. 
     
     Bosna'dan sınırdışı 
     Öte yandan, terörist eylemlerin zanlısı olarak kırmızı bültenle aranan ve 10 Temmuz'da Bosna'da tutuklanan 3 Mısırlı, Boşnak-Hırvat Federasyonu makamlarınca Mısır'a iade edildi. 
     Usame Bin Ladin'le bağlantılı olduklarından kuşkulanılan Mısırlılar'dan ikisinin Bosna vatandaşı olduğu ancak, sınır dışı edilmeden önce vatandaşlığın ellerinden alındığı belirtildi. 
     






</TEXT>
</DOC>
