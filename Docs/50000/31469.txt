<DOC>
<DOCNO> 31469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/yazar/akyol.html </URL>
<DATE> 2001/07/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Tütün vetosu ve devletçilik 
</HEADLINE>
<TEXT>

     CUMHURBAŞKANI Sayın Sezer'in geçtiğimiz hafta sonunda Tütün Yasası'nı Meclis'e geri göndermesi, Türkiye için fevkalade önemli iki konuyu yeniden gündeme getirdi 
     Birincisi, Türkiye'nin gelişmesi için zorunlu olan ekonomik reformların sosyal patlama yaratması tehlikesi... Çünkü bu reformlar, verimsiz sektörlerin tasfiyesini öngörüyor. Bu sektörlerden geçimini sağlayanlar tepki göstermez mi 
     İkincisi Parlamenter rejimlerde siyaseten tarafsız ve sorumsuz olan cumhurbaşkanının, hukuka aykırılık dışında, bu tür siyasi ve sosyal gerekçelerle yasaları Meclis'e geri göndermesi 'yerinde' bir tavır mıdır 
     
     TÜTÜN üreticisini ayakta tutmak için yıllardan beri "devlet tekeli" sistemi uygulanıyor Sadece Güneydoğu'da devletin satın alıp da işe yaramadığı için yaktığı tütün, Başbakan Ecevit'e göre, 80 trilyon liradır 
     Bu desteğe son vermek elbette bölgedeki sorunları artırır. Sayın Cumhurbaşkanı da, "tütün sektörünün tümüyle rekabete açılmakta" olduğunu ama "çiftçilerin sorunlarını çözümleyecek herhangi bir düzenlemeye yer verilmediğini" belirtiyor. 
     Hatta Cumhurbaşkanı, Tütün Yasası'nı "iç pazarı, yabancı sigara tekeline açacak nitelikte" olduğunu söyleyerek "ulusal çıkarlara" aykırı buluyor. 
     Ama bunun tam aksine, piyasa ekonomisinin "ulusal çıkarlara" da tarımsal modernizasyona da çok daha uygun olduğunu belirtenler de vardır. 
     Böyle farklı siyasi görüşlerin çatıştığı durumlarda "tarafsız" cumhurbaşkanlarının, görüşlerden birini tutmak yerine, kararı siyaseten sorumlu olan hükümet ve parlamentolara bırakması parlamentarizme daha uygun bir davranıştır. 
     Sayın Sezer, sakıncalı bulduğu konularda bir yazıyla hükümeti uyararak Tütün Yasası'nı imzalasaydı daha "yerinde" davranmış olurdu. 
     
     ÖTE yandan, Türkiye, devlet tekelciliğinin ve işletmeciliğinin yükünü taşıyamıyor artık İşte, yıllardan beri enflasyon indirilemiyor, borçlarımız artıyor... 
     Ekonomik Program bundan kurtulmak için hazırlanmış ve Sayın Cumhurbaşkanı da desteklediğini açıklamıştır. Tütün Yasası bu programın önemli ayaklarından biridir. 
     Dünya Bankası'ndan alınacak 600 milyon dolar kredi ile, tarımda yapılacak reformlar, bu arada, tütün üreticisinin başka ürünlere yönlendirilmesi desteklenecekti. 
     Tıpkı sanayileşme sürecinde el zanaatlarının iflas edip fabrikasyon üretimin gelişmesi gibi, bugün de Türkiye, çalışan nüfusunu verimsiz, geleneksel ve 'devletçi' alanlardan, verimli, rasyonel ve rekabetçi alanlara aktarmak zorundadır. 
     Rekabeti engellemeye, verimsiz üretimi sürdürmeye dönük bir "sosyal devlet" anlayışı, Türkiye'nin ekonomik modernizasyonunu engeller zaten ekonomik sorunlarımızın en önemli sebebi bu yapıdır. 
     Devletçilik sadece verimsizlik ve enflasyon değil, aynı zamanda, vatandaşla devlet arasında ekonomik ihtilaflar da yaratır. Onun içindir ki, ekonomide de, etnik konularda da çözüm değil, aksine daha çok sorun yaratır. 
     
     







Tütün vetosu ve devletçilik 


Denizde kum 


Damızlık ihracı 


Genelkurmay, 'Avrupa ordusu' için ne diyor 


Yasağın ömrü 


Kayıt işkencesi 


Kriz bitti mi 


Barışma zamanı 


Böyle düğün görmedim... 


Devlet - yatırımcı ilişkisi... 


Bir operasyonun gerçek öyküsü 


Banka soy KİT'i batır Ürün yak 


Milenyum Türkiye'ye yaramadı 


Bu kanunlar istikrar uğruna 


Güven, ruh gibidir 


Banka defteri gene açık kaldı 


</TEXT>
</DOC>
