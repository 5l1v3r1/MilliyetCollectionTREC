<DOC>
<DOCNO> 1158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/spor/spo05.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlere sert uyarı 
</HEADLINE>
<TEXT>

Yavuz, "Profesyonelce yapacaksanız devam edin, yoksa çekin gidin" dedi 
     CEMAL ERSEN 

     "Başarıya gölge düştü" 
     KUŞADASI’nda dört gündür devam eden devre arası seminerinin son gününde hakemler uyarılardan yine nasibini aldı. İlk yarıda yapılan hatalar üç saatlik bir video gösterisiyle hatırlatılırken, MHK Başkanı Bülent Yavuz, "Her şey yolunda giderken bazı yan hakemlerimizin ve hakemlerimizin yaptığı hatalar son üç haftada büyük başarıya gölge düşürdü. Bu işi profesyonelce yapacaksanız devam edin, yoksa çekin gidin" diyerek, son sert uyarıyı yaptı. 
     
     Üç ana unsur var 
     YAVUZ, ilk yarıdaki hataları sıralarken motivasyon eksikliği, dikkatsizlik, risk almama gibi unsurlara işaret etti. Futbol Federasyonu Başkanı Haluk Ulusoy ise, son üç yılda 70 yılda yapılacak işleri başardıklarını, ancak hiçbir şekilde takdir edilmediklerini ileri sürdü. Ulusoy, "Hayalimizde bile göremeyeceğimiz bir noktaya geldik. Tüm bunlar bizim dönemimizde yaşandı. Ama hiç katkımız yokmuş gibi gösterildi" dedi. 
     
     Bunlara dikkat 
     
     1- Yardımcı hakemler risk alacak, pozisyonları yakından ve dikkatli izleyecek, ikili mücadelelerde cesur davranacak. 
     2- İkinci yarıda hakem kendini itmek, tutmak gibi hareketlere kesinlikle taviz vermeyecek, derhal ihraç kararı verecek. 
     3- Yıldız futbolcular kesinlikle korunacak. Hakem kontrolü ele alacak, oyunun kaderini belirleyecek futbolcuları koruyacak. 
     4- Karşılaşma öncesi hakem triosu gerekli memerandumu yapacak. Hakem, yardımcılarını maça motive edecek. 
     5- Dördüncü hakemler çok daha dikkatli olacak ve hakemin görmediği pozisyonlara mutlaka müdahale edecek. 
     6- Hakem maçın başında otoritesini kuracak, taviz vermeyecek, gerekirse ilk dakikada bile ihraç kararı verebilecek. 
     7- Futbolcuların tükürmek, yumruk atmak, kasti tekme vurmak gibi hareketleri ihtar değil, ihraç ile cezalandırılacak. 
     8- Herkes her an hazır olacak. Hata yapan hakem, adı ne olursa olsun sezon sonuna kadar görev alamayacak. 
     


 SPOR 






















</TEXT>
</DOC>
