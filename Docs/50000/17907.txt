<DOC>
<DOCNO> 17907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/guncel/gun01.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT Tokcan’ı neden izlemedi 
</HEADLINE>
<TEXT>

Tokcan ve 12 arkadaşını "terörist" olarak tanımlayan Kazım Abanoz, "MİT'in bu adamları takip etmemesine bir anlam veremiyorum" dedi 
     SERHAT ÜNAL İstanbul 

     İstanbul Emniyet Müdürü Kazım Abanoz, 12 arkadaşıyla birlikte Swissotel'e baskın düzenleyen Muhammed Emin Tokcan'ın izlenmemesine anlam veremediğini belirterek, "MİT'in mutlaka izlemesi, attığı her adımı takip etmesi lazımdı" dedi. Tokcan ve arkadaşlarını terörist olarak tanımlayan Abanoz "Bunların yapısını çok iyi bilirim. Girdikleri cezaevini karıştırmaya çalışırlar. Çıktıkları an yine eylem yaparlar. Bu bir ideoloji falan değil, yapıları öyle. Bunlar normal olarak izlenmeliydi. Hele ki Tokcan..." diye konuştu. 
     Olay gecesi polisin İstanbul'da geniş çaplı uygulama yaptığını, Tokcan ve arkadaşlarının şans eseri yakalanmadıklarını ifade eden Abanoz, eylemcilerin görüşmeler sırasında sayıları 30 olarak göstermeye çalıştıklarını anlattı. "Teslim olmasalardı mutlaka operasyon yapacaktık" diyen Abanoz, şöyle devam etti 
     
'Ayrıcalık yapılmadı'      "Tuvalete gitme bahanesiyle içeriyi dolaştığımda sayılarının az olduğunu anladım. Sayılarını 10 - 13 kişi olarak tahmin ettim. Bu kişilere, durumlarına göre davrandık. Elinde silah olan ve dudakları titreyen insan tehlikelidir." Polisin ayrıcalıklı davrandığı iddialarının doğru olmadığını ifade eden Abanoz, "Adamları bacaklarından sürükleyip mi getirseydik. Hepsine kelepçe takıldı. Otelin önünden aldık. İki kişi, bir kişiyi aldı, kelepçeleyip götürdü ve otobüse bindirdi" dedi. 
     
Kiralık araçla otele geldiler      Terörle Mücadele Şubesi'nde sorguları süren Tokcan ve arkadaşlarının, eylemde kullanılan minibüs ve otomobili Bolu'daki bir araba kiralama şirketinden kiralandıkları belirlendi. Tokcan'ın kiraladığı belirtilen otomobil ve minibüsün sahibi olan şirketin sahibi Hadi Karaçam da gözaltına alındı. İstanbul'a getirilen Karaçam'ın, Tokcan ile samimi olduğu ve sık sık görüştükleri bildirildi. 
     
Dudakları titriyordu’      Tuvalete gitme bahanesiyle içeri girip teröristlerin kaç kişi olduğunu saptayan Abanoz, "10-13 kişilerdi. Ruh hallerine göre davranıp olayı çözdük. Elinde silah olan, dudakları titreyen insan tehlikeli olabilir" dedi. 
     



 GÜNCEL 















</TEXT>
</DOC>
