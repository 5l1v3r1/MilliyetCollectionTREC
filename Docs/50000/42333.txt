<DOC>
<DOCNO> 42333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sonspo09.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den Ümit'e ilk 11 için yeşil ışık... 
</HEADLINE>
<TEXT>

     Ligin 3. haftasında Udinese ile yarın deplasmanda yapacağı maç öncesi son antremanını yapan AC Milan'da, Ümit'in 18 kişilik kadroya alındığı açıklandı. Fatih Terim, Ümit ile ilgili olarak, ''Türkiye'de gerek Avrupa Şampiyonlar Ligi gerekse lig ve milli takım maçlarında oynamasından dolayı fiziki olarak herkesden daha hazır. Bakalım, maç saati karar vereceğiz'' diyerek, Ümit'in Udinese karşısında ilk 11'e çıkma olasılığı olduğunu gösterdi. 
     Terim, bu haftaki maç için de ''Udinese karşısında panik yapmadan 90 dakika konsantrasyon istiyorum'' dedi. 
     Fatih Terim, Milanello'da düzenlediği basın toplantısında, AC Fiorentina maçında iyi oynadıklarını, ama skor 1-1 olduğunda futbolcuların 10 dakika kadar panik yaptığını belirterek, Udinese karşısında bu hatayı yapmayacaklarını savundu. Türk teknik adam, ''Daha az hata yapan, daha kendinden emin ve kazanmayı amaçlayan bir takım istiyorum'' dedi. 
     Atak oynayan her takımın savunmada açık bırakmasının normal olduğunu dile getiren Terim, ''2 maçta 4 gol yemek tabii ki savunma için iyi değil. Ama benim için önemli olan kazanmak, ne kadar gol yediğimiz değil'' ifadesini kullandı. 
     Terim, futbolcularına her zaman pres yapmayı düşünmelerini söylediğini de bildirdi. Redondo, Ambrosini, Jose Mari ve Rui Costa'dan sonra sakatlıklar serisine ayak yan bağlarında çekme olan Helveg'in de eklendiğini kaydeden Terim, ''Elimdeki kadroyla takımı kurmak zorundayım. Herkes futbolcuların istikrarlı yer almasını ister ama olmuyor. Ben tüm futbolcuların düzelip ondan sonra sorunun bana kalmasını istiyorum'' diye konuştu. 
     Sorular üzerine AC Milan'da, yöneticilerle olan ilişkilerine de değinen Terim, ''Biz önemli bir ekibiz. Galliani ve Braida ile sık sıkbiraraya gelerek gelecek üzerine konuşuyoruz'' dedi. Terim, ''Kulüp son yıllarda da hiçbir teknik direktörü için böyle transferler yapmadı. Bu sizin sorumluluğunuzu arttırıyor mu '' biçimindeki soruya, ''Ben onlara onlar da bana değer veriyor. Güzel bir grup çalışması yapıyoruz'' diyerek yanıt verdi. 
     Bu arada İtalyan Ligi'nde 2. yılına giren Fatih Terim, son deplasman galibiyetini, eski takımı AC Fiorentina ile 17 Kasım 2000 tarihinde Udinese'yi 3-1 yenerek alırken, mor menekşelerin başındaki diğer 10 maçında 8 beraberlik ve 2 yenilgi almıştı. AC Milan'da da henüz deplasmanda resmi bir galibiyet alamamış olan Terim, ''Umut ediyorum ki buna Udinese maçında şanssızlığıma son veririm'' dedi. 
     Udinese Teknik Direktörü Roy Hodgson'ı geçmişte İsviçre Milli Takımı'ndan iyi tanıdığını ifade eden Terim, ''Agresif bir futbol oynatıyor. Evinde yapacağı maçlarda kazanmak istiyor'' yorumunu yaptı. 
     Son olarak Terim, Brescia maçında sakatlanan Rui Costa'nın gelecek hafta içinde Belarus'ta yapacakları UEFA Kupası 1. tur ilk maçının kadrosuna alınacağını sözlerine ekledi. 






</TEXT>
</DOC>
