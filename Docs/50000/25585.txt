<DOC>
<DOCNO> 25585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko23.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura yüzde 5 zam...Uygulama 15 Haziran'dan itibaren geçerli olacak 
</HEADLINE>
<TEXT>

     Memur ve sözleşmeli maaşlarına 15 Haziran'dan geçerli olmak üzere yüzde 5'lik zam yapıldı. 
     Maliye Bakanlığı'ndan yapılan açıklamaya göre, Bakan Sümer Oral'ın Mayıs ayı enflasyonuna paralel kamu çalışanlarının maaşlarının yüzde 5 oranında arttırılmasına ilişkin talimatı, tel emriyle saymanlıklara gönderildi. 
     Yeni düzenleme ile aylık katsayı 20 bin 600'den 21 bin 650'ye, taban aylık katsayısı 133 bin 300'den 140 bin 250'ye, yan ödeme katsayısı da 6 bin 560'dan 6 bin 890'a yükseltildi. 
     Ayrıca 15 Haziran'dan geçerli olmak üzere tüm sözleşmeli personelin brüt sözleşme ücretleri de memur maaşlarına paralel olarak yüzde 5 artırıldı. 
     Bu arada Maliye Bakanlığı açıklamasında, bu yılın ilk yarısında kamu çalışanlarının aylıklarının Ocak'da yüzde 10, Nisan'da yüzde 2.5, Mayıs'da da yüzde 10.1 olmak üzere toplam yüzde 24.1 oranında artırıldığı vurgulandı. 
     Mayıs ayı enflasyonunun tüketici fiyat endeksine göre yüzde 5.1 olarak gerçekleşmesi sonucunda, Mayıs ayı sonu itibariyle kümülatif enflasyonun yüzde 28.3'e yükseldiği hatırlatılan açıklamada, ''Kamu çalışanlarına enflasyon oranının üzerine 2 puan refah payını da kapsayan bir maaş artışı sağlanmasına devam edilmektedir'' denildi. 
     Açıklamada, yüzde 5'lik ek zam ile maaşlardaki toplam zammın yüzde 30.3'e çıktığı bildirildi. 






</TEXT>
</DOC>
