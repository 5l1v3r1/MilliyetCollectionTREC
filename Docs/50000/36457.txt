<DOC>
<DOCNO> 36457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/dunya/adun.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsana yedek parça ruhsatı 
</HEADLINE>
<TEXT>

ABD Başkanı George W. Bush, insan embriyolarının, kök hücrelerden yedek organ üretilmesine olanak sağlayacak araştırmalarda kullanılmasına onay verdi 
     DIŞ HABERLER SERVİSİ 

     ABD Başkanı George W. Bush, tarihi bir karar alarak insanlar için yedek organ üretilmesine imk n sağlayacak "kök hücre" araştırmalarına onay verdi. Böylelikle tedavisi henüz bilinmeyen bazı hastalıkların iyileştirilmesi ve daha da önemlisi, hastalık veya sakatlık gibi nedenlerle ömrünü tamamlayan insan organlarının tıpkı otomobil yedek parçaları gibi yenileriyle değiştirilmesinin yolu açıldı. 
     Bush, ABD ve dünya kamuoyunda merakla beklenen kararını önceki gün Teksas’taki çiftliğinde, çok geniş yelpazedeki konuyla ilgili tüm kuruluş ve uzmanlara danışıp okuyarak, kısaca dersini çok iyi çalışarak aldı ve büyük TV kanalları tarafından yayınlanan bir konuşmayla halka duyurdu. Araştırmaların tamamen serbest bırakılmasını savunanlarla yasaklanmasını isteyenler arasında orta yol formülünü benimseyen Bush, sınırlı bir şekilde insan embriyosundan "kök hücre" alınmasına izin verdi ve bu araştırmalara federal bütçeden fon ayrılmasını kabul etti. Buna göre, kürtaj, sakatlık ve hastalık gibi nedenlerle ana karnındaki yaşamı zaten sona erdirilen embriyolardan kök hücre alınabilecek. Ancak sırf kök hücre kaynağı olarak faydalanmak için embriyo oluşturulamayacak. 
     
Çıkar böbreği, yenisini tak      Bilim adamları insan vücudunda bulunan 250 kadar değişik hücre yapısına dönüşebilen kök hücreleri yedek organ üretilmesinde kullanmayı planlıyorlar. Örneğin böbrekleri çalışmayan bir hastaya kök hücreden geliştirilen yeni organın nakledilmesinin tıbben mümkün olduğu vurgulanıyor. 
     Bush, "Kararımı iki noktayı dikkate alarak verdim. Bu dondurulmuş embriyolar korunması gereken değerli insan yaşamı mı, insanların yararına katkı yapabilecekken çöpe atılacak oluşumlar mı ’ sorusuna cevap aradım ve araştırmalarda kullanılmasının doğru olacağı sonucuna vardım" dedi. 
     Aldığı kararın 20 - 30 yıl içinde ABD ve dünyayı derinden etkileyecek nitelikte olduğunu vurgulayan Bush, konuşmasını tamamladıktan sonra jogging yaparak balık tuttu. 
     
Tıpta montaj organ dönemi      Bilim adamlarına göre, kök hücreyle insan yedek organı geliştirilmesi tıpta yeni bir dönemi haber veriyor. 
     Kök hücrelerle ilgili bilgilerin artması sayesinde bu hücrelere laboratuvar ortamında müdahale edilerek, istenilen doku hücrelerine dönüşmeleri sağlanacak. Bu hücreler doğrudan hasta ya da sakat insana enjekte edilebileceği gibi, yedek organ üretilmesi de mümkün olacak. Kök hücrelerle yanık hastalarının derisi yenilenecek, saç ve dişler yeniden çıkacak. Körler görebilecek, felçliler ayağa kalkacak. 
     Kök hücrelerin ümit vaat eden bir başka kullanım alanı da Parkinson, Alzheimer, Huntington, romatizma, şeker, kemik ve kas erimesi gibi hastalıklar. Hastalıklı organların kök hücreyle yeniden eski canlılığına kavuşması veya yenisi ile değiştirilmesi sağlanacak. 
     
Kök hücre nedir      Sonsuz kere bölünme yeteneği olan "kök hücre" ilk kez 1998’de Amerikalı bilim adamları tarafından belirlendi. 4 - 5 günlük insan embriyosunda 40 kadarı bulunuyor. Bu hücrelerin bir başka önemli özelliği ise insan vücudunda bulunan 250 değişik hücre türüne dönüşebilme yeteneği. Örneğin birbirinden farklı hücrelerden oluşan karaciğer, beyin ve sinir dokuları, kök hücrelerin dönüşümüyle ortaya çıkıyor. Bu dokulara enjekte edilen kök hücre bu dokunun hücresine dönüşüyor. "Kök hücreler" embriyoda bol miktarda, yetişkin insanın omuriliği ve beyninde sınırlı sayıda bulunuyor. 
     



 DÜNYA 










</TEXT>
</DOC>
