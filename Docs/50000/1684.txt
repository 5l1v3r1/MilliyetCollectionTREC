<DOC>
<DOCNO> 1684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sondun05.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bir 'ölüm meleği' daha 
</HEADLINE>
<TEXT>

     ABD'de kendine ''ölüm meleği'' adını veren eski bir hastabakıcı, 6 hastayı öldürmekle suçlanıyor. 
     Savcı Steve Cooley, yaptığı açıklamada, 31 yaşındaki Efren Saldivar'ın 1996-97 yılları arasında 6 yaşlı hastayı öldürmekle suçlandığını ve kendisinin bu suçtan dolayı ölüm cezasına çarptırılabileceğini belirtti. Cooley, polis ve savcılık bürosunun yıllar süren çalışmalarının sonuç verdiğini belirtti. Soruşturma, Salvidar'ın 1989-97 yılları arasında hastanede ''acıdığı'' için yaklaşık 12 hastayı öldürdüğünü söylemesi üzerine 1998 başında başlatılmıştı. 
     Los Angeles'daki Glendale Adventist Tıp Merkezi'nde solunum sistemi tedavi uzmanı olarak çalışan ve üç yıllık bir soruşturmadan sonra tutuklanan Salvidar, ölüme yakın olduğunu düşündüğü hastaları iğneyle öldürdüğünü söylemiş, ancak daha sonra yalan söylediğini belirtmişti. 
     Polis, Salvidar'ın hastanede çalıştığı sürede meydana gelen 171 ölüm vakasını incelemiş, hastanede ölen 20 hastanın cesedine otopsi yapmış ve bunlardan 6'sının öldürüldüğünü ortaya çıkarmıştı. ABD'de umutsuz hastaların ölümüne yardımcı olduğu için ''ölüm meleği'' olarak adlandırılan Dr. Jack Kevorkian da 1990 yılından bu yana 130 kişiye ötanazi uygulamıştı. 
     Son olarak ''lou-gehring'' hastalığına yakalanan bir hastaya öldürücü iğne yaparken olayı videoya aldıran Dr. Kevorkian, konunun kamuoyuna mal olmasını sağlamak amacıyla video bandını, bir televizyon kanalına göndermişti. Ancak, bu girişim doktorun sonunu hazırlamış ve programı izleyen savcılık Kevorkian hakkında adam öldürmekten dava açmıştı. Kevorkian, 1999 Nisan'ında sonuçlanan davada, Michigan mahkemesi tarafından 10-25 yıl hapis cezasına mahkum edilmişti. 




</TEXT>
</DOC>
