<DOC>
<DOCNO> 5709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/siyaset/siy02.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Etekli Demokrasi’ ortalığı karıştırdı 
</HEADLINE>
<TEXT>

Demirel, eski başdanışmanı Cüneyt Arcayürek’in kitabında kendisine atfen yayınlanan sözleri yalanladı 
     Haber Merkezi 

     9. Cumhurbaşkanı Süleyman Demirel ile deneyimli gazeteci Cüneyt Arcayürek arasında 40 yıl önce başlayan ve "haber kaynağı - gazeteci" ilişkisinin ötesinde bir dostluğa dönüşen ilişki yerini kavgaya bıraktı. 
     Arcayürek’in 11 ciltten oluşan "Büyüklere Masallar Küçüklere Gerçekler" kitap dizisinin Etekli Demokrasi adını taşıyan 5. cildinde Demirel’e atfen yayınlanan ve her biri ayrı bir tartışmayı başlatan sözler ve anılar iki eski dostu karşı karşıya getirdi. 
     
Demirel Beni bağlamaz      Geçtiğimiz günlerde kitapta yer alan ve 12 Eylül öncesinde askerlerin kendisinin istifasını istediği yolundaki alıntının bir gazetede yayınlanması üzerine, "yalan" açıklamasını yapan Demirel, dün de Milliyet’e yayınlanan "ordu öyküsü" haberine ilişkin olarak, "maksadı ortalık karıştırmak olan bir kitabın kaynak olarak alındığı bu haberin beni bağlayan hiçbir tarafı yoktur" dedi. 
     
Gazetecilere göre araları iyiydi      İki deneyimli gazeteci, Hulusi Turgut ve Kurtul Altuğ, Cüneyt Arcayürek ile Süleyman Demirel arasındaki ilişkiyi şöyle anlattılar 
     Hulusi Turgut "Demirel’le Arcayürek’in arası oldukça iyiydi. Demirel Köşk’e çıktıktan sonra Arcayürek, Demirel’e danışmanlık yaptı. Arcayürek bir süre bu görevinden istifa etti. Fakat ardından tekrar bu göreve geri döndü." 
     Kurtul Altuğ "Cüneyt Arcayürek, Hürriyet Gazetesi’nde çalışırken Demirel’le arası çok iyiydi. Özellikle Demirel, Adalet Partisi’nin başındayken Cüneyt’le araları çok iyiydi. Demirel, Cumurbaşkanlığı’na seçildikten sonra Arcayürek danışmanlık görevi istemişti. Demirel de danışmanlık görevi vermişti." 
     
Dostluktan kavgaya 40 yıl      Demirel ile Arcayürek arasındaki dostluk, Demirel’in siyasete atıldığı günlere dayanıyor. Arcayürek, Demirel’in AP’nin başına geçeceğini yazan ilk gazeteci olarak tanınıyor. İlk başbakanlığı yıllarından itibaren kendisiyle "yazılmamak üzere" en sık konuşan Arcayürek’in gazetecilik kariyerinin zirveye ulaştığı dönemde Demirel’le sık sık görüş alışverişinde bulunduğu biliniyor. Hatta 12 Eylül darbesinin getirdiği yasaklı günlerde Ecevit’in Demirel’e Arcayürek üzerinden mesaj gönderdiği belirtiliyor. 
     Demirel - Arcayürek dostluğu, 9. Cumhurbaşkanı’nın Köşk’teki görevine başladığı dönemde iyice pekişiyor. Demirel, Arcayürek’e başdanışmanlık öneriyor, İlhan Selçuk’tan izin alan Arcayürek, Köşk’te görevine başlıyor. 
     Daha sonra Köşk’teki bürokrasi ve işleyişten rahatsız olan Arcayürek, bu sıkıntısını Demirel’e aktararak Cumhuriyet gazetesine geri dönüyor. Önce yazılarıyla ardından da yayınlamaya başladığı kitaplarla Demirel’e eleştiri oklarını yöneltiyor. Arcayürek’in son kitaplarında Demirel’le arasındaki diyalogları sansürsüz yayınlaması 9. Cumhurbaşkanı’yla arasını açıyor. 
     


 SİYASET 












</TEXT>
</DOC>
