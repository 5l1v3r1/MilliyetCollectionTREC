<DOC>
<DOCNO> 28847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/spor/spo01.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZEL HABER 
</HEADLINE>
<TEXT>
Daum'a açık çek 
İtalya’nın Parma kulübü Alman hocaya transfer teklifi getirdi, "İstediğin oyuncuyu alacağız" mesajı gönderdi. Daum ise Beşiktaş’ı bırakmayı düşünmediğini belirtti 
     KARTAL YİĞİT 

     Israr ediyorlar 
     ALMANYA’da hakkında açılan dava nedeniyle sıkıntılı günler geçiren Christoph Daum’un kafası İtalya’nın ünlü kulübü Parma’dan gelen müthiş teklifle karıştı. Alman hocayı, Siyah - Beyazlı kulüple anlaşmadan önce de isteyen Parma’nın inadı sürerken, teknik direktör Renzo Ulivieri ile yol ayırımında bulunan İtalyan kulübü Daum konusundaki ısrarını arttırdı. 
     
     Tam yetkili 
     ÜLKESİNDE tatilde bulunan Daum ile görüşen Parmalı yöneticilerin kendisi hakkında süren mahkemeyi umursamadıkları ve kesinlikle yeni sezonda birlikte çalışmak istediklerini söyledikleri bildirildi. İtalyan yöneticiler Daum’a, "Bize senin gibi bir teknik adam lazım. Sana tam yetki vereceğiz. İstediğin oyuncuyu al, açık çek yazacağız" dediler. 
     
     Kararda zorlandı 
     PARMA’nın bu cazip önerisi karşısında karar vermekte bir hayli zorlanan Daum’un, İtalyan yöneticilere şimdilik "hayır" yanıtı verdiği belirtildi. Alman hocanın yakın çevresine ise "Beşiktaş’ı çok seviyorum. Ayrılmayı düşünmüyorum. Ancak orada istediğim her futbolcuyu alacak oluşum da işin cezbedici yönü" dediği öğrenildi. 
     
Tayfur’un tatil keyfi      BEŞİKTAŞ’ın başarılı kaptanı Tayfur, eşi Neslihan ile birlikte Çeşme’de geçtiğimiz sezonun yorgunluğunu atıyor. Tayfur tatilin keyfini çıkarırken gelecek sezon için de iddialı mesajlar veriyor "Taraftarlarımız merak etmesin. Özledikleri Beşiktaş’ı bu sene onlara izlettireceğiz ve şampiyon olacağız." 
     
Fatih defteri kapandı      BAŞKAN Serdar Bilgili dün akşam Gaziantep ve Samsun kulüpleriyle uzun pazarlıklar yaptı. İlk etapta Celal Doğan’dan Fatih’i isteyen Bilgili, Doğan’ın 1.5 trilyonda ısrar etmesi üzerine bu transferden vazgeçtiklerini açıkladı. Bilgili, daha sonra Samsunspor’la İlhan ve Tümer için görüştü. Samsunspor iki futbolcu için 3.5 trilyon liraya kadar indi, Bilgili ise 2.5 trilyon önerdi. Menajer Sinan Engin, "Fatih dosyasını kapattık. İlk etapta Tümer’in işini bitireceğiz. Sonra İlhan’ın transferini çözeceğiz" dedi. Ayhan’ın Galatasaray’a transferi konusunun ise bugün açıklığa kavuşacağı öğrenildi. 
     
Evren, Kartal yolunda      SİİRTSPOR’da geçtiğimiz sezon forma giyen orta saha oyuncularından Evren Beşiktaş ile prensipte el sıkıştı. Siyah - Beyazlı yönetim, Siirtsporlu yöneticilerden Evren’in 300 milyarlık bonservis bedelinde indirim isteyecek. Rakamın 200 milyara inmesi halinde bu transfer gerçekleşecek ve Evren, Siyah - Beyazlı formayı giyecek. 
     



 SPOR 




















</TEXT>
</DOC>
