<DOC>
<DOCNO> 26098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sonspo08.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Okan'ı daha fazla kazanmak isteyen menajerler yaktı 
</HEADLINE>
<TEXT>

     Bursaspor Kulübü Teknik Asbaşkanı Nihat Şengezer, Fransa'nın Marsilya takımıyla anlaşan Okan'ın, biraz daha fazla para kazanmak isteyen menajerlerin oyununa geldiğini söyledi. 
     Nihat Şengezer, geçen hafta ortasında Fransa'ya giderek Marsilyalı yöneticileriyle görüşen ve 5 yıllık sözleşmeye imza attığı bildirilen Okan'ın, Fransız kulübün daha önce söz vermesine karşın Bursaspor'a bonservis bedeli ödemek istememesi üzerine bu kulübe gitmekten vazgeçtiğini anlattı. 
     Okan'ın Marsilya ile anlaşıp-anlaşmadığı konusunda net bir bilgiye sahip olmadıklarını belirten Şengezer, Marsilya Kulübü'nün kendilerine yazıyla başvurarak genç futbolcunun bonservis bedeli hakkında bilgi istediğini kaydetti. 
     Şengezer, Fransız kulübüne, Okan'ın bonservis bedelinin 3 milyon dolar olduğunu bir yazıyla derhal ilettiklerini belirterek, ''Daha sonra Marsilya Kulübü, Kulübüne bonservis bedeli ödeyeceğiz diyerek Okan'a imza attırmışlar. İmza sonrası da bonservis bedeli ödemekten vazgeçmişler'' dedi. 
     Değişen durum üzerine genç golcü Okan'ın sözleşmesinin feshini istediğini öğrendiklerini ifade eden Şengezer, ''Okan, kulübünün çıkarları doğrultusunda hareket etmek istemiş. Marsilya Kulübü de genç futbolcuya 3 gün düşünme süresi vermiş. İşin gerçeği, biraz daha fazla para kazanmak isteyen menajerler Okan'ı yaktı'' diye konuştu. 
     Okan ile bugün biraraya geleceklerini kaydeden Şengezer, Marsilya Kulübü ile temasa geçeceklerini ve imzalanan sözleşmenin örneğini isteyeceklerini sözlerine ekledi. 






</TEXT>
</DOC>
