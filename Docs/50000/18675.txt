<DOC>
<DOCNO> 18675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sonspo04.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Yönetimi "Avrupa'ya gidemezsek transfer bütçesi düşer" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, berabere kaldıkları Kocaelispor maçında, siyah-beyazlı futbolcuların motivasyon, hırs ve inançtan yoksun olduklarını söyledi. 
     Düren, dünkü karşılaşmada futbolcularının Avrupa kupalarına katılmak için pek fazla konsantre olmadıklarının görüldüğünü kaydederek, ''Bunun üstüne yan hakem hataları da eklenince, 2 puan kaybetmek zorunda kaldık. Biz son maçlarda oyundan çok, alınacak 3 puanın peşindeyiz. Ancak futbolcuların hırslarını sahaya yansıtamamaları ve hakem hataları puan kayıplarına yol açıyor'' diye konuştu. 
     Karşılaşmanın ikinci yarısında Mehmet'in kaleci Metin Mert tarafından düşürülmesinin penaltı olduğunu öne süren Düren, ayrıca ofsayt nedeniyle bir gollerinin verilmediğini ve birçok gollük ataklarının da kesildiğini ifade etti. 
     Düren, herşeye rağmen ligin son haftasına kadar Avrupa kupalarına katılmak için mücadele edeceklerini, futbolcularının da artık bu durumun farkına varıp, daha hırslı oynamaları gerektiğini kaydetti. 
     
     Futbolculara gözdağı 
     Düren, Beşiktaş'ın gelecek sezon Avrupa kupalarına katılamamasının, kulübün maddi kayıba uğramasına neden olacağını ve bunun da özellikle iç transfer görüşmelerinde, önerilecek rakamlara yansıyacağını belirterek, adeta sözleşmesi bitecek futbolculara gözdağı verdi. 
     Şampiyonlar Ligi ile UEFA Kupası'na katılmak arasında büyük farklar bulunduğuna da değinen Düren, şunları söyledi 
     ''İki kupa arasında parasal açıdan büyük farklar var. Biz transfer politikamızı katılacağımız kupaya göre belirleyeceğiz. Eğer kupalara katılamazsak, o zaman da çok daha farklı bir politika izleriz. Avrupa'da mücadele etmek, sadece kulübümüz için değil, futbolcular için de büyük bir prestij ve kendini göstermektir. Bu kulüpte formayı taşımak isteyenlerin artık daha sağduyulu olmaları gerekiyor.'' 
     







</TEXT>
</DOC>
