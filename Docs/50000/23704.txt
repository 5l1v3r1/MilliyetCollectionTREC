<DOC>
<DOCNO> 23704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/soneko35.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetteki hububat krizi piyasaları böyle vurdu... 
</HEADLINE>
<TEXT>

     Bakanlar Kurulu'nda hububat alım taban fiyatlarının belirlenememesi üzerine yaşanan tartışmalar para piyasalarında dalgalanmaya yol açtı. Borsa 737.34 puan birden düşerken, döviz fiyatları ve bono faizleri yükseldi. 
     Kapalıçarşı'da güne 1 milyon 110 bin lira satış fiyatıyla başlayan dolar 1 milyon 122 bin liradan, 490 bin liradan başlayan mark da 493 bin liradan günü tamamladılar. Doların, geçen hafta Cuma günkü kapanış fiyatı 1 milyon 111 bin, markın ise 485 bin lira olmuştu. 
     Merkez Bankası ise doların bugünkü kapanış kurunu alışta 1 milyon 116 bin 532 lira, satışta ise 1 milyon 121 bin 917 lira olarak belirledi. 
     Merkez Bankası, geçen Cuma günkü kapanış kurunu alışta 1 milyon 103 bin 583 lira, satışta ise 1 milyon 108 bin 908 lira olarak tespit etmişti. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı, önceki gibi ortalama yüzde 65'den kapandı. 
     İMKB Tahvil ve Bono Piyasası verilerine göre, Repo Pazarı'nda en düşük oran yüzde 65, en yüksek oran ise yüzde 65.10'dan gerçekleşti. 
     Bankalararası TL interbankında da gecelik faiz oranı yüzde 65 oldu. 
     Tahvil ve Bono Piyasası Kesin Alım Satım Pazarı'nda ise, hafif artışlar oldu. 
     En çok işlem gören kağıtlardan 6 Mart 2002 tarihli, bugün valörlü bononun bileşik getirisi, 1.23 puan artışla 79.25'e yükseldi. 
     Borsa tutunamadı 
     Borsa ise, siyasi gelişmeler karşısında 11,500 desteğinde de tutunamadı. İlk seans 275.76 puan kayıpla 11,692.20 puana gerileyen Endeks, ikinci seansta da hububat taban fiyatı üzerindeki tartışmalardan etkilendi. Ulusal-100 Endeks, günü 737.34 puan kayıpla 11,230.62 puandan tamamladı. 
     Hisse senetleri ortalama yüzde 6.16 değer yitirirken, toplam işlem hacmi 296 trilyon 410 milyar lira oldu. 
     Yıldönümüne rastladı 
     Bakanlar Kurulu'nda hububat alım fiyatlarının gün içinde belirlenememesi üzerine yaşanan ve para piyasalarını olumsuz etkileyen tartışmalar, hükümetin 2. yılını doldurduğu güne rastladı. 
     Borsa'daki yüzde 6.16'lık düşüşü değerlendiren Gedik Yatırım Ortaklığı Genel Müdürü Uğur Yılmaz, bugün 2. yılını dolduran hükümetin kamuoyuna karşı tam bir birliktelik görüntüsü veremediğini belirterek, bunun yeni ekonomik programın eksiksiz uygulanmasında tereddütler yarattığını kaydetti. Yılmaz, 13 bin endeksi bir kaç kez deneyip aşmayı başaramayan piyasanın, asıl olarak siyasi endişelerden etkilendiğini belirtti. 
     Düşüş trendine giren piyasanın küçük tepkiler verse de 11 bin seviyesinin altına gevşeyeceğini ifade eden Yılmaz, Endeks'in 10,500-10,800 bandına gerileyebileceğini söyledi. 
     Kent Yatırım Araştırma Müdürü Özgecan Fırıldak da, IMF ile stand by anlaşması ve kredinin ilk diliminin alınmasının ardından, hükümetin rehavete girdiğinin gözlendiğini belirterek, 15 yasadan 6'sının hala beklediğini, bunların önemli performans kriterleri olduğunu kaydetti. 
     Hükümet içindeki görüş ayrılıklarının piyasaları tedirgin ettiğini ve daha şimdiden ''ekonomik program başlamadan delinmeye mi başlıyor '' kuşkularının dile getirilmeye başlandığını ifade eden Fırıldak, siyasi endişelerin piyasaları olumsuz etkilediğini bildirdi. 
     Özgecan Fırıldak, hükümetin faiz politikasını da eleştirerek, faizleri düşürmek yerine vadenin uzatılmasına çalışılması gerektiğini belirtti. 
     
     






</TEXT>
</DOC>
