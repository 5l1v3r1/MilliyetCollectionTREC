<DOC>
<DOCNO> 17369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/21/yazar/dundar.html </URL>
<DATE> 2001/04/21/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Gül gibi 
</HEADLINE>
<TEXT>

     Yıllar önce Cumhuriyet'ten Oral Çalışlar, PKK'lı Abdullah Öcalan'a eşcinselliği sormuş ve şu yanıtı almıştı 
     "O bir hastalıktır. Doğada, hayvanlar ve bitkiler aleminde böyle olaylar çok azdır. Ahlaki tedbirler alınıp bu tercih sınırlandırılmalıdır". 
     Geçen hafta Hürriyet'ten Gülden Aydın MHP'li Mehmet Gül'e eşcinselliği sordu ve şu yanıtı aldı 
     "Eşcinselliğin sapıklıkla ilgisi vardır. İnsan tabiatına aykırıdır. Türklükte de, Müslümanlıkta da eşcinsellik yoktur. Tedavisi gerekir". 
     Acaba "heteroseksistler" için de şöyle bir genelleme yapılabilir mi 
     "Otoriter eğimlilerde homofobi eşcinsel alerjisi yaygındır". 
     
     Tarkan'ın mevcut görüntüsüyle gençlere kötü örnek olduğunu söyleyen Gül, iyi ki milattan önce yaşamamış yoksa Atinalı eşcinsel filozof Sokrates'i de öğrencisi Platon'a kötü örnek olduğu gerekçesiyle yola getirmeye kalkar ve kendi dayandığı sağcı düşünüşü, felsefi dayanaklarından yoksun bırakırdı. 
     Komutan olsa, sırf erkeklerden hoşlanıyor diye Büyük İskender üzerine seferler düzenler, fetihleri engelleyerek insanlığın rotasını değiştirirdi. 
     Allah muhafaza, Rönesans devrinde yaşasa Michelangelo, "Davud" heykelini yapamazdı, Leonardo da "Mona Lisa" tablosunu... 
     Shakespeare'i homoseksüel diye linç ettirmiş olacağından edebiyat tarihinde "Kral Lear" diye bir başyapıt da olamazdı. 
     Gül, 19. yüzyılda yaşasa Oscar Wilde'ı eşcinsel ilişkiden yargılayan jüride yer alırdı hiç kuşkusuz... 
     Andre Gide'i hem erkekleri seviyor, hem de Marksist diye iki kez astırır, Marcel Proust'u bir erkek genelevi kurma fikrinden dolayı meydanda yaktırırdı. 
     Muhtemelen lezbiyen ihbarıyla Florence Nightingale'i şifa dağıttığı hastaneden kovdurur, Virginia Woolf'u intihar için seçtiği Ouse Nehri'nde boğdururdu. 
     Düşünsenize, insanlık tarihine Gül gibiler hükmediyor olsa Tchaikovsky "Pathetic Senfoni"yi, Foucault "Deliliğin Tarihi"ni yazamayacaktı. 
     Pasolini "Sodom'un 120 Günü"nü çekemeyecek Rock Hudson "Dev"de, Marlene Dietrich "Sarışın Venüs"te oynayamayacaktı. 
     Kortlarda Martina Navratilova'yı, sahnelerde Rudolf Nureyev'i izleyemeyecek, Freddie Mercuri'yi dinleyemeyecektik. 
     Gül'ün inançlarını zedelememek için Türklerin ve Müslümanların mahrem tarihine, "Bahname"lerdeki "civan" tasvirlerine, "Dellakname"lerdeki hamam sefalarına, saraydaki "sakal besteleri"ne girmiyorum bile... 
     Türk gençlerine kötü örnek olmasından korksak, "Ey tanrısal Şems, senden gebe kalmış gönlüm" diye mısra döktüren Mevlana'yı nasıl okullarda okuturduk 
     
     İtiraf edeyim ki, ben Tarkan'ın kliplerinde zararlı bir "sapma" görmüyorum, ama mesela Che şapkasıyla kurt işareti yapanlarda ya da TV yayınında parlattığı bakana program arasında küfredenlerde ciddi sapmalar müşahede ediyorum ve bunların gençlere çok kötü örnek olduğunu düşünüyorum. 
     Neyse ki, insanlık uzun mücadeleler sonucu farklı cinsel tercih ve davranışları lanetlemekten vazgeçti ve tepkiler, insanları cinsel farklılığından dolayı yargılayan otoriter norm koyuculara döndü. 
     Öyle olmayıp da Gül gibiler kazansa, dünya pek pirüpak ve külliyen heteroseksüel bir diyar olacaktı kuşkusuz, ama emin olun aynı zamanda çok sıkıcı ve kavruk bir gezegen olarak tarihe geçecekti. Hepimiz tam anlamıyla "Gül gibi" yaşayıp gidiyor olacaktık. 
     Neyse ki tarihte sadece Gül gibiler değil, Tarkan gibiler de var oldu ve insanlık onlar sayesinde, farklılığın zenginliğini ve yaratıcılığını keşfedebildi. 
     Belki de o yüzden - ve ne mutlu ki - bugün dünyada Türkiye denince akla Mehmet Gül değil Tarkan geliyor. 
     
     





En büyük değişim 


Derviş'e omuz 


Paralar nerede 


Hüsamettin Özkan’ın kuryesi İsmail Cem 


Türkiye'nin hiç bitmeyen geçiş süreci... 


Uçaktaki Ankara 


Gül gibi 


Derviş'in şortu Bostancıoğlu'nun 


Hemen şimdi .. 


Şirket gibi yönetilse... 


Müşterini tanı 


İstanbul'da jurnal teşkil tı kurdular 


Memur, siyasetçi ve TRT... 


Sanayie dönüş 


Sabancı'dan dolarlı sözleşmelere son 


Belediye ne yapar 


Yabancı bankalar kriz ticareti’ yapıyor 


</TEXT>
</DOC>
