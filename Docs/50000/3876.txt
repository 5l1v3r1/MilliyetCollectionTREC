<DOC>
<DOCNO> 3876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sondun02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Bush'a darmadağın bir Beyaz Saray bıraktı 
</HEADLINE>
<TEXT>

     Eski ABD Başkanı Bill Clinton yönetiminin 20 Ocak'ta görevini tamamlamasının ardından Beyaz Saray'dan ayrılan çalışanların, ABD Başkanı George Bush'a ''kötü sürprizler'' bıraktığı ortaya çıkarken, hakarete uğrayan Bush yönetiminin, bu kişilere karşı yasal girişimde bulunmayı planladığı öne sürüldü. 
     Federal yasalarla koruma altında olan Beyaz Saray'da devletin malına zarar veren eski Beyaz Saray çalışanlarının kimliklerinin tespiti için, Bush yönetiminin, gizlice bir soruşturma başlattığına ilişkin haberler Amerikan basınına yansıdı. Beyaz Saray ofislerindeki bazı eşyaların çalındığı, bazı eşyaların ise kullanılamaz hale getirildiği belirtilirken, Bush'un Beyaz Saray ekibinden, 55 yaşındaki Harriet Miers'ın soruşturmayı yürütmesi bekleniyor. 
     Basına daha önce, Beyaz Saray bilgisayar klavyelerinden, Bush'u simgelediği için, ''W'' harflerinin çıkarıldığı yansımıştı. Ancak Beyaz Saray kaynakları, eski çalışanların verdiği zararın, bunun çok ötesinde vandalizme ulaştığını belirtiyorlar. 
     Zararı kimin verdiğinin tespiti için, fotoğrafik ve ses kanıtları incelenecek. Bu arada, Beyaz Saray'da eski çalışanların Bush'a bıraktığı kötü sürprizlerden bazıları şunlar 
     -Telefon kabloları, kolay onarılamayacak biçimde kesildi. 
     -Telesekreter mesajlarında, yeni yönetimi alaya alacak şekilde değiştirildi. 
     -Pek çok telefon hattının, diğer hükümet ofisleriyle olan bağlantısı, birbirine karıştırıldı. 
     -Masalar ters çevrildi. Yerlere çöpler saçıldı. 
     -Bilgisayar yazıcıları printer , hafızalarındaki pornografik resimleri ya da küfürleri basacak şekilde ayarlandı. 
     -40'tan fazla bilgisayar klavyesinde W harfi çıkarıldı. Bazılarında, ters çevrilerek japon yapıştırıcısıyla yapıştırıldı. 
     -Dosya dolapları, japon yapıştırıcısıyla yapıştırılarak kullanılamaz hale getirildi. 
     -Başkan yardımcısının ofisi darmadağın edildi. Hatta eski Başkan yardımcısı Al Gore'un eşi Tipper, yeni Başkan yardımcısı Dick Cheney'in eşi Lynne Cheney'i arayarak özür diledi. 
     -Ofis koridorlarına, marker kalemlerle grafiti yapıldı. 




</TEXT>
</DOC>
