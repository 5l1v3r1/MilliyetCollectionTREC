<DOC>
<DOCNO> 11459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/spor/ykol.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders alsınlar 
</HEADLINE>
<TEXT>

     DOĞAN KOLOĞLU 

     Bu maç, siyasi ve tarihi yaşananların sahaya yansıması mı, yoksa basit, anlık bir patlama mı 
     Olayı bizce en iyi L’Equipe gazetesi çözümledi. Fransız gazetesi olaylar için şu yorumu yaptı "PSG öyle bir takım ki, 2000 - 2001 sezonunda bütün çelişkiler orada yaşanıyor. Eğer endişeler dünkü gibi sahada yaşanmadıysa, bu kez akıl almaz güç işler tribünlerde oluşup kök salıyor. Dün saat 22.00’den önce PSG için herşey iyiydi. 2 - 0 öndeydiler. Sonra G tribününde Auteuil fanatiklerinin bulunduğu köşeden, stadın viraj aldığı bölümde, her iki tarafın taraftarları arasında bir kıpırdama başladı. Oturulan koltuklar uçtu. Seyircilerin bir kısmı, yani Paris’teki Türk taraftarlar iki tribün arasındaki bu ayırım tel örgüsünde sıkıştılar. Ardından bu paniğe kapılan Türk taraftarlar sahaya girdiler. 1982 yılından beri kullanılmayan göz yaşartıcı bombalar kullanıldı. Olay 20 dakika sürdü"... 
     L’Equipe’in aktardığı bilgilere bazı eklemeler yapalım. Şunlara dikkati çekmek gerekir. Önce UEFA’ya göre taraftar tribünlerinin belirli şekilde birbirinden ayrılmış olması gerekir. Ama Fransızlar buna dikkat etmediler. Türk taraftarların tribüne geç gitmeleri için polis bariyerleri kurarak, dışarıda olabilecek olayları, sıkıntıyı Türkler’e taşıtarak engellediler. Ancak tribünlerin neredeyse yarısı Türk’tü. Hem kimlikleri de saklı değildi. PSG, hasılat iyi olsun diye taraftarları adeta yan yana oturtarak tribün anarşisine çanak tuttu. Misafirlere satılması gereken bilet oranını çok aştılar. Önce bu açıdan suçludurlar. Ardından FIFA’nın bu yıl uygulamaya koyma kararı aldığı bir tedbiri görmezlikten geldiler. FIFA gelecek sezon futbolda en çok ırkçılığa karşı savaş açma kararını kesin olarak aldı. Oysa ki Fransa’da tribünler, 4 - 5 fanatik grup tarafından zaten önceden parsellenmiş, bölgeleri bile biliniyor. En azılılarından biri Boulogne grubu. Ayrıca bunlar şiddete dönük pankartlar da açıyorlar. Dün maçı anlatan Fransız radyo spikeri, Türk bayraklarının çokluğunu ırkçı gibi eleştirirken, nasıl bu grupların eylemlerini ve bayraklarını görmezlikten geldi, anlaşılır gibi değildi. 
     Bir de Fransa’nın son zamanlarda Türkiye’deki bazı azınlıkları sahip çıkar görünmesinin verdiği tolerans, bu kez kendi topraklardaki olaya alt yapı oluşturdu. Bumerang usulü yapılan politik çıkışlar, futbol alanlarına suçluluk olarak yansıdı. En iyi tepkiyi de Platini gösterdi, "Bu insanların aramızda yeri yok" dedi. 
     


 SPOR 






















</TEXT>
</DOC>
