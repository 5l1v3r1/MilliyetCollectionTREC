<DOC>
<DOCNO> 40948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sondun18.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist "AB'yi Kıbrıs konusunda büyük krizler bekliyor" 
</HEADLINE>
<TEXT>

     İngiltere'de yayımlanan haftalık siyaset ve ekonomi dergisi The Economist, ''Avrupa Birliği'ni Kıbrıs konusunda büyük krizlerin beklediğini, bu nedenle birlik üyesi ülkelerin bölünmüş adayı kulüplerine alıp almama konusundaki kararlarını bir an önce vermeleri gerektiğini'' yazdı. 
     Derginin yazısında, AB'nin, ''Kıbrıs'ın üyeliğini gündemine alırken, bunun her iki tarafın farklılıklarına rağmen üyelikten gelecek çıkarları görüp aralarındaki anlaşmazlıkları halletmelerine de yardımcı olacağını'' düşündüğü belirtildi. AB'nin, ''bunun o kadar kolay olmadığını gördüğünde de uluslararası alanda tanınan Rum tarafını almanın diğer tarafı daha esnek olmaya iteceğini'' düşündüğü kaydedilen yazıda, ''Tersine, Rumlar tarafından idare edilen Kıbrıs cumhuriyetini AB'ye almak, hiçbir sorunu çözmeyeceği gibi, bir çatışmaya da yol açabilecek'' denildi. 
     Washington ve Brüksel'deki uluslararası uzmanların, Kıbrıs Rum kesiminin AB'ye kabul edilmesi halinde Türkiye'nin 3-4 yıl içinde gösterebileceği tepkinin çok şiddetli olabileceğini tahmin ettikleri belirtilen yazıda, Türkiye'nin en azından adanın kuzeyini ilhak edebileceği uyarısının yapıldığı belirtildi. ''AB'nin Rumlara sükunet tavsiye ettiği ve kendisi de birlik üyesi olmak isteyen Türkiye'nin Kıbrıs üzerinde bir savaşı göze alamayacağı yönünde görüş bildirdiği'' ifade edilen yazıda, AB'nin, hala anlaşmazlığı çözeceği ve birleşmiş bir adayı üye yapacağına dair boş bir hayale inanmaya devam ettiği kaydedildi. Dergi, AB'nin ''bir kriz ya da savaş riskine rağmen üyeliği onaylama'' veya ''Rumları genişlemenin dışında tutup bütün genişleme sürecini Yunanistan'ın veto ihtimaliyle rafa kaldırma'' konusunda karar vermesi gerektiğini yazdı. 







</TEXT>
</DOC>
