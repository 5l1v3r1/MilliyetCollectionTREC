<DOC>
<DOCNO> 36567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sondun07.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonlar, Arnavutlara ait dükkanları yağmaladı 
</HEADLINE>
<TEXT>

     Makedonya'nın kuzeyinde bulunan Radosa'da Arnavut gerillalar ile Makedonya güvenlik güçleri arasında gece çıkan çatışmalarda, 5 Makedon polisinin yaralandığı bildirildi. 
     A1 adlı bağımsız televizyonun polis kaynaklarına dayanarak verdiği haberde, bu çatışmaların, Kosova'nın Sırp bölümünde bulunan Vitina kentinden birçok Arnavut gerillanın yasadışı yollardan Makedonya'ya girmesiyle çıktığı ve dün gece boyunca devam ettiği belirtildi. 
     Öte yandan dün 8 askerin ölmesini protesto eden Makedonlar, başkent Üsküp'te Arnavutlara ait dükkanları yağmaladı. Bazıları metal çubuk taşıyan 300-400 kadar Makedon, dün akşam başkentin batısında Kalkandelen yolu üzerindeki mahallede bulunan dükkanlara saldırdı. Çoğu gençlerden oluşan başka bir kalabalığın ise gün içinde başkentte yürüyerek, ''En iyi Arnavut ölü Arnavuttur'', ''Arnavutlar gaz odalarına'' şeklinde sloganlar attığı kaydedildi. Üsküp'te dün çok sayıda gösterici Amerikan Büyükelçiliği'ne girmeye çalışmış, ancak polis tarafından engellenmişti. Makedonya'nın güneyinde bulunan Prilep kasabasında önceki akşam da Makedon göstericiler, bir cami ve Arnavutlara ait çeşitli işyerlerini kundaklamıştı. 







</TEXT>
</DOC>
