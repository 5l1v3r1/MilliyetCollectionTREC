<DOC>
<DOCNO> 37375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/yasam/yas06.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İki tren çarpıştı 23 kişi yaralandı 
</HEADLINE>
<TEXT>

Adapazarı Ekspresi, dün gece yanlış sinyal yüzünden, Derince İstasyonu’nda yolcularını indiren Güney Ekspresi’ne arkadan çarptı 
     İZMİT DHA 

     Kocaeli’nin Derince ilçesinde dün gece, Adapazarı Ekspresi’nin, istasyonda beklemekte olan Güney Ekspresi’ne çarpması sonucu ilk belirlemelere göre 23 kişi yaralandı. 
     Kaza saat 22.15 sıralarında Derince İstasyonu’nda meydana geldi. Van’dan İstanbul’a giden makinist Bekir Yabancı idaresindeki 11546 sefer sayılı Vangölü Güney Ekspresi, Derince İstasyonu’nda yolcularını indirmeye başladı. Bu sırada Adapazarı’ndan İstanbul’a giden makinist Turhan Akbudak idaresindeki 11621 sefer sayılı Adapazarı Ekspresi, sinyalizasyon hatası nedeniyle istasyonda bekleyen trene arkadan çarptı. 
     Büyük bir gürültüyle meydana gelen çarpışmadan sonra istasyon yaralıların çığlıklarıyla inledi, ortalık kan gölüne döndü. 
     Yaralılara ilk müdahale yine yolcularca yapıldı. Kısa süre sonra olay yerine gelen ambulanslar yaralıları hastanelere götürdü. Yaralıların hayati tehlikesinin bulunmadığı ve tedavilerinin sürdüğü bildirildi. 
     



 YAŞAM 






















</TEXT>
</DOC>
