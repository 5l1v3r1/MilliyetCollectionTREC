<DOC>
<DOCNO> 13228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/siyaset/siy01.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’de mini’ yasağı 
</HEADLINE>
<TEXT>

Partili kadınlara, Oturmanıza dikkat edin çok kısa ve açık giyinmeyin’ uyarısı yapıldı 
     ANKARA ANKA 

     DYP’li kadınlara "topluluk içinde kahkaha atmayın" ve "çok kısa ve açık giyinmeyin" uyarısı yapıldı. 
     DYP’nin Kadın Kollarından Sorumlu Genel Başkan Yardımcısı Ümran Akkan, partili kadınlara birbirinden çarpıcı 44 öneride bulundu. Kadın Kolları Genel Başkanlığı tarafından "Genişletilmiş İl Kadın Kolları Başkanları" toplantısında dağıtılan raporlarda, DYP’li bayanlara "parti çalışmaları ile ilgili öneriler"e yer verildi. 
     Akkan’ın imzasını taşıyan yazıda DYP’li kadınlara özetle şu önerilerde bulunuldu. 
     Herkes kendi mahallesinde, apartmanında en az bir kişiyi ağzı laf yapan, çevresi geniş DYP’ye çekmelidir. 
     Giyiminize, konuşmanıza, oturmanıza dikkat edin. DYP’yi temsil ettiğinizi unutmayın. Topluluk içinde kahkaha atmayın. Sigara içmeyin. Çok kısa ve açık giyinmeyin. Ne konuşacağınızı bilin. 
     Sakin bir ses tonu, gülümseyen bir yüz, yüzde 50 başarıdır. 
     Dinlemesini bilin, kimsenin sözünü kesmeyin. 
     En büyük hatamız sadece ben olayım diye düşünmektir. Biz olalım prensibi ile hareket etmek zorundayız. İlerde parti içinde sivrilebilir diye hiçbir arkadaşınıza köstek olmayın. 
     Parti içinde dedikodu yapmayın. 
     Büyük beyinler, fikirler ile küçük beyinler, insanlar ile uğraşır. 
     Kuruntulardan kurtulun. 
     Siyaset insan kazanma sanatıdır. Fakir, zengin, demeden, okumuş, okuyamamış veya çirkin, güzel diye düşünmeden her kadınımıza kucak açmalıyız. Güler yüz göstermeliyiz. 
     Kimseyi eleştirmeyin. Başka partililerle tartışmayın. İnsanları gülümseyerek dinleyin. 
     


 SİYASET 











</TEXT>
</DOC>
