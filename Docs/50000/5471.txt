<DOC>
<DOCNO> 5471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sonspo01.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayış "Dijitürk korsan yayın yapıyor" 
</HEADLINE>
<TEXT>

     Radyo ve Televizyon Üst Kurulu RTÜK Başkanı Nuri Kayış, maç naklen yayını ihalesini kazanan Dijitürk - Atlas Yayıncılık Ortaklığı'nın "korsan yayın" yaptığı iddialarını yineleyerek, konunun çarşamba günü toplanacak Kurul gündeminde ilk madde olarak ele alınacağını bildirdi. 
     Kayış, RTÜK'ün Dijitürk'e yayın izni vermediğini, bu kuruluşun korsan yayın yaptığını ifade ederek, "Futbol Federasyonu'nu, bu kuruluşu ihaleye almaması için uyarmış, yayıncı olarak kabul etmediğimiz bu kuruluşun ihaleye girmesinin hukuki sorun doğuracağını söylemiştik. Ancak bu uyarımız dikkate alınmadı ve ihaleyi Dijitürk - Atlas Yayıncılık Ortaklığı kazandı" dedi. 
     İzin almadan korsan yayın yaptığı gerekçesiyle geçen yıl sonunda, Dijitürk hakkında, 3984 Sayılı Kanun'un 34'üncü maddesi uyarınca savcılığa suç duyurusunda bulunduklarını hatırlatan Kayış, savcılığın da bu suç duyurusunu kabul ederek dava açtığını belirtti. 
     Söz konusu davanın sürdüğünü, ancak ortada fiili bir durum olduğunu kaydeden Kayış, "İhaleyi alan bu kuruluş, maçları yayınlamaya hazırlanıyor. Hukukçularımız da konu üzerinde çalışıyor. Bu durumda maç yayınlarını da banda kaydederek, mahkemeye ek delil olarak sunacağız" diye konuştu. 
     RTÜK'ün maç yayınını durdurma gibi bir yetkisi bulunmadığını da belirten Kayış, "Bildiğiniz gibi, RTÜK yayın öncesi değil, sonrası denetim yapan bir kuruluş. Dolayısıyla yayının durdurulması gibi bir müdahale söz konusu değil" dedi. 




</TEXT>
</DOC>
