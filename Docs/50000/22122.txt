<DOC>
<DOCNO> 22122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sondun06.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Günter Verheugen "Kıbrıs sorunu genişlemeyi tehdit ediyor" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Kıbrıs sorununun AB'nin doğuya doğru genişleme sürecini tehdit ettiğini söyledi. 
     Verheugen, Kölner Stadt-Anzeiger gazetesine yaptığı açıklamada, Kıbrıs olmadan diğer AB adaylarıyla üyelik anlaşmaları imzalanmasının büyük bir risk olacağını savunarak, ''Kıbrıs sorunu genişlemeyi tehdit ediyor'' dedi. 
     Yunanistan'ın, diğer AB ülkelerindeki parlamentoların Kıbrıs'ın üyelik konusunu halletmeden yeni üyelerin alınmasını onaylamayacağına dikkati çeken Verheugen, bu nedenle AB ülkelerinin Kıbrıs'ta siyasi bir çözüm bulunması için yoğun çaba harcamaları gerektiğini, Kıbrıs'ın ancak böyle bir çözümden sonra AB'ye girebileceğini savundu. AB Komisyonu'nun, Kıbrıs sorununun çözümü için BM, ABD, İngiltere,ayrıca Türkiye ve Yunanistan ile sıkı işbirliği yaptığını belirten Verheugen, yaz döneminde Kıbrıs'la ilgili girişimlerin yeniden canlanacağını ümit ettiğini, adada politik bir çözüm bulunamaması durumunda, AB'nin geçmişindeki en zor kararlarından biriyle karşı karşıya kalacağını söyledi. 
     Verheugen, Kıbrıs'ın bölünmüş bir şekilde AB'ye alınması durumunda Türkiye'nin yoğun tepkisine neden olacaklarını, bu durumun hem Türkiye-AB ilişkilerini, hem de Türkiye'deki reform sürecini olumsuz yönde etkileyeceğini ifade etti. Türkiye'nin Kuzey Kıbrıs'ı ilhak edebileceğini açıkladığını da söyleyen Verheugen, Türkiye'nin, Kıbrıs sorununun AB yolundaki en büyük engel olduğunu fark ettiğini kaydetti. Verheugen, bu nedenle ''birleşik bir Kıbrıs'ın'' AB'ye alınmasının en iyi çözüm yolu olacağını, böyle bir üyeliğin adada yeniden çatışma çıkmasını engelleyeceğini ve halklar arasında barışçı bir yaşamı mümkün kılacağını kaydetti. 







</TEXT>
</DOC>
