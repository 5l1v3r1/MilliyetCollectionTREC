<DOC>
<DOCNO> 25405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sonspo17.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay "Herkes Göztepe'ye gelmek istiyor..." 
</HEADLINE>
<TEXT>

     Göztepe ile sözleşme imzaladıktan sonra transfer çalışmalarına başlayan teknik direktör Rıza Çalımbay, ''Herkes Göztepe'ye gelmek istiyor. Ama ben sıradan futbolcu almak istemiyorum'' dedi. 
     İkinci Lig kadrosu ile Süper Birinci Lig'de mücadele etmenin olanaksız olduğunu, her mevkiyi yeni transferlerle takviye etmeyi hedeflediklerini belirten Çalımbay, şöyle konuştu 
     ''İç transferde yeni bir değerlendirme yapacağım. Kalmasını ve gitmesini istediğim futbolcuları hafta sonunda yönetime bildireceğim. Bunun dışında özellikle dış transferde çok dikkatli olmak zorundayız. Göztepe'ye herkes gelmek istiyor. Ama ben kafa yapıma uygun, sahada savaşacak futbolcu istiyorum. İzmir'e tatil yapmaya gelen sıradan futbolcu istemiyorum.'' 
     Yabancı transfer konusunda aceleci olmadıklarını, Türk futbolunu tanıyan sorunsuz futbolcu alacaklarını belirten Çalımbay, bazı menajerlerle görüştüklerini, ancak şu aşamada isim açıklamanın sakıncalı olduğunu kaydetti. 
     Hafta sonuna dek İstanbul'da kalacağını ve bazı futbolcularla görüşeceğini belirten Çalımbay, Pazar günü İzmir'de yönetime çalışmalar hakkında bilgi vereceğini sözlerine ekledi. 
     Teknik direktör sorununu çözen sarı-kırmızılı kulübün yöneticilerinin, Beşiktaş'tan Murat Alaçayır, Ayhan ve İlhan'ı kiralık olarak almak için görüştükleri bildirildi. 






</TEXT>
</DOC>
