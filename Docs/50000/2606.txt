<DOC>
<DOCNO> 2606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun15.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu "Zayıflatılmış uranyumun kullanımı durdurulsun" 
</HEADLINE>
<TEXT>

     Avrupa Parlamentosu AP , zayıflatılmış uranyum içeren mühimmatın kullanımının askıya alınmasını öngören bir karar tasarısını kabul etti. 
     626 üyeli AP'de yapılan oylamada, 394 üye uranyumlu mühimmatın askeri operasyonlarda kullanılmasının geçici olarak durdurulmasını isteyen karara destek verdi. AP'nin aldığı karar AB hükümetlerini bağlamıyor. NATO'ya üye ülkelerin yetkilileri, İttifak'ın Bosna ve Kosova'da zayıflatılmış uranyum içeren mühimmatı kullanılması ile bu bölgelerde görev yapan bazı askerlerde kanser vakalarına rastlanmasının bir bağlantısı bulunmadığını ileri sürmüşlerdi. NATO Sağlık Komitesi COMEDS Başkanı General Roger Van Hoff, dün yaptığı açıklamada, zayıflatılmış uranyum ile kanser hastalığı arasında bağlantı olduğunun kanıtlanamadığını söylemişti. AB Dış Politika ve Ortak Savunma Yüksek Temsilcisi Javier Solana da, zayıflatılmış uranyum içeren mühimmatın kullanımıyla, Balkanlar'da görev yapan bazı NATO askerlerinde görülen kanser vakaları arasında hiçbir bağ görmediğini belirtmişti. 




</TEXT>
</DOC>
