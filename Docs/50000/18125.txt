<DOC>
<DOCNO> 18125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/spor/spo03.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu 80 tamam 
</HEADLINE>
<TEXT>

Galatasaray Yönetim Kurulu, tecrübeli teknik adamla Romanya’da söz kesti. Futbol Şube Sorumlusu Burak Elmas, "Bir yıl daha çalışma konusunda prensipte anlaşmaya vardık" dedi 
     HALİL ÖZER 

     Görüşmeler olumlu 
     GALATASARAY Teknik Direktörü Lucescu ile yöneticiler arasında Romanya’da yapılan ilk görüşmede iki tarafın bir yıllık sözleşme konusunda prensipte anlaştığı ortaya çıktı. Ancak son sözü Rumen hocanın söyleyeceği bildirildi. Futbol Şube Sorumlusu Burak Elmas, "Şu anda yüzde 80 iş bitti. İki taraf da istiyor. Prensipte anlaştık. Ama imza atmadan garanti diyemem" diye konutu. 
     
     İmza yakında 
     SARI - Kırmızılı yönetim ile Lucescu arasındaki görüşme Hagi’nin jubilesinden önce gerçekleşti. Başkan Faruk Süren ve Lucescu yaklaşık iki saat toplantı yaptı. Görüşmeye futbol şubesi yöneticileri de katıldı. İki taraf yeni sezon için söz keserken, resmi anlaşma ve mukavele önümüzdeki günlerde yapılacak. Ayrıca yönetim, Lucescu’nun alacaklarını da en kısa zamanda ödeme sözü verdi. 
     
     "Herkes peşinde" 
     FUTBOL Şube Sorumlusu Burak Elmas, görüşmelerin olumlu geçtiğini vurgulayıp, Lucescu’nun Avrupa’da aranan bir hoca olduğunu söyledi. Elmas, " Peşinde birçok kulüp var. Daha cazip teklifler gelebilir. O yüzden bu iş bitti’ diyemiyorum. Önümüzdeki hafta kesinleşecek. Ama Lucescu’yu bir yıl daha çalışma konusunda çok istekli gördük" dedi. 
     
Ali Sami Yen’e kilitReal Madrid maçındaki aksaklıklar nedeniyle Disiplin Komitesi stadı kapattı 
     GALATASARAY’a darbe üstüne darbe indiren UEFA, bu kez de Ali Sami Yen Stadı’nı kapattı. Disiplin Komitesi, Şampiyonlar Ligi’nde oynanan Real Madrid maçına fazla seyirci alınması ve güvenlik tedbirlerindeki ciddi eksiklikler nedeniyle, UEFA’nın yapacağı incelemenin sonuçlarına kadar ön tedbir olarak bu stadda maç oynamamasını karara bağladı. 
     DİSİPLİN Komitesi, UEFA’ya Ali Sami Yen Stadı’na ayrıca kapatma cezası da verilmesini tavsiye etti ve 120 bin frank 85 milyar lira para cezası kesti. Galatasaray, 28 Nisan’a kadar karara itiraz edebilecek. Daha sonra ise UEFA yetkilileri, stadın uygunluğunu denetlemek üzere İstanbul’a gelecek. Çıkacak rapora göre Ali Sami Yen’in kaderi belli olacak. 
     
Hagi’nin sevinci      GALATASARAY, Hagi için 25 Haziran’da bir jübile maçı yapacak. Yıldız oyuncu, Romanya’da yaptığı jübilenin ardından, yönetimin de kendisine jest yapmayı planladığını öğrenince büyük sevinç yaşadı. Hagi, "Muhteşem bir jübile yaptım. Ne kadar çok dostum olduğunu anladım. Cezam bitti. Adana maçında oynayacağım. Fenerbahçe ile şanslar eşit. Kalan maçlarda elimden geleni yapıp, Galatasaray’ı yine şampiyonluk yaşayarak bırakmak istiyorum" diye konuştu. 
     
Hakan başladı      Vedat Danacı 

     Galatasaray, Adanaspor maçının hazırlıklarına dün akşamki antrenman ve Hakan Ünsal’ın katılımıyla başladı. Futbolcular şampiyonluk için garanti de verdi. Kaptan Bülent, "Göğsümüze üçüncü yıldızı takacağız" derken, Arif,"Fenerbahçe maçını iple çekiyoruz" diye konuştu. Taffarel ve Popescu da avantajlı olduklarını söyledi. 
     
Jardel Beni bırakın      BREZİLYALI yıldız, yönetime resmen başvurup, "Artık faydalı olamam. Beni bırakın" dedi. Jardel’le görüşen yöneticiler ise "Acele etme, sezon sonunu bekle" diyerek, bir süre dinlenmesini söylediler. Yönetimin,Portekiz’e giden ve iki gündür haber alınamayan Jardel’i Fenerbahçe maçına kadar İstanbul’a getirtmeye çalıştıkları ifade edildi. 
     
Gerginlik devam ediyor      BAŞKANFaruk Süren ile Fatih Terim arasındaki soğuk savaş dün de sürdü. Romanya’dan aynı uçakla İstanbul’a dönen ikili, hava alanında ve uçakta bir araya gelmemek için özen gösterdi. Süren ile oturma ihtimalini bile göz önüne alan Terim, biletini ekonomik sınıftan kestirdi. Atatürk Havalimanı’na iner inmez de yakın arkadaşı Murat Beyazıt ile ayrıldı. 
     



 SPOR 

























</TEXT>
</DOC>
