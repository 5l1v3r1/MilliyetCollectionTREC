<DOC>
<DOCNO> 15454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko04.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 2001’de 1 milyon 250 bin 
</HEADLINE>
<TEXT>

Yeni hedeflerde, yıl sonu enflasyonu yüzde 50 - 55, dolar kuru ise 1 milyon 200 - 1 milyon 250 bin lira 
     ZÜLFİKAR DOĞAN Ankara 

     IMF’nin Hazine yönetimiyle görüşmeleri sürerken programın kriz sonrası yeni hedefleri de netlik kazanıyor. Daha önce yüzde 40 - 45 olarak öngörülen yıl sonu TEFE ve TÜFE hedeflerinin revize edilerek 10’ar puan yükseltildiği ve TEFE için yüzde 50, TÜFE için de yüzde 55 olarak yeniden tahmin edildiği belirtildi. 
     Bütçe dengelerinin oturtulabilmesi ve dövize dayalı harcama ödeneklerinin karşılıklarının revize edilmesi için de dolar kuru hedeflemesine yer verilmesi benimsendi. Buna göre daha önce yapılan taslak programda 1 milyon 75 bin lira olarak öngörülen 2001 yılı dolar kurunun, 1 milyon 200 - 1 milyon 250 bin aralığına çekilmesi bekleniyor. 
     Dalgalı kura geçiş ve devalüasyon nedeniyle bu yıl açık vermesi beklenmeyen cari açığa hedeflerde yer verilmedi. Taslak programda eksi yüzde 2.5 olarak belirlenen GSMH artış hızının büyüme da eksi yüzde 3.2 - 3.5 arasında olması bekleniyor. Yüzde 4 hedeflenen faiz dışı fazlanın GSMH’ye oranı ise aynen korunarak tutturulmaya çalışacak. 
     
     Savunma harcamasına kısıntı 
     63 katrilyon liraya bağlanması beklenen yeni revize bütçede ek kısıntı ve kesintilerde, yatırım başta olmak üzere ödenekler kısılırken savunma harcamalarında büyük ölçüde kesintiye gidilmesi ve ek harcama tasarrufunun buradan sağlanması düşünülüyor. Böylece yüzde 4’lük faiz dışı fazla hedefinin tutturulmasına çalışılacak. 
     Bütçe personel ödenekleri enflasyon artışının, maaşlara refah payı ile birlikte yansıtılması ilkesi doğrultusunda 12 katrilyondan 15.5 - 16 katrilyon lira düzeyine yükseltilirken, faiz ödemelerinin de 16 katrilyon liradan 25 - 26 katrilyon liraya yükseltilmesi öngörülüyor. 
     


 EKONOMİ 

















</TEXT>
</DOC>
