<DOC>
<DOCNO> 40916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/yazar/akyol.html </URL>
<DATE> 2001/09/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hangi hukuk 
</HEADLINE>
<TEXT>

     TÜRKİYE'DE çok değerli hukukçular vardır. Bir kısmı tekniktir, kanun ve içtihatları çok iyi bilirler... Yorumları bu çerçevededir. 
     Bir kısmı da, hukuku, felsefesiyle birlikte çok iyi bilirler. Yargıtay Başkanı Sami Selçuk gibi... Selçuk'taki yorum zenginliğinin sebebi budur. 
     Son konuşmasında, yolsuzlukla mücadeleyi vurguladı. 
     "Son 33 yılda 23 parti kapattığımızı" hatırlattı 
     Selçuk'un bu konudaki görüşleri için, Yargıtay Başsavcısı Sayın Kanadoğlu "teorik açıdan bakıyor, Türkiye gerçeklerini göremiyor" demiş. 
     Türkiye 1925'ten beri parti kapatıyor Bu yüzden partiler kurumlaşmamıştır, siyasi gelenekler oluşmamıştır, aynı çatı altında nesillerin değişimiyle "siyasi sınıf"ın olgunlaşması engellenmiş, partiler sosyolojik bakımdan aşiret düzeyinde kalmıştır. 
     Ülke bunun için iyi yönetilemiyor. 
     Grevlerle ülkeleri sarsan, proletarya diktatörlüğünü savunan koca Komünist partilerini Avrupa'nın niye kapatmadığını ve bunun neye yaradığını hiç merak ettik mi 
     
     YARGITAY Başkanı Selçuk'un konuşmasında dikkatimi çeken çok önemli kavramlar vardı "Güçlü yargı" gibi... "Yasaları yasa koyucular çıkarır, hukuku yargıçlar yapar" gibi... 
     Bu kavramlar köklü bir hukuk felsefesi ve anayasal sistem değişimini yansıtmaktadır. 
     Fransa gibi bizim Cumhuriyetimiz de "millet" adına "yasa koyucu"nun "kayıtsız şartsız egemenliği" fikrine dayalı olarak kurulmuştur temelinde "kuvvetler birliği" inancı vardır. 
     Atatürk'ün 1 Aralık 1921 günlü uzun konuşması bu felsefeye dayanır. Söylev Ve Demeçler, I, sf. 202 - 233 
     Bu Fransız Rousseau'nun kurduğu otoriter demokrasi anlayışıdır. 
     İngiliz John Locke'la gelişen liberal felsefeye göre ise, demokrasi ancak "kuvvetler ayrılığı" ile mümkündür. Bağımsız ve tarafsız olması gereken "güçlü yargı" liberal demokraside "hukuk yaratma" işlevi ile hakemlik yapar, ihtilafları çözer, özgürlükleri korur. 
     Egemenlik, hürriyetlerle kayıtlı ve şartlıdır. 
     
     BU konulara "teorik" deyip geçemeyiz. 
     Fransız ve Türk tecrübelerinin gösterdiği gibi, devletler, cumhuriyetler "kayıtsız şartsız" bir irade ile kuruluyor... 
     Ama cumhuriyetlerin evrimi, "egemenliğin" bireysel hürriyetlerle, kuvvetler ayrılığı ile, "güçlü yargı" ile kayıt ve şartlara bağlanmasıyla gerçekleşiyor. 
     Türkiye bu evrim sürecindedir. 
     Bakınız, dün TBMM Başkanı Ömer İzgi'ye sunulan Anayasa değişiklikleri, devletin yani egemenliğin müdahale alanını daraltma, hürriyetleri genişletme amacına dönüktür 
     Çok önemle vurgulanması gereken bir husus da güçlü yargı"nın yasa koyucu yerine geçerek yeni yasaklar, yürütmenin yerine geçerek yeni idari kısıtlamalar koyamayacağıdır. Bizde özellikle olağanüstü dönemlerde Anayasa Mahkemesi, Yargıtay ve Danıştay "kural koyma" eğilimine girmekte, orijindeki Rousseau'cu otoriter felsefeye yönelmektedir. 
     Cumhuriyetimizin otoriter militan demokrasiden liberal demokrasiye evrim sürecinin sıkıntılarını yaşadığı bu dönemde, Selçuk'un ufuk açıcı konuşmaları hukuki evrimin yönünü göstermektedir. 
     
     







Hangi hukuk 


Canlı spiker... 


Ecevit Ticaretle, siyaseti ayıracağız 


Girişimci ruhun kalesi 


Kayseri’de öğrenci olmak zor 


Büyümede revizyonun anlamı 


Umutlar gene gitti 


Şeytan ayrıntıda gizli ’ 


12 dev adam 


Siemens'te iyi çalışmazsan, ücretin düşer 


"Tıpkı beyaz bir gölge gibi " 


İdare mahkemesine başvuracaksınız 


Ufukta AB ile çatışma görünüyor 


Pastırmacı rantiyeler 


</TEXT>
</DOC>
