<DOC>
<DOCNO> 26353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/siyaset/asiy.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öksüz'den Rusya'ya tavsiye 
</HEADLINE>
<TEXT>

Boğazlardan nükleer atık taşınmasına karşı çıkan Öksüz, Rusya bu atıkları ya açık denizlerden götürsün ya da karayoluyla taşıtsın’ dedi 
     ELÇİN ERGÜN Ankara 

     Rusya'nın nükleer atık geçirme planıyla başlayan boğazların güvenliği tartışması dün Bakanlar Kurulu'nda, MHP ve DSP'yi sembolize eden "kurt - kuş sohbeti" arasında masaya yatırıldı. Dışişleri Bakanlığı'nın girişimiyle Rusya'dan hangi miktar ve nitelikte nükleer atık taşınacağının saptanmasına ve Denizcilik Müsteşarlığı'nda bir komite kurulmasına karar verildi. Bu komitenin gelişmeleri izleyerek Başbakan Bülent Ecevit'e rapor vermesi benimsendi. 
     Toplantıda Çevre Bakanı Fevzi Aytekin başta olmak üzere, bakanların çoğu boğazlardan nükleer atık taşınmasını istemediklerini dile getirdi. Ulaştırma Bakanı Enis Öksüz, "Rusya, nükleer atığı açık denizlerden götürsün. Örneğin, Almanya'dan alınan atık, Cebelitarık Boğazı'ndan geçirilerek Antarktika'ya çıkarılsın. Buradan da Ukrayna Limanı'na indirilsin. Ya da Rusya karayoluyla taşınsın" dedi. 
     
     Kurt - kuş meselesi 
     Devlet Bakanı Mehmet Keçeciler'in hafta sonunda ANAP'ın Adana İl Kongresi'nde söylediği "Kurt ve kuşu aynı kafese koyduk" sözleri de Bakanlar Kurulu'na taşındı. Devlet Bakanı MHP'li Tunca Toskay, Keçeciler'e, esprili bir şekilde, "Zavallı kuşlarla niye uğraşıyorsunuz " dedi. Keçeciler bu sözlere, "Yalnız kuşla değil, kurtla da uğraşıyorum" yanıtını verdi. 
     
     Lütfen benimle dalga geçmeye devam edin’ 
     Bakanlar Kurulu açıklamasını yeni hükümet sözcüsü Yılmaz Karakoyunlu yaptı. Karakoyunlu, diğer sözcülerin aksine, gazetecilere teşekkür edip, başarılar dileyerek söze başladı. Karakoyunlu ilk açıklamasının başında, gazetecilerle dostluğu olduğunu belirterek, şunları söyledi "Çoğunuzla geçmiş dönemlerden gelen bir dostluğumuz var. Basın zaman zaman bu arkadaşlık çerçevesinde benimle ilgili olarak dalga geçici şeyler de yapar. O maharetinizi devam ettirmenizi istirham ediyorum." 
     



 SİYASET 

















</TEXT>
</DOC>
