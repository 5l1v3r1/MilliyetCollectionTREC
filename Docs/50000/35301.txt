<DOC>
<DOCNO> 35301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sonspo06.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün "Hazırlık maçları ölçü olmamalı" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, yeni transfer Hakan Bayraktar'ın sarı-lacivertli takımda başarılı olacağını savundu. 
     Ogün, kendisine ait ''www.ogüntemizkanoglu.com'' adresli internet sitesinde yaptığı açıklamada, uzun bir süredir beklenen transferin gerçekleştiğini belirterek, şunları kaydetti ''Hakan Bayraktar da aramıza katıldı. Kendisine 'hoşgeldin' diyorum. Aslında Hakan'ın aramıza katılacağını, Fenerbahçe'nin kendisine talip olduğu ilk günden itibaren tahmin ediyordum. Ancak 2 kulüp arasında doğal sayılabilecek anlaşmazlıklar oldu. Sonuçta anlaşma sağlandı. Umarım her iki kulübe de hayırlı olur ve dostluklar bozulmaz. Sporun kardeşlik ve dostluk olduğunu bilen biri olarak, hiçbir olayın barışı bozmamasını dilerim.'' 
     Kaptan Ogün, Fenerbahçe'nin, yeterli takviye yapmadığı yönünde eleştiri aldığını vurgulayarak, ''Yeni sezon için 5 kaliteli futbolcu transfer edildi'' dedi. 
     Sarı-lacivertli takımın geçen sezon şampiyon olduğunu kaydeden Ogün, şöyle konuştu 
     ''Böyle şampiyon bir kadronun yalnızca gerekli isimlere, kaliteli oyunculara ihtiyacı olabilirdi. Sonuçta öyle de oldu. Ümit Özat, Ceyhun, Ali Akdeniz, Oktay ve Hakan gibi oyuncular geçen yıllara damgasını vurmuş, son derece kaliteli isimler. Bu oyuncuların hepsi de başarıya yakın duruyor.'' Fenerbahçe'nin yabancı oyunculardan dolayı, Türk takımı olmaktan zak olduğu yönünde görüşün bulunduğunu ileri süren Ogün, sözlerini şöyle sürdürdü ''Kadroya dahil edilen oyuncuların hepsi de Türk. Şimdi bizi eleştirenlerin sezon sonunu beklemelerini istiyorum. Bakalım o zaman neler konuşacaklar. Teknik direktörümüz Mustafa Denizli'nin onayıyla alınan bu oyuncuların kalitesi ortada. Genç oyuncular. Bir anlamda geleceğin Fenerbahçesinin temelleri atılıyor.'' 
     Yeni sezon hazırlıkları sırasında yaptıkları maçlara da değinen Ogün, bu karşılaşmalarda alınan sonuçların ölçü olmadığını söyledi. Ogün, son olarak Göztepe ile hazırlık maçı yaptıklarını hatırlatarak, ''Göztepe iyi bir takım ve bu ekiple yaptığımız maç bizim için iyi bir hazırlık oldu. Bu arada ben de oyunda kaldığım süre itibarıyla sanırım sakatlığımla ilgili söylentilere noktayı koymuşumdur. Artık hem ligi hem de Avrupa Şampiyonlar Ligi'nde Glasgow Rangers maçını beklemeye başladık. Gelecek haftayı da en iyi şekilde değerlendirip, bu maçlara hazır olmaya çalışacağız'' diye konuştu. 







</TEXT>
</DOC>
