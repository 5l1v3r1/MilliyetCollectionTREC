<DOC>
<DOCNO> 10126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/ekonomi/eko03.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zam değil istihdam istiyorlar 
</HEADLINE>
<TEXT>

Petrol-İş Sendikası, petrol ürünlerine zam yapılması yerine üretim ve istihdam odaklı daha fazla yatırımı öngören politikalara ağırlık verilmesini istedi 
     İSTANBUL ANKA 

     Petrol - İş Sendikası, petrol ürünlerine zam yapılması yerine üretim, istihdam ağırlıklı politikalara ağırlık verilmesini önerdi. Petrol-İş tarafından hazırlanan "Petrol Ürünleri Zamlarına Hayır" adlı raporda, hükümetin izlediği zam politikaları eleştirilerek, emekkarşıtı politikalara son verilmesi istendi. Raporda, üretim - istihdam ağırlıklı politikalara ağırlık verilmesi halinde zamlara gerek kalmayacağı vurgulanarak, petrol ürünlerine yapılan zammın kaçınılmaz olduğuna da dikkat çekildi. 
     
"Verimlilik daha artar"      Raporda, şu görüşlere yer verildi 
     "Emek karşıtı politikalardan vazgeçilip, üretim ve istihdam odaklı bir politikaya geçilmesi piyasalardaki fiyatların artması yönündeki eğilimleri tersine çevirebilir. Bunun için üretim ve istihdam odaklı politikaya geçiş sonucu yenileme yatırımlarının katkısı ile 1 yıllık bir süreç içinde verimlilik artışı sağlanabilir. 
     Verimlilik sonucu elde edilen gelir ile petrol ithalatının devalüasyon nedeniyle artan yükü, önemli ölçüde telafi edilebilir. 
     Üretim ve istihdam odaklı politikalarla piyasaya verimlilik artışı mesajı verileceği için piyasalardaki fiyatların artacağına ilişkin beklentiler de kırılmış olacak, fiyat artış hızı düşecektir." 
     
"Otomatik fiyat" iflas etti      Raporda ayrıca, 1 Temmuz 1998 tarihinde uygulamaya konulan otomatik fiyat mekanizmasının Şubat 2001 devalüasyonuyla iflas ettiği vurgulandı. Raporda, "Eğer Şubat krizindeki devalüasyon oranı, otomatik fiyat mekanizması aracılığı ile petrol ürünlerine yansıtılsaydı üretim piyasalarındaki çöküş bugünkünden daha büyük olacaktı" değerlendirmesi yapıldı. Zamların durdurulmasının talep edildiği raporda, Akaryakıt Tüketim Vergisi’nin makul bir seviyeye düşürülmesi önerildi. 
     Raporun önsözünde ise Genel Başkan Mustafa Öztaşkın’ın, "Zam politikası ile çalışanların satınalma gücü düşürülüp, sermaye kesimine büyük bir gelir transfer edilecektir. 
     Ama bu politika piyasalardaki dengeleri daha fazla bozup bir sonraki evrede yeni krizlere zemin hazırlayacaktır" görüşüne yer verildi. 
     


 EKONOMİ 




















</TEXT>
</DOC>
