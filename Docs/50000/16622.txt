<DOC>
<DOCNO> 16622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/ekonomi/eko01.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYROLA CITIBANK 
</HEADLINE>
<TEXT>

Türkiye yeni ekonomik programla yeniden istikrara doğru yürürken Citibank gibi bazı yabancı bankalar felaket senaryolarıyla dış piyasaları olumsuz etkiliyor 
     ESRA YENER, SEÇKİN ÜREY 

     Türkiye yeni ekonomik programını uygulamaya çalışırken karşısına ciddi engeller çıkıyor. Özellikle değerinin yüzde 20 üzerinde olan doları aşağı çekmek için verilen uğraşta yabancı bankalarla ve onların yayınladığı raporlarla ciddi bir mücadele sürüyor. 
     Citigrup’un sahibi olduğu Citibank - Schroder Salomon Smith Barney’in uluslarası finas çevrelerine ve kendi grubuna yönelik hazırladığı rapor, bankanın Türkiye için nasıl gerçek dışı senaryolar ürettiğini gözler önüne serdi. 
     
     Üç gün arayla farklı tahmin 
     9 Nisan tarihinde gazetelere yıl sonunda 1 ABD Doları için 1 milyon 300 bin liralık değer açıklayarak, piyasalarda kurların düşeceği izlenimini veren grup, 6 Nisan’da finans çevrelerine yönelik hazırladığı raporunda ise, yılsonuna kadar doların 2 milyona kadar çıkabileceği yönünde mesaj verdi. 
     Citibank’ın Türkiye rapounda, "Türkiye, uluslararası piyasalardan istenilen borç paketini alsa bile ülkenin temel borçlanma profilinde bir değişiklik olmayacak" dendi. 
     
     Endonezya’ya benzettiler 
     Raporda buna gerekçe olarak, "Devlet Bakanı Kemal Derviş’in nisan sonu dolar kurunun 1 milyon 100 bin lira olması gerekir’ açıklaması bir müdahale olacağı izlenimini yaratsa da, bu müdahale bile kararlı adımlar atılmadığı sürece bir çözüm olmayacaktır" dendi. Raporda, kısa vadede Türk Lirası Dolar paritesi için tahmin yapmayacaklarını belirten Citibank, ilerleyen aylarda liranın değer kaybının devam edeceğini iddia etti. 
     
     Ukrayna kadar dış borç 
     Raporda, Türkiye’de 2000 yılında dış borcunun gayri safi milli hasılaya oranının yüzde 62 olarak gerçekleşmesine karşın, ortalama dolar kuru 1.5 milyon lira olarak alındığında, 2001’de aynı oranın yüzde 90’a çıkacağı savunuluyor. 
     Dış borç yükü açısından Türkiye’nin, Meksika, Brezilya, Arjantin, Venezüella ve Rusya ile aynı katagorige sokulduğu raporda, önümüzdeki dönemde ise Ukranya ile beraber en borçlu ülke’ konumuna geleceği savunuluyor. 
     Türkiye’yi değerlendirirken, benzer Brezilya, Rusya ve Endonezya örneklerinin bulunduğu yazılı olan raporda, ancak Türkiye’nin durumunun Endonezya’ya daha çok benzediği ileri sürülüyor. 
     
     Citibank'ın spekülasyonları 
     - Uluslararası piyasalardan sağlanacak yeni kredi paketi ne olursa olsun, Türkiye'nin temel borçlanma profilinde olumlu bir değişiklik yapmayacak. 
     - Türkiye'nin kredi notu düşürülecek.Türkiye'nin ülke notu Rusya düzeyine gelecek. 
     - Dış borçları açısından Türkiye, Brezilya, Meksika ve Endonezya'ya benziyor. Gelişmeler daha çok Endonezya benzeri olacak. 
     - Kurların yükselişi devam edecek ve doların yıl sonunda 2 milyona bile ulaşabilir. 
     
     Türkiye'nin gerçekleri 
     - ABD, IMF ve Dünya Bankası ile G - 7'ler programa tam destek veriyor. Bu destek Türkiye'nin finansman ihtiyacı hesaplanarak veriliyor. 
     - Uluslararası kredi değerlendirme kuruluşları Türkiye'nin kredi notunu belirlemede IMF ve Dünya Bankası'nın kararını beklerler. IMF ve Dünya Bankası programa tam destek açıkladı. Yani notun düşmesi için sebep yok. 
     - Endonezya ekonomik krizini yaşadığı dönemde diktatörlükle yönetiliyordu ve halk ayaklanması gerçekleşti. Ancak Türkiye hem yönetim hem de toplumsal yapısı açısından bu ülkeden tamamen farklı 
     - Programın açıklanmasının ardından kurlar düşmeye başladı. Hatta dolar gerçek değerinin yüzde 20 üzerinde ve gerileme trendine girdi. 
     
Türk bankacılar isyanda      Yabancı bankaların Türkiye aleyhinde yürüttükleri kampanyalar yerli bankacıları isyan ettiriyor. Citibank raporu ile ilgili olarak ünlü bir banka sahibi tepkisini hükümet bazında da dile getiriyor. Bir başka banka sahibi ise yine ünlü bir İsviçre bankası olan UBS’nin hazırladığı rapordaki yıl sonu dolar hedefini görünce telefonla o bankayı arayıp ahizeyi dayayıp raporu yırtıyor. Bu raporu alan bir başka holdingin sahibi bu rapora ilişkin değerlendirmesinde, yabancıların Türkiye üzerinden para kazanmak ve büyük fabrikaların değerini düşürüp ucuza alabilmek için kendi aralarında böyle raporlarla piyasalarla oynamaya çalıştıklarını belirtiyor. 19 - 21 Şubat’da dalgalı kura geçişten hemen önce piyasadan 3.8 milyar dolar çektiği iddia edilen bankalar arasında iki yabancı bankanın olduğuna da dikkat çeken holding patronu, raporun amacının bu kapsamda değerlendirilmesi gerektiğini, piyasadaki aktörlerin yabancıların bu oyununa gelmemesinin çok önemli olduğunu söylüyor. Aynı kişi, hükümetin bu bankalara karşı IMF ve Dünya Bankası nezninde de girişimde bulunarak, bu oyunların önlenmesi gerektiğini vurguluyor. 
     
5 SORU 5 CEVAP      1- Citigroup kimdir 
     Yıl sonunda doların 2 milyon liraya yükseleceğini iddia eden raporu hazırlayan Citibank ve Schroder Salamon Smith Barney, dünyanın en büyük bankacılık, sigorta ve mali yatırım gruplarından Citigroup’un bünyesinde faaliyet gösteriyor. Citigroup, 2000 yılında 77.6 milyar dolar gelir ve 13.5 milyar dolar k r elde etti. 
     
     2- Citigorup’un stratejisi nedir 
     Citigroup, son üç yıldır dünya çapında agresif bir büyüme stratejisi izliyor. Geçtiğimiz yıl raporda adı geçen Schroder de dahil olmak üzere Doğu ve Batı Avrupa, Kuzey Amerika, Latin Amerika ve Asya’da dokuz büyük çaplı evlilik ve stratejik ortaklık gerçekleştirdi. Sadece, ABD’de satın aldığı tüketici kredisi şirketi First Capital sayesinde aktiflerine 100 milyar dolar kattı. 
     
     3- Citigroup daha önce hiç skandala karıştı mı 
     Citigroup, yine raporda adı geçen Citibank yüzünden skandala karıştı. Citibank, ABD Senatosu tarafından kara para akladığı gerekçesiyle soruşturmaya uğradı. Citibank’a 1991 yılından beri 800 milyon dolar civarında kara para girişi gerçekleştiği iddia ediliyor. 
     
     4- Citigroup’un Türkiye faaliyetleri neler 
     Citigroup, Türkiye’de Citibank Türkiye aracılığıyla faaliyet gösteriyor. Yaklaşık 30 yıldır Türkiye’de faaliyet gösteren Citibank, Türkiye’de şube açan ilk yabancı bankaydı. Türkiye’de bireysel bankacılığa ise ilk defa 1996 yılında girerek, yine bu alana giren ilk yabancı banka oldu. 
     
     5- Türkiye’de büyümeyi planlıyor mu 
     Evet. Citibank bir süredir Türkiye Ekonomi Bankası’nı almak için görüşmelere devam ediyor. Ocak 1999’da banka alma iznini alan Citibank, dört banka alacağını belirtmişti. Ancak o sırada Citibank’ın listesinde olan bankaların bundan haberi yoktu ve gelişmeleri basından öğrenmişlerdi. Tüketici kredileri hizmetleri alanında da Boyner Grubu ile işbirliğine giren Citibank’ın kredi kartları ile Advantage Card’ın yıl sonunda birleşmesi planlanıyor. 
     


 EKONOMİ 



















</TEXT>
</DOC>
