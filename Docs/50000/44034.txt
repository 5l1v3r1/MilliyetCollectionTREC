<DOC>
<DOCNO> 44034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/gun08.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anaokulunda dil’ öğrenilir mi 
</HEADLINE>
<TEXT>

ÇAPRAZ ATEŞ 
     İSTANBUL- MİLLİYET 

     Yabancı dil öğreniminin sadece 2 - 6 yaş arasında başarılı olunduğu iddiaları, eğitimcileri ikiye böldü. Uzmanların bir bölümü, bu tezi doğrularken, bir bölümü ise, öğrenmenin yaşa değil, yeteneğe bağlı olduğunu savundular. İşte görüşler 
     
     Ful Akıngüç Över Kültür Okulları Genel Müdürü 
Küçük yaşta daha iyi öğrenir      Yabancı dilin ne kadar küçük yaşta alınırsa o kadar rahat ve kolay öğrenildiği, bugün dilbilimcileri tarafından da kabul edilen bir konu. Bir bebek anadilini nasıl öğreniyorsa, küçük yaştaki dil öğreniminde de aynı mantıkla sanki anadilini öğrenir gibi, kalıcı ve sağlam bir şekilde bu öğrenimi alabilir. Aslında buna yabancı dil öğrenimi demek de yanlış. Yabancı dil yerine, ikinci dil diyelim. Çünkü, yabancı dil edinimi değil burada yapılan. Bebek annesinden doğduktan sonra, ilk bir yıl boyunca konuşmuyor yani dinliyor ve belli bir süre geçtikten sonra konuşmaya başlıyor. İkinci dilde de aynı şekilde olur. Ana dilini öğrenmeye başladıktan sonra, ilkokul çağına gelinceye kadar ikinci dile mümkün olduğunca maruz kalmasını sağlayarak, bu yaştaki çocukların İngilizce edinmelerini sağlamak lazım. Yurtdışındaki anaokullarında da yapılan bu. Kültür 2000 İlköğretim ve Anaokulu’nda da bu sistemi uygulayarak çocukların doğal ortamda İngilizceyi yaşayarak öğrenmeleri sağlıyoruz. 
     
     Rahmi Kahya İnci Çocuk Yuvası sahibi 
ABD’de de uygulanıyor      Bir çocuk 100 milyar hücreyle dünyaya geliyor. 0 - 3 yaş arasında bu hücrelerin tamamını, 3 - 6 yaş arasında yarısını, 6 yaştan sonra ise yüzde 10’unu kullanıyor. Bu dönem öğrenme için çok ideal. Sadece yabancı dil öğrenmek için değil, bilgisayar gibi diğer alanlarda da bu dönem en verimli oldukları yıllar. ABD’de, 4 yaşında eğitim almaları mecburi. Bu nedenle üç dili çok rahat öğrenebiliyorlar. ABD’de kaldığımız süre içinde kızımız İngilizceyi öğrendi. Komşularımızdan Rusça’yı, bizden ise Türkçe’yi alarak üç dil sahibi oldu. Dünyada bu sistem uygulanıyor ve belli bir mesafe alındı. Bizde ise çok yeni ve yaygınlaşması gerekiyor. 
     
     Özdemir İçin Atlas Eğitim Danışmanlık 
Para tuzağı      Sadece 2 - 6 yaş arasında dilin öğrenildiği iddiası yanlış. 21 - 22 yaşına kadar da çok iyi dil bilgisi alabilirler. İnsanın öğrenme kapasitesi yaşla ilgili değil, belleği herşeyi alabilecek kapasitede. Zaten dil yaşamayla öğrenilir. Bizde okullarda ve üniversitelerde saatlerce İngilizce eğitimi verilir ve sonunda kimse öğrenemez. Beynin düşünmesi, yaşaması ve böylece öğrenmesi lazım. Söylenenlerin hepsi palavra ve para tuzağı. Anaokulunda da öğrenilir, ancak bu dönemle sınırlamak yanlıştır. 
     
     Şehrazat Omurtak HİT Uluslararası Eğitim Merkezi 
Öğrenmenin yaşı olmaz      Çocukların dili aksansız öğrenmeleri için 0 - 6 yaş arası daha uygun. Çünkü, beyinleri bilgilerle dolu halde değil. Ancak bu demek değil ki, bu yaştan sonra yabancı dil öğrenilmez. Hepimiz yabancı dili ileri yaşlarda öğrendik. Genelde 10 - 15 yaşları arasında öğreniyoruz. Yurtdışına gönderdiğimiz öğrencilerin yaş ortalaması 20 ve hepsi de başarılılar. Öğrenmek için yaş sınırı koyamayız. Çünkü biraz yetenek, biraz hafıza gerekli. Ancak dil uzmanlarına göre aksansız konuşmak, 10 yaşına kadar daha kolay. 
     



 GÜNCEL 
























</TEXT>
</DOC>
