<DOC>
<DOCNO> 45455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur03.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili sayısı azalsın mı azalmasın mı Partiler ne diyor 
</HEADLINE>
<TEXT>

     Milletvekili sayısının azaltılması konusunda DSP Grup Başkanvekili Aydın Tümen, böyle bir düzenlemeden rahatsız olmayacaklarını bildirirken, MHP Grup Başkanvekili Mehmet Şandır ile ANAP Grup Başkanvekili Yaşar Dedelek bunun tartışılması için ''Henüz erken'' olduğunu savundu. Muhalefet partileri de sayının düşürülmesini istedi. 
     Değişik çevrelerden gelen, milletvekili sayısının 550'den daha az olması konusundaki görüşler, iktidar ve muhalefet partileri tarafından farklı değerlendirildi. İktidar partileri milletvekili sayısının düşürülmesinin ''erken'' olduğunu savunurken, muhalefet partileri bu görüşe sıcak bakıyorlar. TBMM'de grubu bulunan siyasi parti temsilcilerinin bu konudaki görüşleri şöyle 
     DSP Grup Başkanvekili Aydın Tümen, DSP'nin milletvekili sayısı 450'den 550'ye çıkartılırken karşı çıktığını anımsatarak, ''Artış olmasını istemedik. Ancak artış olacaksa o zaman Cumhuriyet Senatosu gibi farklı bir yapılanmanın gerçekleştirilmesini önerdik. Bu mümkün olmadı. Şimdi biz DSP olarak sayının düşürülmesinden rahatsız olmayız'' dedi. 
     MHP Grup Başkanvekili Mehmet Şandır, Türkiye'deki gerçekleri dikkate alınmadan yapılacak bir düzenlemenin doğru olmadığına inandıklarını söyledi. Şandır, şunları kaydetti 
     ''Meclis'in yapısının ve milletvekili sayısının tartışılması için çok erken. Bu konuda yeterli araştırma yapılmadan ve yapılan bilimsel araştırmaları biraraya getirmeden bir şey söylemek doğru değil. MHP olarak bu konuda araştırma yapıyoruz. 
     Türkiye şartlarına, milletin ihtiyaçlarına ve Avrupa Birliği normlarına uygun düşecek bir Siyasi Partiler Kanunu ve Seçim Kanunu yapılması gerekir. Bunun, partilerin teklifi veya hükümetin tasarısı değil tüm partilerin katılacağı bir komisyon vasıtasıyla uzlaşma sağlanması ve Meclis teklifi haline getirilmesi gerekir.'' Şandır, oluşturulacak parlamenter yapı konusunda çok farklı seçenekler olabileceğini dile getirerek, her partinin ayrı çalışma yapması ve daha sonra da bir uzlaşma sağlanarak konunun gündeme alınması gerektiğini söyledi. 
     
     ANAP'ın yaklaşımı 

     ANAP Grup Başkanvekili İbrahim Yaşar Dedelek, DYP Genel Başkanı Tansu Çiller'in, milletvekili sayısının azaltılması önerisini ''popülist bir yaklaşım'' olarak nitelendirdi. 
     Milletvekili sayısının 550'ye çıkarılmasıyla ilgili Anayasa değişikliğinin DYP iktidarı döneminde yapıldığını hatırlatan Dedelek, Çiller'in önerisini ''ciddi bulmadığını'' söyledi. 
     Dedelek, ülkenin çözüm bekleyen sorunları bulunduğunu ifade ederek, ''Bu konu, şu sıralarda Türkiye'nin gündeminde öncelikli bir yer işgal etmiyor'' dedi. 
     
     DYP ne diyor 

     DYP Grup Başkanvekili Ali Rıza Gönül, ekonomik sıkıntıların verdiği tepkiyle milletvekili sayısının fazlalığını ''gereksiz harcama, israf'' olarak gördüğünü savunarak, ''Millet, yasama görevinin 400-450 milletvekili tarafından da yapılabileceği kanaatindedir'' dedi. 
     Gönül, Türkiye milletvekilliğinin Anayasa Mahkemesi'nce iptali üzerine, artan miktar olan 100 milletvekilinin kaldırılması için bir Anayasa değişikliği Teklifi hazırlayarak imzaya açtıklarını hatırlattı. Bu teklife yeterli imzanın sağlanması için TBMM Başkanı Ömer İzgi'den destek istediklerini anlatan Gönül, şöyle konuştu 
     ''Bu sayının 400'e indirilmesi isteniyorsa ona da açığız. 
     Cumhurbaşkanı'nın da işaret ettiği doğrultuda, 400 rakamı üzerinde diğer partilerle görüşbirliği sağlanması durumunda, milletvekili sayısı bu rakama da düşürülebilir. Ancak, diğer siyasi partilerin sayının azaltılmasına ilişkin önerimize sadece evet demeleri yetmez, imzaları ile de katkıda bulunmaları gerekir. Bu da onların bu konudaki samimiyetlerinin ölçüsü olur.'' 
     
     Ak Parti'den destek 

     AK Parti Genel Başkan Yardımcısı Abdüllatif Şener, milletvekili sayısının düşürülmesi görüşünü dile getirdi. Şener, şöyle konuştu 
     ''550 milletvekili bence fazla. 1995 yılında Anayasa'da yapılan değişiklik sırasında DYP iktidarının önerisi ile gündeme getirilen milletvekili sayısının 600'e yükseltilmesine sert muhalefet etmiştik. 
     Bu sayede sayı 550'ye düşürülmüştü. 
     O zamandan bu zamana geçen sürede 550 milletvekilinin fazla olduğunu göstermiştir, düşürülmesi lazımdır.'' 
     
     SP'nin görüşü 

     SP Grup Başkanvekili Yasin Hatiboğlu, milletvekili sayısının 450'ye indirilmesinde ''sakınca olmadığı'' yönünde görüş bildirdi. 
     Hatiboğlu, şunları söyledi 
     ''Milletvekili sayısının 550'ye çıkartılmaması gerektiğini 1995'teki Anayasa değişikliği sırasında dile getirdik. Hatta o zaman ben TBMM'de birleşimi yönetiyordum ve kürsüden Siz 550 milletvekilini ne yapacaksınız 300 milletvekilini ne zaman topladınız ki diye konuşmuştum. 550 milletvekili fazla.'' 
     
     Milletvekili sayısı 

     1982 Anayasası'nda 400 olarak yer alan milletvekili sayısı 1987 
     yılında yapılan Anayasa değişikliğiyle 450'ye yükseltildi, bu sayı 1995'teki değişiklikle de 550'ye çıkarıldı. 
     Cumhurbaşkanı Ahmet Necdet Sezer, TBMM'nin Yeni Yasama Yılı açılışındaki konuşmasında, milletvekili sayısının azaltılması görüşünü savunmuştu. Sezer, ''TBMM üye sayısının 1982 Anayasası'nın ilk biçiminde olduğu gibi 400'e indirilerek, çalışmalarına etkinlik kazandırılabileceğini düşünüyorum'' görüşünü dile getirmişti. 
     Cumhurbaşkanı Sezer, sayının azaltılmasının yapılacak ilk seçimden sonraki seçimde oluşacak Meclis için geçerli olmasının da doğabilecek sorunların önüne geçebileceğini ifade etmişti. 
     Bu arada, DYP'li milletvekillerince hazırlanan, sayının 450'ye indirilmesine ilişkin Anayasa değişikliği teklifi imzaya açılmıştı. 
     






</TEXT>
</DOC>
