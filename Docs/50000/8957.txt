<DOC>
<DOCNO> 8957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/spor/aspo.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne ka para o ka köfte 3 - 2 
</HEADLINE>
<TEXT>

Alacaklar ödenmedi. Kampa girilmedi. Ve Galatasaray’a faturayı Kocaeli kesti, fark beşe yükseldi 
     Halil Özer 

     Dolar karşısında neyin değeri kaldı ki, Galatasaray’ın kalsın. Kocaelispor önünde kendi sahasında bu sezon üçüncü yenilgisini alan Galatasaray, hızla eriyip tükeniyor artık. Dün çok kritik maçtı onlar için. Kocaelispor maçından alınacak bir yenilgi ligde bir felaket olacaktı. 
     Bu yüzden bomba gibi başladılar. Eski rüzgarlarını estirdiler oyunun başında. Ama daha üçüncü dakikada sahadan "fıs" sesi geldi. Kaan Dobra, Taffarel’le karşı karşıya kalınca, "Bu maç zor biter" dedi Galatasaray tribünleri. Serdar’ın tehlikeli atağının ardından, 15. dakikada Yordanov’un şutu yan direkte patladı. Yordanov dedik de, bu adam Bulgaristan’da yıldızmış. Uzak diyarlarda yıldız arayan biz devler, bu çocuğu nasıl olup da görmemişiz. Adam tek başına perişan etti Galatasaray’ı. Galatasaray, dün savunmasında yıkıldı. Zaten orta alanı bitikti. Bir tek çırpınan Hasan Şaş vardı. O da çok yalnız kaldı. Kocaelispor’un Kaan Dobra, Serdar gibi süratli adamları öylesine rahat pozisyonlara girdiler ki, bunların çoğunda Taffarel duvar ördü. 
     
Kader çizildi      Galatasaray ilk atağını 18. dakikada Hagi ile yaptı. Topa vurmaya çalıştı, vuramadı, auta attı. Ardından Fatih’in düşürülmesi, Capone’nin elleriyle topu oynaması penaltı itirazları yarattı. Ama Metin Tokat "devam" dedi. 
     Karşılaşmanın kaderi ikinci yarıda çizildi. Galatasaray seyirci "gazını" arkasına aldı, ama golü Körfez buldu. 52. dakikada Yordanov, soldan Nuri’yi kaçırdı. Nuri yerden ortaladı, Serdar gelişine vurdu. Popescu’ya çarpan top Taffarel’i şaşırttı 1 - 0. Bu golden sonra savunma abondone oldu. 
     54. dakikada Kaan Dobra ikinci gole yaklaştı. Ama bomboş durumda topu dışarı attı. 61. dakikada Yordanov soldan ortaladı, Engin kafayı vurdu 2 - 0 
     Galatasaray maçı bıraktı ama seyircisi isyan etti. "Bırakma" dedi. "Ha bir gayret daha" dedi. 64. dakikada Hagi, sağdan yerden ortaladı. Serkan uzanarak ite kaka topa dokundu 2 - 1. Bu Galatasaray’ın maçtaki ilk net gol pozisyonuydu. Bu gol canlandırdı biraz Aslan’ı. 70. dakikada Emre boş durumda topu dışarı attı. 71’de Ahmet, 72’de Kaan Dobra’nın yakaladıkları yüzde yüz pozisyonları Taffarel tecrübesiyle önledi. 76. dakikada Arif, soldan Serkan’ı gördü. Serkan çok sert vurdu, top kaleciden döndü, yeniden vurdu 2 - 2. 
     Eski Galatasaray olsa bu maçı alırdı. 2 - 0’dan buraya getirirse ne yapar yapar, yırtar parçalar, ezer geçer üç puanı cebine koyardı. Ama bu Galatasaray bunu yapamadı. Tam rakip moralsizliğe yakalanmışken, onlar tam morali yakalamışken, seyirci tam havaya girmişken üçüncü golü bulamadı. Üstüne üstlük bir de yedi. 87. dakikada Engin maçı bitirdi. 
     Ne hikmet vardır bu Hikmet Karaman’da anlayamadık Ondan şüphelenmeye başladık. O cebindeki sihirli sopayı bir gösterse de, öğrensek. Adam gittiği yeri ayağa kaldırıyor. 
     
Futbolculara protesto      KOCAELİSPOR maç sonrası büyük sevinç yaşarken, bir grup Sarı - Kırmızılı seyirci Galatasaraylı futbolcuları protesto etti. Florya’ya gelen 4 - 5 taraftar da futbolculara sözlü sataşmalarda bulundu. Bu arada yöneticilerin Menajer Cüneyt Tanman’dan kamp krizi ile ilgili olarak rapor istedikleri öğrenildi. Yöneticilerin bir bölümünün yenilgiyi bu krize bağladıkları belirtildi. 
     
NOTLAR 5 sakat daha      GALATASARAY beş sakat daha verdi. Ergün, Okan ve Vedat oyunu terk ederken, maçı tamamlayan Emre’nin de sakat olduğu belirtildi. Okan’ın sağ diz yan bağlarında esneme saptanırken, bu futbolcuların MR’ının çekileceği belirtildi. Okan, Ergün ve Emre, Milli Takım’dan aflarını isteyecek. 
     
Milan takipte      MİLAN’ın teknik istatikcisi Paolo Bianchetti de maçı izleyenler arasındaydı. Bianchetti, sürekli not tutarken, "Yenilgiye rağmen Galatasaray’ın gücü ortada. Dikkatli olmalıyız" dedi. Milan’ın aynı zamanda Hasan Şaş ve Ümit’i de transfer listesine aldığı ve sürekli takip ettiği öğrenildi. 
     
Maç ertelensin’      LUCESCU, 7 Mart’taki Milan karşılaşması nedeniyle İstanbulspor maçının ertelenmesi için girişimde bulunulmasını istedi. Rumen hoca "Hastaneye döndük. Yoksa on biri kuramayacağız" diye konuştu. Stadda "İstanbul maçında Şükrü Saracoğlu’nu Ali Sami Yen’e çevirelim" anonsu yapıldı. 
     
Tarihi yenilgi      G.SARAY, Kocaelispor’a tam beş yıl aradan sonra mağlup oldu. Sarı - Kırmızılı takım, son olarak 4 Mayıs 1996’da Ali Sami Yen’de Kocaelispor’a 4 - 0 gibi farklı bir skorla yenilmişti. Körfez ekibi, o tarihten sonra dün geceye kadar Galatasaray’dan puan bile alamıyordu. ERHAN TELLİ 
     
Tokat başarısızdı      Tempolu, bol pozisyonlu ve gollü geçen maçın hızına hakem Metin Tokat ayak uyduramadı. Mücadelelere uzak kaldı, hatalı düdükler çaldı. Seyirciden etkilendi, avantaj kurallarında yanlışlar yaptı. Tokat, başarılı bir yönetim gösteremedi. 
     


 SPOR 



























</TEXT>
</DOC>
