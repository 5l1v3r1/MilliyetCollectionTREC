<DOC>
<DOCNO> 10505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sonspo10.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapajiç takımla idmanlara başladı 
</HEADLINE>
<TEXT>

     Antalyaspor maçının hazırlıklarını sürdüren lider Fenerbahçe'de, sakatlığı geçen Rapaiç'in takımla birlikte idmana çıkması teknik heyeti sevindirdi. 
     Sakatlığı nedeniyle bir süredir takımdan ayrı çalışan Hırvat futbolcu, bugünkü idmanda takım arkadaşlarına katıldı ve çift kale maçta da yer aldı. Rapaiç'in Antalyaspor maçında oynayabileceği bildirildi. 
     Bu arada, sakatlığı nedeniyle uzun süredir takımdan ayrı kalan Andersson'un da hafta sonundaki maçın 18 kişilik maç kadrosuna alınacağı öğrenildi. 
     Fenerbahçe, Antalyaspor maçı hazırlıklarını bugün yaptığı tek idmanla sürdürdü. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1,5 saat süren idmanda, sarı-lacivertli futbolcular çift kale maç yaptı. 
     Antrenmana, ülkelerinin milli takım kamplarında bulunan Uche ve Johnson dışındaki bütün oyuncular katıldı. 
     İdmanın son bölümünde hafif bir sakatlık geçiren Rüştü'ye buz tedavisi yapılırken, milli kalecinin durumunun ciddi olmadığı bildirildi. 




</TEXT>
</DOC>
