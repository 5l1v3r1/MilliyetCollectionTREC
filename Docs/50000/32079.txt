<DOC>
<DOCNO> 32079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/ekonomi/eko07a.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
8,300 desteğinde tutunmalı 
</HEADLINE>
<TEXT>

Uzun vadeli göstergeler aşırı satım bölgelerinde bulunmasına rağmen, düşüş sinyali veriyor 
     Zeynep Candan AKTAŞ 

     Geçen hafta etkisini hissettiren satış baskısı 10,000'in aşağı kırılmasıyla hızını artırdı. 8,326'ya dek gerileyen İMKB 100 Endeksi haftanın son günü gelen iyi haberlere rağmen satış baskısından kurtulamadı. Endeksin kısa vadeli göstergelerinden MACD ve Momentum aşırı satım bölgelerinde düşüş eğilimini sürdürürken, CCI, RSI, Stochasttic ve Ultımate toparlanmaya çalışıyor. Uzun vadeli göstergelerden MACD '0' seviyelerinde bir kez daha satış sinyalleri üretmeye başladı. Diğer uzun vadeli göstergeler de aşırı satım bölgelerinde bulunmalarına rağmen düşüş sinyallerini sürdürüyorlar. 
     Geçen kasım ayından beri makro ekonomik verilerde izlenen kötüleşme ve artan işsizlik toplumda giderek karamsar ve umutsuz bir psikolojiyi geliştirdi. Banka mevduatları neredeyse yarı yarıya yabancı para cinsinden. Konsolidasyon söylentileri kamu borçlanma senetlerine olan talebi kıstı. Bu senetlerde yükselen faizler ve doların bir türlü önlenemeyen yükselişi zaten son dönemde oldukça zayıf olan hisse senetleri piyasasının daha da zayıflamasına neden oldu. 
     
     Söylentiler yatırımcıyı vurdu 
     Üstüne üstlük beş bankaya daha el konulmasıyla ortaya çıkan zarar, işlem sırası kapatılan hisse senetleri borsa yatırımcısını bir kez daha vurdu. Bu karmaşa içinde borsa tarafında bir çok söylenti, spekülasyon almış başını gidiyor. SPK söylenti çıkaranlara karşı önlem almayı düşünürken, piyasanın ihtiyacı olan yasal düzenlemeler hiç ortalıkta yok. 
     Borsa aracılığıyla şirketlere aktarılan kaynaklar yöneticilerin elinde bilinçli veya bilinçsiz yokediliyor. Tıpkı el koyulan bankalardaki mevduatların yok edilmesi gibi. Banka mevduatları devlet tarafından güvence altına alınırken üstelik ortalama beş büyük bankanın faiz oranları üzerinden denilmesine rağmen, son döneme kadar çok yüksek oranlı faizler de mevduat sahibine ödendi borsa yatırımcısı bütün riskleri kendisi karşılamak zorunda. Burada amaç bu riskleri devletin karşılamasına yönelik bir beklenti yaratmak değil. Ancak bilmem hangi bankaya yatan mevduatın batıp batmadığı da artık mevduat sahibini ilgilendirmeli. 
     Önümüzdeki hafta için endeksin destekleri 8,300 ve 7,600'de iken, dirençler 9,000 ve 9,500 seviyesinde bulunuyor. 
     Bol kazançlı haftalar dileğiyle. 
     



 EKONOMİ 


















</TEXT>
</DOC>
