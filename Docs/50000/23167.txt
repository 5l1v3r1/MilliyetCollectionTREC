<DOC>
<DOCNO> 23167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/soneko09.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yalova "Özelleştirme kapsamındaki işçileri sokağa atmayacağız" 
</HEADLINE>
<TEXT>

     Devlet Bakanı Yüksel Yalova, özelleştirme kapsamındaki işyerlerinde çalışan işçiler için bir düzenleme yapılacağını belirterek, ''Bu işyerlerinde çalışan işçileri sokağa atmayacağımızı defalarca söyledik'' dedi. 
     Bakan Yalova, İzmir'e yeni atanan Emniyet Müdürü Halil Tataş'ı makamında ziyaret etti. Yalova, Vali Aladdin Yüksel'in de bulunduğu ziyarette, önceki Emniyet Müdürü Hasan Yücesan'ın çok güzel işler yaptığını belirterek, yeni müdürü de uzun yıllardan beri tanıdığını, bundan da gurur duyduğunu söyledi. 
     Yeni müdüre başarı dileklerini sunmak için ziyareti gerçekleştirdiğini ifade eden Bakan Yalova, ''İnsanların can ve mal güvenliğinin birinci ve tek güvencesi Emniyet Teşkilatı'dır. Emniyet mensuplarına yardımcı olmak herkesin görevidir'' diye konuştu. 
     Bakan Yalova, işçinin üzerinden siyaset yapmak isteyen çevreler bulunduğunu ve bu çevreleri kendilerinin çok iyi bildiğini dile getirerek, İzmir'deki işçilerin sağduyulu yaklaşımlarda bulunduğunu söyledi. 
     







</TEXT>
</DOC>
