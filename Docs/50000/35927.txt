<DOC>
<DOCNO> 35927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sontur15.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Evine icra gelen esnaf intihara kalkıştı 
</HEADLINE>
<TEXT>

     Manisa'nın Karaköy Semti'nde beyaz eşya satıcısı olan Mehmet Candoğan 47 , evine icra geldiği için Manisa Adliyesi önünde silahla intihar etmek istedi. Candoğan'ın 5 saat süren eylemi, endişeli saatler yaşattı. 
     Mehmet Candoğan, Ata İletişim Şirketi'nde çalışan Mustafa Suna'dan bir adet cep telefonu aldı. Karşılık olarak da Suna'ya beyaz eşya verdi. Ancak Mustafa Suna, buna rağmen cep telefonu için düzenlediği senedi icraya verince, Mehmet Candoğan'ın evine icra geldi. 
     Bunun üzerine elindeki silahla Manisa Adliyesi önüne gelen Candoğan, silahı şakağına dayayarak kendisini öldüreceğini söyledi. Emniyet kuvvetlerinin yanı sıra babası Fahri Candoğan, eşi Zehra Candoğan ve iki çocuğunun çabaları Candoğan'ı ikna etmeye yetmedi. Mehmet Candoğan kararlı olduğunu göstermek için havaya iki el ateş açtı. 
     Yaklaşık 5 saat süren çabalardan sonra Manisa Emniyet Müdürü Hüseyin Çapkın, olay yerine gelerek Candoğan'ı ikna etmeyi başardı ve intihardan vazgeçirdi. 
     Emniyet Müdürlüğü'ne götürülen Mehmet Candoğan'ın karşılıksız senet ve çek vermekten arandığı bildirildi. 
     
     
     







</TEXT>
</DOC>
