<DOC>
<DOCNO> 48920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/yazar/temelkuran.html </URL>
<DATE> 2001/10/26/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Üçüncü taraf Pek insanca 
</HEADLINE>
<TEXT>

     İki tarafta da rahatsızlık veren bir şey varsa, yapılacak tek şey üçüncü bir taraf kurmaktır. Üçüncü taraf, birbirine göre vaziyet almış, çatışmanın ürettiği enerjiyle söz yarıştıran diğer iki taraf gibi acele cümleler kuramaz. Reçeteler çırpıştırıp, sloganlar fışkırtamaz çoğu kez lafı gediğine de oturtamaz. Üçüncü taraf, her iki tarafın da düşmanca soracağı "Siz necisiniz peki " sorusuna basit bir tarif cümlesi de kuruveremez. İğretilik hatta belirsizlik gibi görünen bu indirgenemezlik, üçüncü tarafın varolduğu gerçeğini değiştirmez. Bu ülkede iki tarafın yarattığı gürültü içinde küçük sesiyle konuşmak zorunda kalan üçüncü bir taraf var... 
     
     Lüzumsuz kuşlar gibi... 
     Ölüm oruçları birinci yılını tamamladı. Hükümetin "iflah ve ıslah olmaz gözü dönmüşler" ilan ettiği, basının "görünmez adamlar" haline getirdiği insanlar, durdurulamaz kırlangıç intiharları gibi... Düşüyorlar. Devletin iktidar saplantısı ile örgütün ölümü yücelten çığlıkları arasında çekiştiriliyor insan eti iki taraf arasında yırtılıyor. 
     Madrid’de Büyük Meydan’da ata binmiş bir kralın heykeli var. Atın açık ağzından giren kuşlar hep içeride kalmışlar, ölmüşler. İktidarın heykeli ölü kuşlarla dolmuş yıllarca. Bir gün at heykelinin ağzını kapatıvermişler tunçla. ölümün kokusu bile kalmamış, sıfırlamışlar tarihi böylece. Ölü et, iktidarın tunç heykelini çürütemez ki O yüzden işte, lüzumsuz kuşlar ilan edilmiş insanlar, iktidarın boş gövdesine kurban edip kendini, ölüvermemeliler. Ölüm, gericidir. Üçüncü taraf bunu der. 
     
     Aldım, verdim, ben seni... 
     Otobüs garlarında korkunun iç sesini dindirmek için yapılan erkeklik ayinlerinde çürüyen yüzler... Dağlarda çekilmiş "karşı" fotoğraflarda, ölüm üzerine ölüm koya koya büzüşmüş yüzler... Gazetelerde, "Aldım, verdim, ben seni bitirdim" haberleri ve beri yandaki şehirlerin kenarlarında "taraf olmadıkları için bertaraf olmuş" yersiz yurtsuzlar... Üçüncü taraf, iki ölüm ülkesi arasında kendine bir yol arar. Üçüncü taraf, en çok, iki iktidar gürültüsü arasında sesi kaybolmuş "bertaraflara" yanar. Annesinin verdiği adı terkedip, başka bir dilde ağlamak zorunda kalan. 
     
     Hangi taraftasınız 
     "Siz Ladin’in dünyaya hakim olmasını istiyorsunuz " 
     Ne çok geldi bu mektuplardan savaşa karşı yazı yazınca. Öyle ya, o tarafta değilsen mutlaka yerin öbür tarafta. Hele o yazılar islamcı gazeteler tarafından övülünce... Her iki tarafta da olmamak ne zor açıklanırmış meğer. Üçüncü tarafın basit olmayan cümlelerini her iki taraf da kendine doğru çekiştirmek istermiş demek. 
     Oysa üçüncü taraf insanca, pek insanca... İktidardan, "yenmekten, yenilmekten" ötede. Ne o tarafta ne bu tarafta. Bütünüyle ve sadece üçüncü tarafta 
     
     







Tehlikeli virajda külüstür araba 


Savaş gazisi 


İhale... 


Kaynayan Kafkas kazanında istikrar arayışı... 


Mavi Roma 


Sınavsız üniversite kandırmacası 


Sandık hüsran olacak 


Kafkasya'da 11 Eylül etkisi 


Kurullarla yaşamak 


İspatlayamayan hem şerefsiz hem onursuz 


Silah ruhsatı Bektaşi hikayesi 


Siyaset çürüten ihale düzeni 


Ferhan Şensoy "Kriz dediğin anlık olur " 


Üçüncü taraf Pek insanca 


KDV’yi bizim yerimize yabancılar ödemez 


</TEXT>
</DOC>
