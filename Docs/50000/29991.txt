<DOC>
<DOCNO> 29991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/ekonomi/eko04.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgaride 100 dolar düzeltmesi 
</HEADLINE>
<TEXT>

Temmuzda 5 milyonluk artışla, 107 milyon liraya ulaşan asgari ücretin en az 125 milyona çıkarılması gündemde 
     ELÇİN ERGÜN Ankara 

     Asgari ücrete 5 milyon lira zam yapılmasının ardından harekete geçen sendika temsilcileri dün koalisyonu oluşturan parti liderleri ile görüştü. Türk - İş Başkanı Bayram Meral, asgari ücrette artış yapılması konusunda liderlerin olumlu olduğunu belirterek, "Asgari ücret 100 dolar 125 milyon 800 bin lira ya da daha fazla olabilir" dedi. 
     Çalışma ve Sosyal Güvenlik Bakanı Yaşar Okuyan ile Türk - İş, Hak - İş, DİSK ve TİSK başkanları dün liderlere ayrı ayrı iki saate yakın bir ziyarette bulundular. Sendika üyeleri özelleştirme sonrası işletmelerden çıkarılan işçiler, işçi alacakları, sosyal sigorta prim tavanının düşürülmesi ve asgari ücret konularını liderlerin masasına getirdi. Görüşme sonrasında bir açıklama yapan Okuyan, liderlerin iş yasalarının uluslararası normlara uygunlaştırılmasına hız kazandırılması konusunda hemfikir olduğunu belirtti. Okuyan, söz konusu yasaların yılbaşına kadar çıkarılması için liderlerin siyasi iradelerini ortaya koyacağını vurguladı. Okuyan ayrıca asgari ücret konusunda çalışma başlatıldığını söyledi. 
     
     Derviş’ten şik yet ettiler 
     Türk - İş, DİSK ve Hak - İş başkanlarının Başbakan Ecevit’le görüşmelerinde de Devlet Bakanı Kemal Derviş’i üstü kapalı şik yet ettiği öğrenildi. Sendika başkanları, "Köprülere yapılan zamlara bedel olarak toplu iş sözleşmeleri gösteriliyor. Toplumla işçiler karşı karşıya getiriliyor" dedi. Ecevit, "Derviş’in ağzından Toplu sözleşmelerin bedeli zamlardır’ şeklinde bir cümle çıktı mı" sorusunu yöneltti. Sendika başkanları da "Doğrudan böyle bir şey söylemedi ama açıklamalar bu havayı doğuruyor" deyince Ecevit de, "Sizler toplu iş sözleşmelerinde özverili davrandınız. Biz de bu özverinizi IMF’ye verilen mektupta da dile getirdik" diyerek konuyu kapattı. 
     
Yıllık artış 20 milyon      ATİLLA ÖZSEVER 

     Asgari ücret, bir yılda ancak 20 milyon lira arttı. Geçen yıl, yani Temmuz 2000’de net 87 milyon lira olan asgari ücret, bu yılın Temmuz’unda 107 milyon liraya çıktı. 
     Hükümet programında çalışanların enflasyon altında ezilmeyeceğine dair kayıt bulunmasına rağmen sadece bir yıllık enflasyon artışı dikkate alındığında asgari ücretli enflasyona yenik düştü. En az ücret, bir yılda yüzde 23 oranında artırılırken, enflasyon yüzde 52.4 olarak gerçekleşti. 
     Asgari ücret, enflasyon oranında artırılmış olsaydı bu rakamın 132.5 milyon lira olması gerekecekti. Eskiden memur maaşları ile asgari ücret arasında bir bağ bulunuyordu. En düşük memur maaşı asgari ücretin altında olamıyordu. Bu bağ Özal döneminde kesildi, eğer asgari ücret en düşük memur maaşı kadar olsaydı, asgari ücret şimdi 193 milyon 777 bin liraya çıkacaktı. 
     Çalışma Bakanı Okuyan, mevcut asgari ücreti "utanılacak ücret" olarak tanımlamakla birlikte yasal düzenleme yapıldıktan sonra asgari ücretin yeniden belirlenebileceğini ifade ediyor. Okuyan, asgari ücretin para cezaları dahil birçok şeyle bağlantısı olduğunu belirterek, öncelikle bu bağlantıları ayıklayan bir yasal düzenlemeden yana. 
     Yasal düzenleme yapılıncaya kadar yılın sonu gelir, bu asgari ücret de 107 milyon lira olarak devam eder. Oysa önce asgari ücret yeniden belirlenip yasal düzenleme arkasından gelebilir... 
     



 EKONOMİ 

























</TEXT>
</DOC>
