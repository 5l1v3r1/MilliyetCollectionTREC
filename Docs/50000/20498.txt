<DOC>
<DOCNO> 20498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/yazar/sazak.html </URL>
<DATE> 2001/05/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Delege avı 
</HEADLINE>
<TEXT>

     DSP Kurultayı'nda "aday oldu" diye siyasi tacize uğrayan Sema Pişkinsüt'e oy veren delegeler partiden ihraç ediliyor. 
     Ecevit'e karşı sergilediği "demokratik cesaret" nedeniyle adeta "aforoz" edilen ve kurultayda konuşturulmayarak, oğluyla birlikte tartaklanan Sema Hanım'ın sempatizanları hakkında tüzüğün 49'uncu maddesi işletilmeye başlanmış. Bu maddeye göre, "partinin genel doğrultusunda hareket etmedikleri" gerekçesiyle, Ecevit'e oy vermeyerek Pişkinsüt'e dolaylı destek olanların da üyelikleri sona erdiriliyormuş. 
     DSP il örgütlerinin başlattığı "sürek avı"nın hedefi muhalif delegeler gibi görünse de, bu tasfiye sonunda asıl niyetin "Pişkinsüt'ten kurtulmak" olduğu çok açık. Kurultayın kamu vicdanında açtığı yaralar henüz sarılmadığı için DSP yönetimi Pişkinsüt'ün ihracını bu aşamada göze alamıyor. Cezalandırma şimdilik ona oy verenlere yönelmiş durumda. Sema Hanım ise istifa etmemekte kararlı. Çünkü aday olmak dışında bir suçu yok 
     İlginçtir. Pişkinsüt, kurultayda kendisine ve oğluna yönelik saldırı anında bile koruduğu asaletini, ilkeli tutumunu bugün de sürdürüyor. İsteseydi, adaylık konuşmasının engellendiğine ilişkin "tutanak"la Yargıtay Cumhuriyet Başsavcılığı'na başvurup, Siyasi Partiler Yasası uyarınca "kurultayın iptalini" isteyebilirdi. Ancak o yola başvurmadı. 30 gün süresi bulunmasına karşın itiraz hakkını kullanmayacak. 
     Ancak Pişkinsüt'ün "parti içi demokrasi" istemi hala geçerli. Zaten kurultayda kürsüye çıkabilseydi, hükümetle ilgili güncel eleştiriler dışında vereceği temel mesajlardan biri şu olacaktı 
     "Partiler demokrasisi olmazsa demokratik yapıyı Cumhuriyetin nitelikleri arasına hakim kılamayız. Demokratik olmayan siyasi partiler hizip ve delege örgütü olmaya ve demokratik siyasi yaşamdan kısa zamanda çıkmaya mahkumdur." 
     Pişkinsüt böyle düşündüğü için konuşması engellendi. Şimdi ona oy verenler DSP'den ihraç ediliyor. 
     Kurultaydan sonra 2 milletvekili, Nazire Karakuş ve Mehmet Özcan, Pişkinsüt'ün uğradığı "siyasi taciz"i içlerine sindiremedikleri için istifa etmişlerdi. DSP Grubu'nun bu ayrılıkları daha önce Ecevit'in, adı "akçalı" işlere karıştığı için bizzat istifa ettirdiği Mustafa Düz ile Eskişehir Milletvekili Mail Büyükerman'a kapıları yeniden açarak telafi etmeye çalıştığı bildiriliyor 
     Dün Avrupa Günü'ydü. 
     Pişkinsüt'ün başına gelenleri düşündükçe, TBMM İnsan Hakları Komisyonu'nda "yüz akıyla" çıktığı işkence sınavıyla, Hikmet Sami Türk'ün F tipinde sergilediği "insanlık ayıbı"nı kıyasladık. Keşke Sema Hanım, hukuktan yana, özgürlükçü ve cesur tutumuyla kabinede yer alsaydı. 
     AB adayı Türkiye'nin bakanlık koltuğuna daha çok yakışmaz mıydı 
     "Demokratik" ve "sol" bir partide adaylık bile çok görüldü. 
     
     







Çağ ve İslam 


Hiciv sporu... 


Öksüz - Derviş anlaşmazlığı 


Allah razı olsun 


Avrupa gündemden düştü, kriz de 
düşebilir 


Oyun içinde oyun 


Çivisi mi çıktı 


Gürüz'ün son numarası 


"Avrupa Günü" düşünceleri... 


"Siyaset - ticaret " çemberi... 


Türkiye ve enerji gerçeği 


Çiller "Ben yargı kararıyla aklandım" 


Delege avı 


Anayasa'da iki madde var 2 


Bankalar Kanunu yaşayanlar’ değil batanlar’ için 


</TEXT>
</DOC>
