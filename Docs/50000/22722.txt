<DOC>
<DOCNO> 22722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/spor/spo03.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav'a Ümit tuzağı 
</HEADLINE>
<TEXT>

Galatasaray, Gençlerbirliği ile bonservis konusunda anlaşma sağlayamazsa Alman pasaportu taşıyan Ümit Karan’ı, Bosmann kuralına göre transfer edecek 
     INTER’in transfer taktikleri ile elindeki üç futbolcuyu çok ucuz rakamlara kaptıran Galatasaray, İtalyanlar’dan dersini aldı. Sarı - Kırmızılılar Gençlerbirliği’nin Alman pasaportu bulunan golcü futbolcusu Ümit Karan’ı Bosmann kurallarına göre transfer edecek. İlhan Cavcav’ın, Ümit Karan ile Ümit Özat için teklif edilen toplam 2 milyon doları kabul etmemesi üzerine böyle bir uygulamaya gidilecek. 
     ÜMİT Karan, Alman pasaportlu olduğu için başkent ekibi bu transferde hiçbir şey yapamayacak. Gençlerbirliği’nin federasyona şikayette bulunması halinde Galatasaray FIFA’ya gitmeyi bile göze alacak. Genel Sekreter Sinan Kalpakçıoğlu yaptığı açıklamada, "Belki sayın Cavcav buna kızacak ama ne yapalım. Bizim ağzımız çok yandı. Ama bu kural olduğuna göre biz de uygulayacağız" ifadesini kullandı. n HALİL ÖZER 
     
Barcelona’dan maç teklifi      İSPANYA’NIN ünlü kulübü Barcelona, Galatasaray’a özel maç teklif etti. Sarı - Kırmızılı kulübe dün faks çeken Barcelona, 17 Ağustos’ta kendi sahasında karşılaşmak istediğini bildirdi. Yönetim, en kısa sürede yanıt vereceğini açıkladı. Bu arada Berkant pazarlığının yarın yeniden başlayacağı belirtildi. Ayrıca Mehmet Cansun’un transfer yetkisinin elinden alındığı ifade edildi. Cansun ise dün "Fenerbahçe’nin şampiyonluğu sürpriz olur" dedi. 
     
Bushi listede      GALATASARAY, İstanbulspor’da oynayan Murat’tan sonra Bushi ile de ilgilenmeye başladı. İstanbulspor yöneticileri ile yapılan görüşmelerde bu iki futbolcuya talip olduğunu açıklayan Sarı - Kırmızılı kulüp, önümüzdeki hafta bir kez daha masaya oturacak. Bu arada Arif’ten sonra Bülent Akın’ın da Denizlispor’a geri gönderilmesine karar verildi. 
     
Temlik kalktı      HAKAN Şükür’ün bonservisine Vakıfbank tarafından konan temlik kaldırıldı. Sarı - Kırmızılı yöneticiler uzun görüşmeler sonrası 7 milyon doları kurtardı. Bu bankaya olan borç bir seneye yayıldı. Böylece Hakan Şükür’den gelecek olan para Galatasaray’ın kasasında kalacak. Galatasaraylı yöneticiler anlayışlarından dolayı Vakıfbank’a teşekkür ettiler. 
     
İlhan tamam      ERHAN TELLİ 

     GALATASARAY, Samsunspor’un başarılı oyuncusu İlhan ile anlaştı. Önceki gün İstanbul’a gelen genç futbolcu Sarı - Kırmızılı yöneticilerle görüştü ve üç yıllık sözleşme yaptı. İlhan, üç yıl için bir milyon dolar alacak. Hagi, Emre ve Okan, Trabzon maçında son kez forma giyecek. Taffarel’in de ayrılmayı planladığı, kararını önümüzdeki hafta vereceği öğrenildi. 
     SARI - KIRMIZILILARDA futbolcuların biriken alacaklarının bugün ödeneceği açıklanırken, yönetimin maddi kriz nedeniyle büyük sıkıntı yaşadığı belirtildi. Oyunculara 5 milyon doları bulan taksitleri için yine çek verme yoluna gidileceği kaydedildi. Disiplin Kurulu, Okan’a bir maç, kulübe de bir milyar lira ceza verdi. 
     
Lucescu’ya şartlı teklif      YÖNETİM, Lucescu’ya yeni sezon için yeni bir teklif yaptı. Bir süre önce Rumen hoca ile söz kesen, daha sonra başka hoca düşünen Galatasaray, yeniden Lucescu’ya döndü. Ancak Balint’in yerine Türk hoca ile çalışması şart koşuldu. Lucescu bu teklife şimdilik olumlu yanıt verdi. 
     



 SPOR 






















</TEXT>
</DOC>
