<DOC>
<DOCNO> 41455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sontur09.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, Üzeyir Garih cinayetinde kendisini başarılı buldu 
</HEADLINE>
<TEXT>

     İstanbul Emniyet Müdür Yardımcısı Turan Tuna, işadamı Üzeyir Garih'in öldürülmesiyle ilgili yürütülen soruşturmada polisin başarısız olmadığını ifade ederek, ''Çünkü, 2 günde zanlının ismi ve yeri tespit edildi'' dedi. 
     Tuna, İstanbul Emniyet Müdürlüğü'nün Vatan Caddesi'ndeki kompleksinde bulunan Güvenlik Şube Müdürlüğü'nün salonunda Garih cinayetiyle ilgili yürütülen soruşturma konusunda bir basın toplantısı yaptı. 
     Cinayetin ardından yürütülen soruşturma konusunda polisin suçlu gibi gösterildiğini söyleyen Tuna, ''Yetkisiz kişilerden bilgi alındı. Basında bizlerle ve hatta sizin aldığınız bilgilerle hiç ilgisi olmayan haberler çıktı'' diye konuştu. 
     Polisin başarısız olduğu yönündeki görüşlerin gerçeği yansıtmadığını ifade eden Tuna, ''Üzeyir Garih cinayetinde polis başarısız değildir. Çünkü, 2 günde zanlının ismi ve yeri tespit edildi'' dedi. 
     Yetkisiz kişilerin basına bilgi vermemesi yönünde önlemler alındığını anlatan Tuna, bundan sonra günlük olarak yapılacak bu tür toplantılarda basına kendisi tarafından bilgi verileceğini kaydetti. 
     Tuna, zanlı Yener Yermez'in adliyeye sevk edilmesinin ardından bir açıklama yapılacağını da vurgulayarak, ''Zanlı adliyeye sevk edildiğinde resmi bir açıklama yapılacak ve kimsenin kafasında hiçbir soru işareti kalmayacak'' diye konuştu. 
     ''Soruşturmaya ilişkin bir gelişme olup olmadığı'' yönündeki soruyu, İstanbul Emniyet Müdür Yardımcısı Turan Tuna, ''Adi gözüken bir cinayet. Bunun dışında ekstra bir gelişme yok'' diye yanıtladı. 
     Tuna, gazetecilerin diğer sorularını yazılı olarak istedi ve bunların daha sonra yanıtlanabileceğini söyledi. 
     
     







</TEXT>
</DOC>
