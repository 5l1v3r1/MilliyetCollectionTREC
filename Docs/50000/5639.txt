<DOC>
<DOCNO> 5639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sonspo09.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "İnter'le sözleşmemi uzatmayı düşünüyorum" 
</HEADLINE>
<TEXT>

     Galatasaray'dan, İtalya'nın ünlü kulübü İnter'e transfer olan Hakan Şükür, kulübünde mutlu olduğunu belirterek, ''3 yıllık sözleşmem var. Mümkün olursa, uzatmayı da düşünüyorum'' dedi. 
     UEFA Kupası ödülü olan 100 cumhuriyet altınını almak için Florya Metin Oktay Tesisleri'ne gelen Hakan, tören sonunda yaptığı açıklamada, Türkiye'ye döneceği ve Jardel ile takas yapılacağı söylentilerini duymadığını söyledi. 
     Hakan, tüm bunların kendi dışında geliştiğini kaydederek, ''Ben yöneticilerimle her zaman konuşuyorum. Böyle bir şeyi onlar hiçbir zaman söylemedi. Ben orada mutluyum. 3 yıllık kontratım var. Mümkün olursa, bunu daha da uzatmak isterim'' diye konuştu. 
     İnter'in çok kaliteli oyunculardan kurulu bir ekip olduğunu, yeni transferlerle de daha iyi oynamaya başladıklarını vurgulayan Hakan, ''Şu anda alışamamanın yarattığı sıkıntılar var. Takımda ferdi özellikleri yüksek futbolcular mevcut. Onlar da bunu kullanmak istiyor. Sıkıntıları gidermek de teknik direktörün işi'' dedi. Galatasaray-Fenerbahçe Türkiye Kupası yarı final maçı hakkındaki soruları da yanıtlayan Hakan Şükür, şunları söyledi ''Çok zor bir maç olacak. Fenerbahçe toparlanma sürecine girdi ve iyi oynuyor. Fenerbahçe ile Galatasaray arasında oynanan maçların sonucu hiçbir zaman belli olmaz. Hak eden maçı kazansın.'' 




</TEXT>
</DOC>
