<DOC>
<DOCNO> 33756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/yazar/bila.html </URL>
<DATE> 2001/07/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Küçük kabine 
</HEADLINE>
<TEXT>

     Kabinede revizyonla birlikte bakan sayısının azaltılması beklentisi giderek artıyor. 
     Ankara kulislerinde, ANAP'ın 4 - 5 Ağustos tarihlerinde yapılacak büyük kongresinden sonra kabinede bakan sayısı azaltılarak revizyona gidileceği haberleri yoğunlaştı. 
     Enis Öksüz'ün istifasıyla Ulaştırma Bakanlığı'nın boşalmış olması kabine revizyonu ve küçülme için bir fırsat olarak görülüyor. 
     Koalisyon ortaklarında, Başbakan Yardımcısı ve MHP lideri Devlet Bahçeli'nin, Ulaştırma Bakanlığı'na kabine içinden kaydırma yaparak küçülme operasyonunu başlatması beklentisi var. Eğer Bahçeli böyle bir yöntem izleyerek devlet bakanlarından birini Ulaştırma Bakanı yapar ve yeni bir devlet bakanı saptamazsa, DSP ve ANAP da birer devlet bakanlığını boşaltma eğilimindeler. Böylece üç ortağın birer bakan azaltmasıyla ilk aşamada 36 bakanlık sayısının 33'e indirilmesi düşünülüyor. 
     Üç devlet bakanlığının bu şekilde tasfiyesinden bir süre sonra da koalisyonun üç kanadından 2'şer bakanlık daha azaltılması önerisi de gündemde. Bu öneri de kabul görürse, bakan sayısının 27'ye indirilmesi sağlanmış olacak. 
     Bu önerilere koalisyonun DSP ve ANAP kanadı olumlu bakıyor. 
     MHP kanadının da aynı yaklaşımı paylaşması halinde kamuoyunun beklediği gibi bakan sayısının önemli ölçüde azaltılması gerçekleşebilecek. 
     Hükümet kulislerinde Devlet Bakanı Tunca Toskay'ın Ulaştırma Bakanlığı'na kaydırılması beklentisinin yüksek olduğu belirtiliyor. Bahçeli'nin böyle bir karar vermesi, kabine küçülmesi için de sinyal sayılacak. 
     Liderlerin hedefi, daha küçük ama daha hızlı ve etkin bir kabine yapısı oluşturmak. Bazı devlet bakanlıklarının bir genel müdürlük veya bir bağlı kuruluşa sahip olduğuna dikkat çekilerek, her kurumu bir devlet bakanına bağlamak yerine az sayıda devlet bakanlığına birbiriyle ilişkili birden fazla kuruluşun bağlanmasının daha rasyonel olacağı vurgulanıyor. 
     Devlet bakanlığı sayısının fazla oluşu, birbiriyle ilgili veya ilişkili kurumların farklı bakanlara bağlı bulunmasının bürokrasiyi artırdığı, karar almayı zorlaştırdığı da hükümet kulislerinde dile getiriliyor. 
     Hükümette küçülerek revizyona gitmenin, kamuoyunda güveni artıracağı ve yeni bir başlangıç ortamı yaratacağı düşüncesi, koalisyon ortaklarınca paylaşılıyor. 
     Yeni yasama yılında yeni ve daha küçük bir hükümet hedeflenmiş görünüyor. 
     
     







ANAP'ta şeffaf sandık 


Küçük kabine 


Dünyayı değiştirmek istiyorum, hemen şimdi 


Ege'nin nabzı 


Farklı bir Bakan Fikret Ünlü 


Sıcak para can çekişiyor 


Ne güzelsin sen hukuk .. 


Kıbrıs için yeni atılım 


Bademli kaymaklı Türk şirketleri 


Özkan'ın isyanı, Derviş'in çalımı 


Al vergiyi gör Laila'yı... 


Günaydın'ın arşiviyle 31 yıl öncesine dönüş 


Kanun hakimiyeti var mı 


1995'ten bu yana tütün yakılmıyor 


</TEXT>
</DOC>
