<DOC>
<DOCNO> 11212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur07.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan "bedelli askerlik yok" dedi 
</HEADLINE>
<TEXT>

     Milli Savunma Bakanı Sebahattin Çakmakoğlu, bedelli askerlik konusunun askerden kaçmak isteyenler tarafından ortaya atıldığını belirterek, askerlik görevinin kutsal vatan görevi olduğunu ve eşitlik ilkesi içinde yapılması gerektiğini bildirdi. 
     Bakan Çakmakoğlu, TBMM'de konuyla ilgili olarak gazetecilere yaptığı açıklamada, bedelli askerlik konusunda kendisinin hiç bir açıklamada bulunmadığını, Bakanlar Kurulunda ise bedelli askerlik konusunun b'sinin bile gündeme gelmediğini söyledi. 
     Bedelli askerliğin basın tarafından da sık sık gündeme getirildiğini kaydeden Bakan Çakmakoğlu, bu noktada Anayasanın eşitlik ilkesinin ve Türk Silahlı Kuvvetlerinin sayısal ve uzmanlık isteyen asker kaynaklarının dikkate alınmadığını belirtti. Çakmakoğlu sözlerini şöyle sürdürdü 
     "Bunlara bakılmadan sadece işin gelir boyutuna bakmanın doğru olmadığını düşünüyoruz. Biz bu konuya daha evvel de açıklık getirdik. O görüşleremizi muhafaza ediyoruz. İstisnai bir uygulamaya zaman zaman gündeme getirmenin doğru olmadığını düşünüyoruz. İşin sadece gelir boyutuna bakmamak gerekir. Askerlik kutsal vatan görevidir, eşitlik içinde yapılması gerekir. Tabi afet dolayısıyla yapılan uygulamayı emsal olarak gündeme getirmek doğru değildir." 
     Bakan Çakmakoğlu, komuta kademesiyle her zaman görüştüğünü hatırlatarak, "Onların da bu görüşü paylaştığını düşünüyorum" dedi. 




</TEXT>
</DOC>
