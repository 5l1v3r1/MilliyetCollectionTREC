<DOC>
<DOCNO> 36288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/ekonomi/eko01.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz konseyi kuruluyor 
</HEADLINE>
<TEXT>

Bakan Derviş, zordaki şirketlerin yeniden yapılandırılması için kurulacak konseyde, finans kesimi, sanayi odaları ve tarım birlikleri gibi kuruluşların yer alacağını açıkladı 
     ANKARA Milliyet 

     Devlet Bakanı Kemal Derviş, reel sektörün sorunlarını çözmek üzere finans sektöründeki kuruluşlardan oluşan bir "konsey" kurulacağını açıkladı. Derviş, Bakanlar Kurulu’nda, reel sektörle finans sektörü arasındaki ilişkilerin birbirini olumsuz etkilemesini önlemek amacıyla Bankalar Birliği ve Dünya Bankası ile toplantılar yaptığını dile getirdi. 
     
     Devlet kaynak aktaramaz’ 
     Tayland ve Kore gibi ülkelerde kamudan reel sektöre kaynak aktarıldığının dile getirilmesi üzerine Derviş, "Türkiye’de kamu kaynaklarından bir aktarma söz konusu olamayacağı için özel sektör kendi kaynaklarını harekete geçirmeli. Bu çerçevede Bankalar Birliği ve kuruluşların kendi aralarında likidite sorununa çözüm araması gerekiyor" dedi. 
     Reel sektörü yönlendirmek üzere finans sektöründeki kuruluşlardan oluşan bir konsey kurulacağını açıklayan Derviş, sanayi odaları, tarım birlikleri, Odalar Birliği gibi birçok kuruluşun yer alacağı konsey için Dünya Bankası’nın ciddi katkıda bulunacağını belirtti. 
     
     İlk toplantı haftaya yapılıyor 
     Reel sektörün sorunlarını ele almak amacıyla başlatılan sektör kurulları toplantıları da dün başlatıldı ve öncelikle tekstil ile müteahhitlik sektörleri ele alındı. Türkiye Odalar ve Borsalar Birliği Başkanı Rıfat Hisarcıklıoğlu, toplantılar sonrasında, bankalarla reel sektör arasında yaşanan sıkıntıların çözülebilmesi için önümüzdeki hafta Bankacılık Düzenleme ve Denetleme Kurulu BDDK ile bir araya gelerek bir istişare organı oluşturacaklarını söyledi. 
     Çarşamba günü de otomotiv ve yan sanayi sektör kurulu toplantılarının gerçekleştirileceğini belirten Hisarcıklıoğlu, "Tahmin ediyorum 15 gün içinde sektör toplantılarının tamamı bitecek" dedi. 
     
     Tekstilcilere KDV indirimi sözü 
     Tekstil sektörü toplantısında da Maliye Bakanı Sümer Oral, ara mallarda KDV indirimi isteğine yeşil ışık yaktı. Oral, gelir hedeflerinde sapmaya neden olmayacak bir indirim yapabileceklerini söyledi. TOBB Başkanı Rifat Hisarcıklıoğlu da "KDV indirimiyle ilgili teknik çalışma yapılacağı sözü aldık" dedi. 
     
Fon danışmanı Mc Kinsey      ZÜLFİKAR DOĞAN 

     Reel sektör rehabilitasyonu ve yeniden yapılandırılması çalışmaları için Ankara’da bulunan Dünya Bankası heyeti, Türkiye’nin uygulayacağı modelin belirlenmesi için danışmanla çalışma kararı aldı. Bu çerçevede "yabancı danışman firma seçimi" yapıldı. Yabancı danışman olarak daha önce Fon bankalarının rehabilitasyonu ve bankacılık sisteminin yeniden yapılandırılması konusunda Merkez Bankası ve TMSF’ye danışmanlık yapan Mc Kinsey’in seçildiği öğrenildi. Önceki gün ve dün, Mc Kinsey’in elemanları ekonomik birimlerdeki bürokratlar ve uzmanlarla bir araya gelerek, bilgi ve veri topladılar. 
     Mc Kinsey’in raporunu ay sonuna kadar tamamlayacağı ve oluşturulacak tüzel kişilik modelinin belirleneceği belirtiliyor. 
     
Koray Aydın’dan Derviş’e Birbirimizi tırmalamayalım      İnşaat sektörü toplantısında Bayındırlık Bakanı Koray Aydın, Bakan Derviş’e hitaben yaptığı konuşmada "Birbirimize kırıcı sözler söylemeye hakkımız yok. Anlayışları değiştirmeliyiz. Derviş ile meslektaşız, dinlemesi açısından söylüyorum. Birbirimizi tırmalayarak bu durumdan çıkamayız. Hazine ile uyumlu çalışmaya hazırız" dedi. 
     
     Hazine’yi suçladı 
     Aydın, Hazine’nin proje kredilerini geciktirmesi konusunda da eleştiriler getirdi. "Hazine’ye kredi talebiyle gidenlerin canları çıkıyor. Kredilerin çıkması yedi, sekiz ay sürüyor. Geciktirilirse iyi olur sanıyorlar. Sadece Hazine ülkeyi düşünür de projenin muhatapları düşünmez mi " dedi. Derviş ise bakanlıklar arasında eşgüdüm çalışmaları yapılacağını belirterek, "Bundan sonra birlikte uyum içinde çalışacağız" cevabını verdi. 
     
     Fiyat farkı kararnamesi çıktı 
     Bu arada dün Başbakanlık’ta eylem yapan müteahhitler fiyat farkı kararnamesinin imzalanmasıyla isteklerini kabul ettirdi. Birim fiyat üzerinden iş yapan müteahhitler Tüketici Fiyatı Endeksi’nin yüzde 60’ı üzerinden, anahtar teslimi iş yapanlar tüketici fiyatı endeksinin yüzde 85’i üzerinden para alacaklar. 
     



 EKONOMİ 























</TEXT>
</DOC>
