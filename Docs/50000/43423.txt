<DOC>
<DOCNO> 43423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/soneko07.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de havayolu şirketlerine 15 milyar dolar ek kaynak sağlanacak 
</HEADLINE>
<TEXT>

     Kongre liderleri ve Beyaz Saray, geçen hafta ABD'de uçaklarla düzenlenen saldırıların ardından havayolu şirketlerine 15 milyar dolar mali destek sağlanması konusunda anlaştı. 
     Yardım paketinin son ayrıntıları üzerinde Kongre liderleriyle görüşmeleri yürüten Ulaştırma Bakanı Norman Mineta, Washington yönetiminin sonuçtan memnun olduğunu söyledi. 
     ABD Kongresi'nin üst kanadı Senato Demokrat Parti çoğunluk lideri Tom Daschle, yardımın 5 milyar dolarlık kısmının nakit olacağını söyledi. Daschle, paketin, hükümetin saldırılarda mağdur olanların yakınlarının tazminat taleplerini karşılaması için 10 milyar dolarlık kredi garantileri ve provizyonları içerdiğini de belirtti. Mineta, federal hükümetin havaalanları ve uçaklarda güvenliği artırmak için 3 milyar dolar harcamasını öngören başka bir anlaşma daha olduğunu, bu paranın Kongre'nin geçen hafta onayladığı 40 milyar dolar acil yardım paketinden harcanacağını belirtti. Beyaz Saray bütçe müdürü Mitch Daniels, Bush yönetiminin paketi desteklediğini kaydetti. ABD Kongresi'nin alt kanadı Temsilciler Meclisi Başkanı Dennis Hastert, bugün Temsiciler Meclisi'nde yapılacak oylamada bu pakete tam destek beklediğini söyledi. Daschle da Senato'nun mümkün olan en kısa zamanda paketi oylayacağını kaydetti. 
     






</TEXT>
</DOC>
