<DOC>
<DOCNO> 36560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/yazar/zbirand.html </URL>
<DATE> 2001/08/11/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Bu arsayı size bırakmayacaklar 
</HEADLINE>
<TEXT>

     Türk seçmeni ve Türk toplumu büyük bir arayış içinde. Zira artık bıktı. Kötü yöneticilerden, asker-sivil kavgasından, her şeyden bıktı. 
     Ülkenin değişen koşullarına uyacak liderler ve partiler arıyor. Bulana kadar da arayışını sürdürecek. 
     Toplum, artık Ankara’dan gelen emirlerle yönetilmekten bıktı. Kendi kendini yönetmek istiyor. Bölgenin ihtiyaçlarını biliyor. Başkentteki cahillerin söylediklerine göre hareket etmek istemiyor. 
     Toplum, artık "rüşvet vermeden" işini yaptırtmak istiyor. Tapulardan gümrüklere, belediyelerden en basit vergi dairesine kadar etrafa ulufe dağıtmaktan bıktı. İnsan yerine konmak, insan gibi muamele görmek istiyor. 
     Kimi dünya ile bütünleşmek, kimi Avrupa Birliği’ne katılıp bugünkü kavruk, tehdit dolu, hapishaneyi andıran bu ortamdan kurtulmak istiyor. 
     
     Herkes, ülkenin kötü yönetildiğinden şikayetçi. 
     Herkes, bürokrasinin kokuşmuşluğundan yakınıyor. 
     Herkes, devlet mekanizması ve sistemin kötülüğünden bıkkın. 
     Herkes, güvenlik kuvvetlerine inanıyor, ancak durmadan tehdit, durmadan çatık kaşlı yönetici görmek istemiyor. Özetle herkes eleştiri küpü. 
     Ve politik liderlerimiz, siyasilerimiz oturmuş seyrediyorlar. 
     Kimse, hatalarından dolayı cezalandırılmıyor. Aksine, ertesi gün sanki işi bozan kendi değilmiş gibi muhalefete geçince hesap soruyor. 
     Yeter artık. 
     Beyler ve hanımefendiler, çok iyi bilin ki bu arsayı size bırakmayacaklar. Zira bu arsa çok değerli. Ya, siz de etrafınıza değerli insanları toplayın veya çekilip gidin. 
     Gitmeyeceğinizi biliyoruz. 
     Ancak, yakında gönderileceksiniz. 
     
Türkbükü ve Hebil giderek güzelleşiyor...      Bodrum Yarımadası’nı dolaşanlar Türkbükü ve Hebil koylarına hayran kalıyorlar. 
     Fransa’nın ünlü C te D’Azur’ünü andıran Türkbükü öylesine renkli ve öylesine eğlenceli ki, yarımadanın en gözde koyu durumuna girdi. 
     Yüzlerce tekne, kıyıdaki restoranları ve barlarıyla insanları kucaklayan Türkbükü’nü civarındaki evler daha da zenginleştiriyor. 
     Hemen yanıbaşındaki Hebil Koyu da düzenli yapılaşması ve yemyeşil kalan Kesire Burnu ile insanın gözünü okşuyor. 
     Bütün bunların gerçekleşmesinde, bu yıl göreve başlayan yeni Göltürkbükü Belediye Başkanı Halil İbrahim Kaynar’ın büyük katkısı var. 
     Göltürkbükü Belediyesi’nin kasasını doldurmak için Türkbükü ve Hebil’i peşkeş çekmedi. Tam aksine, buraların daha da güzelleşmesi için çalıştı. 
     Eksikler var tabii, ancak belediyenin gücü de bu kadar. 
     Keşke, Türkbükü’nden para kazanan tüm restoranlar, oteller ve diğer esnaf bir araya gelip belediyeye maddi katkıda bulunup, bu koyu daha güzelleştirecek bir plan hazırlasalar. Kıyı yolu temizlense, yeniden yapılsa, küçük esnafın yararlanacağı düzenlemelere gidilse. 
     Belediyeler iyi çalışınca çok şey değişiyor. Ancak parasızlıktan kıpırdayamıyorlar. O zaman yapılması gerken, yerel müesseselerin belediyelerle işbirliğine girmeleridir. 
     
Sezer, krizle ilgilenmiyor mu      Sayın Cumhurbaşkanı’nı krizin başlangıcından bu yana izliyorum. 
     Ne yazık ki -deneyimsizliğinden olacak- şubat krizinde fitili ateşleyen olaydan sonra, bir daha ekonomik krizle ilgili hiçbir rol oynamamaya özen gösterdi. 
     Yazılı açıklamalar yaptı. 
     Programa destek verdiğini söyledi. 
     Başbakan’dan bilgi de aldı. 
     Ancak, bizim beklediğimiz başka birşeydi. 
     Cumhurbaşkanı’ndan beklediğimiz, iktidar ve muhalefet parti liderlerini etrafına toplaması, ülkeyi düzlüğe çıkaracak önlemleri tartışması, Çankaya’nın bu gelişmeye ne kadar önem verdiğini göstermesiydi. 
     Cumhurbaşkanlığı makamına böylesine üst profilden, olaya el koyduğu, hükümetin arkasında durduğu görüntüsü vermesi yakışırdı. 
     Türkiye’nin hukuk devleti olması için harcadığı ve büyük alkışlarla karşılanan tutumunun bir parçasını, ekonomik alanda da göstermeliydi. 
     Bundan sonra düşünülse bari... 
     
Ayıp olmadı mı      CNN TÜRK’te izlerken çok üzüldüm. 
     Manisa 1. Er Eğitim Tugay Komutanı Kazım Usta’nın, ANAP İl Başkanı Ahmet Özövgü’ye hakaretler yağdırması hiç yakışmadı. Sorun da, Özövgü’nün protokolde yanlış yerde durması 
     İl Başkanı’nı kameraların önünde itip kakarak kovalaması, "Her şeyin bir usulü vardır be... Partilisiniz diye size şey mi yapacağız... Benim asabımı bozmayın... Defolun gidin... Haddinizi bilin..." sözleriyle hırpalaması, her izleyeni hayrete boğdu. 
     Komutan acaba Mesut Yılmaz’ın sözlerinin hesabını İl Başkanı’ndan mı sormak istiyordu 
     Özövgü’nün suçu, devlet yetkililerinin arasına girip valiye veda etmek mi 
     Nedir bu kızgınlık 
     
Bu kadarı da fazla      Cinsel taciz olaylarında işin ucu kaçmaya başladı. 
     Avukat Memduh Tekelioğlu, bir kaç günlüğüne birlikte çalıştığı meslektaşına cinsel tacizde bulunmakla suçlanınca "Artık bu kadarı da olmaz" dedim. 
     Biraz tanıyanlar bile Tekelioğlu’nun böyle bir şey yapmayacağını bilir. Hele bu olay, Beyaz Enerji davası sanıklarından birinin davasının öncesinde basına yansıyınca, kuşkum daha da arttı. 
     Çamur atıp iz bırakmak isteyenler artık başka yöntemler bulmalılar. 
     
     







Avrupa ve 'güvenlik' 


Yaşam dersleri 


Önce Meclis'e bakalım 


Asker askerliğini, sivil sivilliğini bilecek 


Atanmışla seçilmiş İtilmiş'le Kakılmış 


Öğretmen atamaları ne zaman yapılacak 


Zihniyet meselesi 


Merkez Bankası 


Şeriatçı değilim desem inanır mısınız 


Mesut Yılmaz'ın dünü, bugünü, ya yarını 


Solda tarihi buluşma 


Guru Terim 5 Kasım'da karşımızda 


Babanızla nasılsınız Kadın mısınız 


Artık kapkaç gaspın içine giriyor 


Laf kıtlığında... 


Şimdiki kızlar harika 


</TEXT>
</DOC>
