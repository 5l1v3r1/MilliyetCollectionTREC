<DOC>
<DOCNO> 46651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/yazar/akyol.html </URL>
<DATE> 2001/10/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hangi İslam 
</HEADLINE>
<TEXT>

     ÖZBEKİSTAN'DA muhalif iki akım var Biri 'Türkçü' hareket Muhammed Salih'in liderliğindeki Erk Partisi ile, Abdurrahim Polat liderliğindeki Birlik Partisi... Öteki, Cuma Namangani liderliğindeki Özbekistan İslami Hareketi... 
     İkisi de yasa dışı 
     Özbekistan Cumhurbaşkanı Kerimov, ılımlı muhalefete bile izin vermediği için, yeraltı muhalefetini en iyi radikaller yapıyor yani Namangani yanlıları. 
     Taliban'la o kadar yakın işbirliği içindeler ki, Özbek vatandaşı Cuma Namangani Taliban hükümetinde bakandır 
     'Türkçü' kesimin esin kaynağı, Kırım'da Gaspiralı İsmail'in, Türkiye'de Ziya Gökalp'in, Orta Asya'da Şair Çolpan'ın simgeleştirdiği "Ceditçilik" yenilikçilik akımı... Stalin, bütün "Cedit" mirasını mahvetmiştir. 
     Şimdi de Kerimov "Cedit" mirasını yasaklamıştır. Halbuki Özbekistan'ın istikrar içinde gelişmesi için iyi bir esin kaynağı olurdu. 
     
     TALİBAN yanlısı Namangani liderliğindeki "İslami Hareket"in esin kaynağı ise derin medrese geleneğidir. 
     Tabii İbni Sina'ların, İmam Buhari'lerin, Uluğ Beyler'in medrese geleneği değil. 17. asırdan itibaren hızla bağnazlaşıp katılaşmış medrese geleneği... 
     Bu gelenek daha derin olduğu için, 70 yıllık komünizmden sonra insanlar kimlik arayışına girdiğinde, Ceditçilikten daha etkili oldu. Gücü hakkında fazla bir bilgi yok. Ama Taliban'ın, Özbekistan içindeki eli, bu akımdır. 
     O bakımdan Özbekistan "hassas" bir coğrafya... 
     Aynı zamanda ilginç bir sosyoloji laboratuvarı 70 yıllık ateizmden sonra insanlar, bu 'post modern' çağda, köklerine ilgi duyup kimlik arayışına yönelince, geleneklerin nasıl önem kazandığını ortaya koyan bir sosyoloji laboratuvarı 
     
     BİZ köklerimizi 1923'te kesemeyiz. 
     Osmanlı'da hiçbir zaman Taliban türü bir yönetim yaşanmadı. Çünkü Osmanlı hiçbir zaman kapalı bir kabile toplumu olmadı. 
     Düşünce alanında Namık Kemal'in açtığı "Cedit" kapısından, geleneksel İslam, modernizmle tanıştı. Cevdet Paşa gibi bir dahinin de yer aldığı bu süreç, Mehmet Akif'imizi yetiştirmiştir. 
     Kazan Türkleri, güçlü medrese geleneği ile, bizzat hayatlarında tanıştıkları modernizmin sentezi olarak Musa Carullah Bigiyev gibi büyük düşünürler yetiştirdiler. Bugün Kazan ve Kırım Türklerindeki "diriliş" eski medreseye veya Arap fundamentalizmine değil, "Ceditçiliğe" dönüştür. 
     Kapalı coğrafyası yüzünden Orta Asya'daki "Cedit" hareketi bu çapta güçlü olamadı. Afganistan'da hiç olmadı. Onun için "kökler" ortaçağa dönüş olarak ortaya çıkıyor. 
     Bizde, laiklik adına dini olan her düşüncenin yasaklandığı tek parti döneminde, Osmanlı'dan evrimleşen "modernleşen İslam" akımı da ortadan kaldırıldı. 1980'lerde bizde İslami akımların Namık Kemal, Cevdet Paşa, Mansurizade, Musa Carullah türü büyük beyinlerin temsil ettiği entelektüel mirastan habersiz, militan Arap yazarlarının peşine takılması gibi bir talihsizlik yaşadık. 
     Bunun etkileri, hala Taliban'ı eleştirmemelerinde görülüyor. 
     Halbuki İslam yeni çağda var olacaksa, "Tecdit" yenilenme ile var olacaktır. Taliban bir sondur, asla başlangıç değildir. 
     
     







Hangi İslam 


Dün ve bugün 


ABD, Atatürk modelini görmeli 


Saddam sonrasına ilişkin Ankara senaryosu 


Tanrı sınıyor 


Amerikan tıraşı 


YÖK'ün yurtdışı eğitim fiyaskosu 


Sadece savaş yok... 


Ebedi yalnızlığın panzehiri.. 


Teröristin silahı kimin malı 


Körfez zabıtları açıklansın 


Koalisyona Diyarbakır’dan mektup var 


Sizin duyduğunuz ve benim gördüğüm 


Küçüle küçüle küçücük kaldık 


</TEXT>
</DOC>
