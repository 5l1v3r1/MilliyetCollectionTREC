<DOC>
<DOCNO> 23437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/dunya/dun01.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiflis’te şimdi de siviller ayaklandı 
</HEADLINE>
<TEXT>

Önceki gün başlayıp sona eren asker isyanının ardından Gürcistan’de dün de siviller sokaklara döküldü 
     DIŞ HABERLER SERVİSİ 

     Gürcistan’da önceki gün başlayıp gece yarısı sona eren asker isyanının daha yankıları dinmeden, bu kez de siviller sokaklara döküldü. Eduard Shevardnadze yönetimini protesto eden ve kendilerini milliyetçi olarak tanımlayan eylemciler, Bağımsızlık Günü dolayısıyla yapılan gösteriler sırasında hükümet aleyhinde sloganlar atmaya başlayınca polisle karşı karşıya geldi. 
     Ellerindeki taş ve sopalarla kendilerini engellemeye çalışan polislerle çatışan göstericilerin Tiflis Meydanı’ndaki eylemi saatlerce sürdü. Çatışmalar sırasında çok sayıda polis ve eylemci yaralandı. 
     Bu arada Gürcistan Savunma Bakan Yardımcısı Dmitri Lejava, askeri isyanın tümüyle sona erdiğini açıkladı. General Lejava, ayaklanan bin kadar isyancı askerin kışlalarına döndüğünü kaydetti. Askerlerin kışlalarına döndüğünün açıklanması, isyancılarla hükümet arasında en azından "cezalandırılmama" şeklinde bir pazarlığın geçtiği izlenimi yarattı. 
     
     İsyancıların talebi 
     Yine askerlerin, isyanın başlangıcında Devlet Başkanı Şevardnadze’nin gitmesini isterken, bir süre sonra "aç - sefil duruma düştüğümüz için isyan ettik" demeleri, isyancıların Şevardnadze’yi devirecek destek bulamayınca taleplerini "pratik sorunlara" çevirdiği şeklinde yorumlanıyor. 
     İsyan, bir tabur askerin önceki gün yapılan bir tatbikat sırasında yaşam koşulları ve ücretlerinin iyileştirilmesi isteğiyle eyleme başlayıp bir üssü işgal etmesiyle başlamıştı. 
     



 DÜNYA 











</TEXT>
</DOC>
