<DOC>
<DOCNO> 18523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sondun03.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush'un 19 yaşındaki kızı Jenna'nın ilk skandalı 
</HEADLINE>
<TEXT>

     ABD Başkanı George Bush'un ikiz kızlarından 19 yaşındaki Jenna, 21 yaşından önce alkol kullandığı gerekçesiyle, Teksas polisi tarafından mahkemeye sevkedildi. 
     Teksas eyaletinin başkenti Austin'de polis, dün sabaha karşı kentin barlarına yaptığı baskınlarda, üniversite öğrencilerinin rağbet ettiği bir kulüp olan Cheers Shot Bar'da, Jenna Bush'u içki içerken yakaladı. 
     21 yaşından önce alkol kullandığı için, yürürlükteki yerel yasaya muhalefet etmekle suçlanan Jenna Bush'un mahkemeye sevkedildiği ve ceza olarak ''bir kamu işinde çalışma cezası'' verilmesinin beklendiği belirtildi. 
     Baskın sırasında Texas Üniversitesi 1. sınıf öğrencisi Jenna ve yaşının 21 olmadığı tahmin edilen bir arkadaşının da polis tarafından sorgulandıkları kaydedildi. 
     Beyaz Saray yetkilileri, bunun bir aile sorunu olduğu değerlendirmesini yaparlarken, First Lady Laura Bush'un Sözcüsü Noelia Rodriguez de ''Bu genç bayanın özel yaşamına saygı duyuyoruz. Bu konuda yorum yapmayacağız'' dedi. 
     Jenna Bush, ilk olarak Şubat ayında 18 yaşında bir erkek arkadaşının, Teksas'ın Fort Worth kentindeki Mardi Gras Festivali'nde sarhoşluğu yüzünden yanıbaşında tutuklanması nedeniyle basının ilgisini çekmişti. 
     







</TEXT>
</DOC>
