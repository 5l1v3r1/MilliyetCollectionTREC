<DOC>
<DOCNO> 32505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sondun20.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM eski DEP milletvekilleriyle ilgili kararını açıkladı 
</HEADLINE>
<TEXT>

     Avrupa İnsan Hakları Mahkemesi AİHM , Anayasa Mahkemesi tarafından kapatılan Demokrasi Partisi'nin DEP cezaevinde bulunan 4 eski milletvekilinin şikayet başvurusunda, Türkiye'nin maddi tazminat ödemesine karar verdi. 
     AİHM, Leyla Zana, Selim Sadak, Hatip Dicle ve Orhan Doğan'ın başvurusuyla ilgili olarak, eski milletvekillerini yargılayan DGM'nin tarafsız ve bağımsız olmadığı gerekçesiyle, Avrupa İnsan Hakları Sözleşmesi'nin 6. maddesinin Türkiye tarafından ihlal edildiği görüşüne vardı. 
     Diğer maddelerden yapılan şikayetleri incelemeye gerek görmediğini açıklayan mahkeme, Türkiye'nin şikayet başvurusu yapanlara kişi başına 25 bin ABD Doları ve mahkeme masrafı için ise toplam 10 bin ABD doları ödemesini kararlaştırdı. 
     1994 yılında 15'er yıl hapis cezasına çarptırılan Leyla Zana, Selim Sadak, Hatip Dicle ve Orhan Doğan, 1996 yılında yaptıkları başvuruda, Avrupa İnsan Hakları Sözleşmesi'nin ifade özgürlüğüyle ilgili 10., örgütlenme hakkıyla ilgili 11., ayırımcılığın yasaklanmasıyla ilgili 14. ve adil yargılanma hakkıyla ilgili 6. maddesinin Türkiye tarafından ihlal edildiğini ileri sürmüşlerdi. AİHM, kapatılan DEP'in 6 eski milletvekili Mahmut Alınak, Sırrı Sakık, Ahmet Türk, Hatip Dicle, Orhan Doğan ve Leyla Zana'nın daha önce yaptıkları ilk şikayet başvurusunda da, Türkiye'nin tazminat ödemesini istemişti. Mahkeme, ilk başvuruyla ilgili olarak, Türkiye'nin Avrupa İnsan Hakları Sözleşmesi'nin gözaltı ve mahkeme süresiyle ilgili maddelerinin ihlal edildiği görüşüne varmıştı. 







</TEXT>
</DOC>
