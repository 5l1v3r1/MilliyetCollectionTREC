<DOC>
<DOCNO> 13794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko04.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Türkiye'ye Nisan'da en fazla 6.2 milyar dolar gelir" 
</HEADLINE>
<TEXT>

     Amerikan Türk Konseyi'nin ATC Washington'daki toplantılarına katılan ve Bush yönetimi yetkililerinin yanı sıra Devlet Bakanı Kemal Derviş ve Dışişleri Bakanı İsmail Cem ile temaslarda bulunan TÜSİAD yöneticileri, edindikleri izlenimleri New York'ta düzenlenen FORUM toplantısında açıkladılar. 
     Türk Amerikan İş Forumunca düzenlenen toplantıya katılan TÜSİAD Başkanı Tuncer Özilhan, Erkut Yücaoğlu, Cem Duna gibi üst yönetim üyeleri, ''Kimsenin Turkiye'ye 20-25 milyar dolar vermeye niyeti olmadığını, Nisan'da Türkiye'ye IMF'den en fazla 6.2 milyar dolar geleceğini, görüşmelerin bunun etrafında yapıldığını, ancak bu paranın gelmesinin de TBMM'nin yapısal reform yasalarını çıkarmasına endeksli olduğunu'' belirttiler. 
     Türkevi binasındaki toplantıda söz alan eski büyükelçilerden Cem Duna, ''Washington temasları, Türkiye'nin önemli bir ülke olmasının yeterli olmadığını ortaya koydu'' derken, ATC başkanı Akın Öngör de, ''Türkiye'nin daha fırtınanın yüzde 15'lik kısmını atlattığını, yüzde 85'lik kısmın geriden geleceğini'' öne sürdü. Sadece kamu bankalarının görev zararının 22 milyar dolar olduğunu açıklayan Öngör, hazırlanan program çerçevesinde 3 devlet bankasının birleştirileceği ve görev zararı uygulamasının kaldırılacağının ifade edildiğini bildirdi. 
     Görev zararının, bankaların üreticinin tütün, çay gibi ürününe piyasa fiyatının üzerinde bedel ödeyerek yaptığı destekleme alımlarından kaynaklandığına dikkati çeken Öngör, yapılan yüzde 40 oranındaki devalüasyonun, bankaların özkaynağının yüzde 60-70'ini erittiğini de kaydetti. 
     Toplantıda eleştirilen politikacılar adına konuşan ANAP İstanbul Milletvekili Nesrin Nas ise yapılan eleştirileri politikacı olarak üstlendiğini söyledi. Nas, milletvekilleri olarak üzerlerine düşeni yapacaklarını belirterek ''reform tasarıları 15 günde olmasa bile 3 haftada geçecek'' diye konuştu. 
     FORUM toplantısında ayrıca ''Türkiye Ankara'dan iyi idare edilemiyor. Meclis toplanamıyor. Türkiye üzerine düşeni yapmadan destek gelmeyecek. TÜSİAD olarak Derviş'i her platformda destekliyoruz'' mesajları da verildi. 
     Asıl acı ilacın, Nisan ayında Ulusal Program IMF Yönetim Kurulu'na sunulduğunda içileceğini belirten TÜSİAD yöneticileri, ''Türkiye'de ekonomik reform sonrası, siyasal ve yapısal reform mutlaka gerekiyor. TÜSİAD olarak bunun mücadelesini vereceğiz'' şeklinde konuştular. 




</TEXT>
</DOC>
