<DOC>
<DOCNO> 10479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sondun03.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA Silahsızlanma Komisyonu ile görüşmelere yeniden başlıyor 
</HEADLINE>
<TEXT>

     İrlanda Cumhuriyet Ordusu IRA , Kuzey İrlanda Silahsızlanma Komisyonu ile görüşmelere yeniden başlayacağını bildirdi. 
     BBC'nin haberine göre IRA, konuyla ilgili açıklamasında, görüşmelerin başarılı olması için, İngiltere'nin geçen yıl Mayıs ayında siyasi reform ve diğer konularda verdiği taahhütleri yerine getirmesi gerektiğini belirtti. 
     Açıklama, İngiltere Başbakanı Tony Blair ve İrlanda Başbakanı Bertie Ahern'in, 1998 yılındaki Hayırlı Cuma Barış Antlaşması'na destek amacıyla Kuzey İrlanda'daki siyasi partilerle görüşmeler için Belfast'a gidecekleri döneme rastladı. 
     İngiltere yanlısı Protestan partiler, aylardır IRA'ya, Silahsızlanma Komisyonu ile yeniden temasa geçmesi çağrısında bulunuyor. 
     Ancak IRA, İngiliz yönetimi Kuzey İrlanda'daki askeri varlığını azaltıncaya ve siyasi konularda ilerleme sağlayıncaya kadar silahlar konusunda görüşmeler yapmamamakta ısrar etmişti. 
     Kuzey İrlanda'ya özerk nitelikli geçiş dönemi hükümeti ve iki Nobel Barış Ödülü getiren, 14 Nisan 1998 tarihli Paskalya Yortusu Arifesi Hayırlı Cuma Barış Antlaşması'na rağmen, bölgeye istikrar henüz hakim olmadı. 




</TEXT>
</DOC>
