<DOC>
<DOCNO> 28362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko22.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz ortamında halka açılıyor 
</HEADLINE>
<TEXT>

Menderes Tekstil gelecek ay ikincil halka arzını yaparak borçlarını kapatacak ve kapasite artırımına gidecek 
     KADİFE ŞAHİN 

     Menderes Tekstil Yönetim Kurulu Üyesi Ahmet Göksan, Türk ekonomisinin yaşadığı iki önemli krizden etkilenmediğini belirterek, temmuz ayında ikinci kez halka arz yapacaklarını söyledi. 
     Göksan, üretimin yüzde 80’ini yurtdışına ihraç eden Menderes Tekstil’in ocak ayında ABD’li bir firmasıyla startejik ortaklık kurduklarını belirterek, ABD’deki satışlarını artırmayı hedeflediklerini söyledi. Bulgaristan’da ağustos ayında üretim yapmak üzere bir yatırımda bulunduklarını belirten Göksan, iç piyasa üretimlerinin yüzde 20 düzeyinde olması nedeniyle yaşanan krizlerden etkilenmediklerini bildirdi. 
     
     Halka açıklık yüzde 48’e çıkacak 
     Göksan, "Rakibimiz olan firmalar ihracatta gereken önemi vermedikleri ve ihracat disiplinini sağlayamadıkları için krizden olumsuz etkilendiler" dedi. 
     Firmanın yüzde 16’sının halka açık olduğunu ve temmuz ayında gerçekleştirilecek ikincil halka arzla firmanın yüzde 32’sinin daha halka açılacağını belirten Göksan, "Böylece yüzde 48 oranında halka açılmış olacağız" dedi. Halka arzla elde edilecek yaklaşık 25 milyon dolar düzeyindeki bir gelirle orta ve uzun vadeli borçlarını kapatacaklarını kaydeden Göksan, gelirin bir kısmıyla da üretim kapasitesinin artırılacağını belirtti. Göksan, Menderes Tekstil’in halka arzıyla iki önemli yabancı fonun ilgilendiğini söyledi. 
     



 EKONOMİ 






























</TEXT>
</DOC>
