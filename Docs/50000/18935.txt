<DOC>
<DOCNO> 18935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/yasam/yas01.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Neslihan pes etmedi.. 
</HEADLINE>
<TEXT>

Kan kanserine karşı iki yıldır inanılmaz bir savaş veren üniversiteli Neslihan, 'Beni Aydın halkının sevgisi hayatta tutuyor' diyor 
     YALÇIN ATA Aydın DHA 

     Aydınlı üniversite öğrencisi Neslihan Tosun, iki yıl önce yakalandığı kan kanserine lösemi karşı verdiği inanılmaz savaşla azmin sembolü oldu. 
     Adnan Menderes Anadolu Lisesi'nde eğitimi sırasında lösemi olduğu ortaya çıkan 20 yaşındaki Neslihan, bu koşullarda girdiği sınavı kazanarak Dokuz Eylül Üniversitesi Endüstri Mühendisliği'nde eğitimine başladı. Neslihan için okullarda yardım kampanyası açıldı. 8 milyar liraya yakın para toplandı. Anne Türkan, baba Ali Osman Tosun'un öğretmen olması nedeniyle Milli Eğitim Bakanlığı da devreye girdi. Amerika'da 150 milyar lirayı bulan tedavi giderlerinin yüzde 90'ını, devlet karşıladı. 
     
     Herkes el ele verdi 
     Aynı bölgenin milletvekili Devlet Bakanı Yüksel Yalova'nın kulüp başkanlığı döneminde Aydınspor Kulübü'nün düzenlediği geceden sağlanan 1.5 milyar lira da Neslihan'ın tedavisi için harcandı. 
     Tüm bu kampanyalar sonrası ABD'ye giden Neslihan, 3.5 ay umutla ilik nakli bekledi, ancak iliği uygun bir donör bulunmadığı için, tekrar Türkiye'ye dönmek zorunda kaldı. Buna rağmen umudunu yitirmeyen Neslihan, bir yandan okuluna devam ederken, diğer yandan da ölümle yaşam arasındaki mücadelesini sürdürdü. Genç kız, daha sonra gittiği Almanya'daki Maiz Üniversitesi Hastanesi'nde tedaviye alınırken, azmiyle yaşam dersi verdi. 
     
     'Ölümden korkmadım' 
     Mücadeleyi hiçbir zaman bırakmayan ve davranışıyla çevresine de moral kazandıran Neslihan, yaşadıklarıyla ilgili olarak şunları söyledi 
     "1999'da umutla gittiğim Amerika'da uygun ilik bulunamadı. Ama ölümden hiç korkmadım. Aydın halkının, ailemin ve çevremin bana açtığı sevgi dolu yürekleri beni yaşama bağladı. Benim için seferber olanlara minnet borcum var. Şu anda Almanya'da tedavi görüyorum. Novartis isimli bir ilaç firmasının geliştirdiği tedaviyi uyguluyorum. Her ay birkaç günlüğüne Almanya'ya kontrole gidiyorum. Hasta olmasaydım, neler yapmayı planladıysam, onları yapıyorum. Okulumu bitirip, endüstri mühendisi olarak işime devam edeceğim." 
     



 YAŞAM 




























</TEXT>
</DOC>
