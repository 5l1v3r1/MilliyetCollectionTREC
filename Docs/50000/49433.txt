<DOC>
<DOCNO> 49433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sonspo06.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, Fenerbahçe yenilgisine yanıyor... 
</HEADLINE>
<TEXT>

     Birinci Süper Lig'in 10. haftasında kendi sahasında Fenerbahçe'yi konuk eden Malatyaspor'da, 3-1'lik yenilginin üzüntüsünü yaşanıyor. 
     Teknik direktör Ziya Doğan, yaptığı açıklamada, Fenerbahçe karşısında iyi bir oyun sergilediklerini, ancak yakaladıkları birçok gol pozisyonunu değerlendiremediklerini söyledi. 
     Antalyaspor ve Gaziantepspor maçlarında olduğu gibi Fenerbahçe karşısında da gol yollarında başarılı olamamanın sıkıntısını yaşadıklarını ifade eden Doğan, şöyle konuştu 
     ''Karşılaşmanın başında yediğimiz gol takımı olumsuz etkiledi. 
     Ancak, buna rağmen oyundan düşmedik. İkinci yarının hemen başında, konuk takım duran toptan bir gol daha buldu. Maçın ilerleyen dakikalarında penaltıdan attığımız gol ve 10 kişi kalan Fenerbahçe'de tedirginlik başladı. Ancak, bunu da iyi değerlendiremedik ve kalemizde gol gördük. İyi oynamamıza rağmen, bunu sonuca yansıtamadık. Sahadan yenik ayrılmanın üzüntüsünü yaşıyoruz.'' Bu arada Malatyaspor, 3 Kasım Cumartesi günü deplasmanda Gençlerbirliği ile yapacağı maçın hazırlıklarına bugün başladı. 
     






</TEXT>
</DOC>
