<DOC>
<DOCNO> 10141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/guncel/gun04.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lolita yarışmasının yayını sakıncalıdır' 
</HEADLINE>
<TEXT>

     RTÜK'ün özellikle genç kızları olumsuz yönde etkileyebileceği gerekçesiyle ATV'ye bir gün yayın durdurma cezası vermesine neden olan modellik yarışması konusundaki tartışmalara son noktayı, bilirkişi koydu. 
     ATV'nin RTÜK aleyhine açtığı davada bilirkişi, "Söz konusu yayının çocukların ve gençlerin fiziksel, zihinsel, ruhsal ve ahlaki gelişimini psikolojik açıdan olumsuz yönde etkileyebilecek bir niteliğe sahip olabileceği" sonucuna vardı. 
     ATV, geçen 26 Haziran'da yayınladığı "Elite Model Look 2000" yarışması nedeniyle RTÜK'ün verdiği bir günlük yayın durdurma cezası üzerine yürürlüğün durdurulması istemiyle Ankara 2. İdare Mahkemesi'ne dava açtı. Mahkemenin tayin ettiği ve Prof. Dr. Nevin Güngör Ergan, Doç. Dr. Demet Ulusoy ve Yrd. Doç. Dr. Levent Şenyüz'den oluşan bilirkişi, RTÜK'ü haklı buldu. 
     
"Yetişkin sayılmazlar"      Bilirkişi raporunda, "yarışmaya ilişkin yayının özellikle izleyici genç kızların bir kısmı için risk oluşturduğu" bildirildi. Yarışmaya katılan 20 adaydan 17'sinin 18 yaşın altında olduğuna dikkat çekilen raporda, bu nedenle konunun incelenmesinde ergenlik döneminin genel özelliklerinin değerlendirilmesi gerektiğine işaret edildi. Raporda, ergenliğin, çocukluk ve yetişkinlik arasındaki bir geçiş dönemi olduğu anımsatılarak, gelişim dönemi itibariyle en azından 17 katılımcı genç kızın gelecekleriyle ilgili kararlar vermeye uygun zihinsel ve duygusal olgunluğa sahip olmadıklarına işaret edildi. 
     Söz konusu yayında, yarışmacılar ve ebeveynlerine yarışma süreci ve bu sürecin olası olumsuz sonuçlarına ilişkin bilgi verilmediği, aksine "yarışmanın kamp yaşamı, ödülleri ve meslek sahibi olma" gibi çekici yönlerinin vurgulandığına dikkat çekiler raporda şöyle denildi 
     
"Kadınsı olmaya itiliyorlar"      "Bu durum, zaten kendi gelecekleriyle ilgili karar vermeye uygun zihinsel ve duygusal olgunluğa sahip olmayan ergenlerin gelecekte benzer yarışmalara katılmayla ilgili sağlıklılığı tartışılır kararlarını, eksik ve yanlı bilgiler temelinde şekillendirmelerine neden olacaktır. 
     Olgunlaşmış bir fiziksel görünümün, kişinin kendisine ve diğer bireylere bir mesaj taşıdığı araştırmalarca da kanıtlanmış bir gerçekliktir. Bu mesaj ergenin nasıl hareket edeceğini ve başkalarının ona nasıl davranacağını belirleyen önemli doğurgulara sahiptir. Bu durum, ergen genç kızları, sadece kadın bedenine sahip oldukları için yetişkin kadın davranışları göstermeye zorlayabilmektedir." 
     
"Yeme bozukluğu görülür"      "İzleyicilerden bir kısmı da adaylara benzeme çabası içine girebilir. Eğer fizyolojik gelişimleri uygun değilse bu durumda olumsuz bir benlik imgesi geliştirebilirler. Gelişen olumsuz benlik ise çeşitli duygu durum bozukluklarını ortaya çıkarabilir, veya genç kızlar manken gibi görünme uğruna bedenlerine zarar verebilecek yeme bozuklukları geliştirebilirler." 
     


 GÜNCEL 





















</TEXT>
</DOC>
