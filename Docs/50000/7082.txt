<DOC>
<DOCNO> 7082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur20.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "İsrail sivillere karşı sinir gazı kullandı" 
</HEADLINE>
<TEXT>

     Dışişleri Bakanı İsmail Cem, Türkiye'nin ''varılmış çizginin gerisine düşmeyen ve barışı daha ileri götürecek görüşmelerin başlamasını'' istediğini söyledi. 
     Ankara'ya bir günlük çalışma ziyareti için gelen Filistin Devlet Başkanı Yaser Arafat ile birlikte Dışişleri Bakanlığı'nda ortak basın toplantısı düzenleyen Cem, Arafat'ın son gelişmeler hakkındaki düşüncelerini aktardığını belirterek, ''Bu ziyarette durumu birlikte değerlendirmek istedik ve bu değerlendirmeyi yapmaktayız'' dedi. 
     Türkiye'nin barış süreciyle yakından ilgili olduğunu ifade eden Cem, şunları kaydetti 
     'Türkiye, tarihiyle, geçmişiyle büyük bir hassasiyeti olan bu coğrafyada, insanların, çocukların ölmemesini istemektedir ve bunun için çaba göstermektedir. Türkiye olarak şiddetin her türünü kınıyoruz. Şiddetin son bulması için çalışmaktayız. Türkiye'nin isteği, bundan önceki görüşmelerde varılmış bulunan çizginin gerisine düşmeksizin, barışı daha ileri götürecek görüşmelerin, temasların başlamasıdır.'' 
     Cem, Türkiye'nin Filistin halkının, Arafat'ın barış yolundaki bütün girişimlerini desteklediğini ve sorunun barışçı çözüme ulaşması için elinden geleni yapmaya devam edeceğini belirtti. 
     Arafat da yaptığı açıklamada, Türkiye'nin barış çabalarına verdiği destek için teşekkür ederek, ''Çok zor bir durum ve zamandan geçiyoruz. Halkımız, bugünlerde ciddi bir askeri saldırıyla karşı karşıya'' diye konuştu. 
     İsraillilerin dün sivillere karşı ''sinir gazı'' kullandığını söyleyen Arafat, ''Daha önce başımıza böyle bir olay gelmedi. Sinir gazının kullanması sonucu insanlara verilen zararı doktorlarımız da tedavi edemiyorlar. Bu da bu saldırının sadece bir bölümü'' dedi. 
     Arafat, dünyadaki tüm Hıristiyanlar için çok önemli olan 3 köye de İsraillilerin saldırı düzenlendiğini belirterek, ''Biz her türlü şiddete ve her türlü terörizme karşıyız. Karşılaştığımız tüm bu olumsuzluklara rağmen, adil, kapsamlı ve nihai bir barış için son derece kararlıyız'' diye konuştu. Yaser Arafat, barış için Türkiye, Arap ülkeleri, Rusya, Avrupa ve ABD'nin desteğine ihtiyaçları bulunduğunu belirterek, ''İsrail'in bu askeri saldırısının önlenmesi için uluslararası ve kararlı bir çaba gerekiyor'' ifadesini kullandı. 
     Filistin Devlet Başkanı Yaser Arafat, Türkiye ile aralarında tarihi bir bağ olduğunu belirterek, ''Türkiye'ye gelmek için özel bir nedene ihtiyacımız yok'' dedi. 
     Arafat, Tel Aviv yakınlarında, bu sabah Halil Ebu Alba adlı Filistinli sürücünün, kullandığı otobüsü durakta bekleyenlerin üzerine sürerek 8 kişinin ölümüne, 21 kişinin de yaralanmasına yol açmasına ilişkin soruyu yanıtlarken şunları söyledi 
     'Öncelikle bize ulaşan bilgilere göre olay bir yol kazası ve kazayı yapan kişi gözaltına alınmış. Şu anda da soruşturulduğundan eminim. Elbette neden ne olursa olsun, insanların öldürülmesine karşıyız.'' 




</TEXT>
</DOC>
