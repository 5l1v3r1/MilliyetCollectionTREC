<DOC>
<DOCNO> 42060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/guncel/gun12.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Külçe altınlar buharlaştı mı 
</HEADLINE>
<TEXT>

     SEÇKİN ÜREY Ankara 

     Dünya Ticaret Merkezi’ne yapılan uçaklı saldırının ardından ABD Merkez Bankası’nda altın paniği yaşandığı ortaya çıktı. Dünya Ticaret Merkezi’nin çok yakınında bulunan Merkez Bankası depolarında saklanan 650 bin külçe altına zarar gelmiş olabileceği düşüncesi bankada endişe yarattı. 
     
     Altınlar ABD’nin değil 
     Depolarda saklanan altının saldırının ilk günündeki bilgi yetersizliği yüzünden enkaz altında kalmış olabileceği belirtildi. Merkez Bankası’ndaki bir başka endişe ise altınları koruyan güvenlik sistemine binaların yıkılması nedeniyle zarar gelmiş olması. Paniğin asıl nedeninin altının ABD’ye ait olmamasından kaynaklandığı da kaydedildi. New York’ta tutulan altınlar ABD’nin başka ülkeler adına emanette tuttuğu altınlardan oluşuyor. 
     
     Willis korumuştu ama... 
     New York’ta saklanan altınlar Bruce Willis’in ünlü Die Hard Zor Ölüm film serisinin üçüncü bölümüne konu olmuştu. Filmde, teröristler New York’un çeşitli merkezlerini bombalıyordu. En sonunda Wall Street metro istasyonunu bombalayan teröristler altınları çalmıştı. 
     



 GÜNCEL 




















</TEXT>
</DOC>
