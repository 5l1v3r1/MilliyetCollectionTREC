<DOC>
<DOCNO> 11384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sontur17.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet M.Ü. İlahiyat Fakültesi Dekanı Prof. Beyaz'a dava açacak 
</HEADLINE>
<TEXT>

     Diyanet İşleri Başkanlığı, Marmara Üniversitesi İlahiyat Fakültesi Dekanı Prof.Dr. Zekeriya Beyaz'ın bugün bir gazetede yer alan ''Diyanet 1974 yılından sonra meşru yoldan çıktı'' sözleri üzerine yasal işlem başlattı. 
     Diyanet İşleri Başkanlığı'nca yapılan açıklamada, basında yer alan ve Prof.Dr. Zekeriya Beyaz'ın Milli Güvenlik Kurulu için hazırladığı öne sürülen raporun asılsız, mesnetsiz olduğu ve gerçekleri yansıtmadığı bildirildi. 
     Açıklamada, Diyanet İşleri Başkanlığı'nın 3 Mart 1924'de cumhuriyetin kurucusu Atatürk tarafından kurulan bir cumhuriyet müessesi olduğu belirtilerek, ''Kurulduğu günden bugüne kadar kurucusunun ve kuruluşunun gayesi istikametinde görevlerini yerine getirme gayreti içerisinde olmuştur'' denildi. 
     Diyanet İşleri Başkanlığı'nın devletin bütünlüğü ve milletin birliğini bozmaya çalışanlarla her zaman mücadele ettiğini ve etmeye de büyük bir kararlılıkla devam edeceği ifade edilen açıklamada, şunlar kaydedildi 
     'Bundan duyulan bir rahatsızlık mı vardır ki, bu kurum yıpratılmaya çalışıyor. Bir dizi asılsız ve mesnetsiz iddiaları ileri sürenlerin asıl maksatlarını açıkça ortaya koyma ve iddialarını ispatlama zorunlulukları vardır. 
     Başkanlığımız, toplumu din konusunda aydınlatmakla görevli Anayasal bir kuruluştur. Anayasa'da belirtilen ilkeler doğrultusunda, milletçe dayanışma ve bütünleşmeyi amaç edinerek, her türlü siyasi görüş ve düşüncenin dışında kalarak, dinimizin birlik ve beraberlik, fedakarlık ve yardımlaşma gibi yüce prensiplerini halkımıza benimsetmeyi, İslam'ın güzel ahlak sistemi içinde vatandaşlarımızın mutlu olmalarını, dini ve milli sorumluluk duygusu içinde çalışmalarını, insani ve manevi değerlere, milli ülkülere bağlılıklarını sağlamayı hedef almış ve imkanları ölçüsünde de etkin ve yaygın bir şekilde bu hizmetleri, yerine getirme çabası içerisinde olmuştur. 
     Cumhuriyetimizin laik, demokratik ve sosyal hukuk devleti niteliklerini belirleyen irade, devletin teşkilat yapısında genel idare içerisinde Diyanet İşleri Başkanlığı'nın yer almasını da belirleyen iradedir. Kuruluşundaki iradeye uygun hizmet yürütmeye çalışan bir kuruluşun ve mensuplarının, 'meşru yoldan çıkmış, devlete karşı takiyye içine girmiş, laik, demokratik, cumhuriyet rejiminin karşısında yer almış, rejimle mücadeleye girmiş, rejim ve milli birlik düşmanlarının bölücü faaliyetleri karşısında sessiz ve duyarsız kalmış, rejime karşı cihat açmış' gibi asılsız, mesnetsiz iddialarla dolu, nereye ve niçin verildiği belli olmayan raporun, asıl gayesinin ne olduğu ciddi olarak üzerinde durulması gereken bir husustur.'' 
     Açıklamanın son bölümünde ise ''Millete hizmeti her şeyin üzerinde tutan kurumumuzu bu tür kişilerin yıpratmaya gücü yetmeyecek, bu büyük teşkilatın mensupları da her zaman devletimizin ve milletimizin gerçeklerine uygun hizmet verme şerefini ilelebet yaşayacak ve yaşatacaklardır'' denilerek, haksız ve asılsız isnatlarda bulunanlarla ilgili olarak her türlü yasal ve adli merciler nezdinde işlemlerin başlatıldığı kaydedildi. 




</TEXT>
</DOC>
