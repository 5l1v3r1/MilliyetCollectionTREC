<DOC>
<DOCNO> 3714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun20.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de terörist Topalyan'ın karar duruşması başladı 
</HEADLINE>
<TEXT>

     ABD'de Ermeni terörist Murad Topalyan'ın sadece patlayıcı ve silah depolamak suçlarından yargılanacağı karar duruşması başladı. 
     Ohio eyaletinin Cleveland kentinde, bölge yargıcı Ann Aldrich'in göreceği davada, Topalyan'a 32 ile 37 ay arasında hapis cezası çıkması bekleniyor. 57 yaşındaki Topalyan, kan kanseri olan 7 yaşındaki kızının yüzde 20 yaşama şansı bulunduğunu belirterek, bu durumda hapse girmenin dayanabileceğinden ağır bir yük olduğunu ifade eden bir mektubu geçen hafta yargıç Aldrich'e göndererek, kendisine hapis cezası verilmemesini istemişti. 
     Mahkemeye eşi ve kızıyla gelen Topalyan, 1999 yılı Ekim ayında bir depoda bulunan silah ve patlayıcıların kendisine ait olduğunun tespit edilmesi üzerine Cleveland'da tutuklanmıştı. Topalyan, New York'taki Türkevi'nin 1981'de bombalanması, terörist yetiştirmek, bomba ve silah depolamaktan suçlanıyordu. Ermeni terörist, Mayıs ayında savcılık makamıyla yaptığı anlaşma sonucu, en hafif iki suçu olan bomba ve silah depolamayı üstlenerek diğer suçlamalardan ceza almamayı garantilemişti. Mahkeme, Topalyan'ın savunmasına iki buçuk saat, iddia makamı olan savcılığa iki buçuk saat ve davada müdahil olan Türk-Amerikan Dernekleri Asamblesi'nin ATAA üyesi avukat Bruce Fein'e ise 20 dakika konuşma şansı tanıyacak. 




</TEXT>
</DOC>
