<DOC>
<DOCNO> 4597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/spor/spo04.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen’le pazarlık 
</HEADLINE>
<TEXT>

Yönetim, gelecek sezon için yıldız oyuncuyla masaya oturacak 
     TRABZONSPOR yönetimi, daha önce maç başına 30 bin dolara kiralanan Sergen’le yeniden anlaşmak için kolları sıvadı. Yıldız futbolcu ile Başkan Özkan Sümer bir görüşme yapacak. Futbol Şube Sorumlusu Serdar Bali, "Sergen’le maç başı 20 bin dolara anlaşma yapılmış. Yılmaz da her maç için 10 bin dolar vereceğini bildirmiş. Ancak bu para bizi bağlamaz. Geçmişe dönük alacaklarında eski yönetimin sözünü tuttuk. Yılmaz’ın adının ayağa düşmesini istemedik" dedi. 
     YÖNETİM, Yılmaz’ın söz verdiği, ama bağlayıcılığı bulunmayan bu maddeyi kaldıracak. Sergen’le gelecek sezon için yarısı peşin, yarısı da maç başı olmak üzere yeniden anlaşma zemini aranacak. Yılmaz’ın anlaşmasında Sergen’in oynaması muhtemel 40 karşılaşmada yer alması halinde 1.2 milyon dolar eline geçecekti. Oktay bir yıl için yarısı garanti 1 milyon dolar, Hami de iki sezon için yarısı garanti 600 milyara imza atmıştı. 
     
     Fedak r ikili 
     Kaptan Hami ve kaleci Metin Aktaş, maç başı ve transfer taksitlerinin yarısı dağıtılırken, gelen paranın yetmemesi üzerine kendileri için ayrılan miktarın arkadaşlarına dağıtılmasını istediler. Bu arada Trabzon, Galatasaray maçı öncesinde kapılarını dış dünyaya kapattı. 
     
     Lange imza attı 
     TRABZON’DAN kaçan Lange’nin, Brugge’le sözleşme imzaladığı bildirildi. Bunun üzerine yönetim, Brugge’ün kendileriyle anlaşma yapmasını beklemeye başladı. Norveçli futbolcu ile ilgili geniş araştırmalar yaptıklarını, kapsamlı dava açacaklarını belirten Genel Sekreter Mahmut Ören, "FIFA’ya gidip, mutlaka kazanacağız" dedi. 
     
     Oktay’ın özlemi 
     TRABZON’UN yıldızı Oktay, gollerini çok özlediğini söyledi. Yıldız futbolcu, şöyle konuştu "Her gece rüyamda gol attığımı görüyorum. Galatasaray maçı, Oktay’ın yeniden doğuşu olacak. Gol atacağım içime doğuyor. Trabzonspor’un tarihine geçmek, burada ölümsüzleşmek istiyorum." 
     
     Birlik yemini 
     TRABZONSPOR Başkanı Özkan Sümer, camiaya ant içirdi. Eski yöneticilerden Erol Tuna’nın verdiği, beş eski başkan, çok sayıda eski yönetici, sivil toplum kuruluşlarının temsilcileri, Trabzon bürokrasisinin önde gelenleri ve futbolcuların katıldığı yemekte Sümer, konuklara "Biz biriz, biz biziz, biz Trabzonspor’uz" sözlerini tekrarlatarak, ant içirdi. 
     
     Savaş başladı 
     TRABZONSPOR’DA eski başkan M.Ali Yılmaz’a karşı hukuksal savaş başladı. Yılmaz’a itiraz davası açan avukatlar, "yetki ve borç itirazıyla, İstanbul Mahkemeleri’nin yetkisizliği"ni ön plana çıkaracaklar. Avukat Yusuf Reha Alp "Resmi kayıtlarda Yılmaz’ın alacağı daha az görülüyor. Verilen çekler geçersiz. Bunları veren iki yönetici aynı tarihte kulüpte yetkili değil" dedi. 
     
     Bir haciz daha 
     TRABZON’DA haciz kararlarına bir yenisi daha eklendi. Cine 5 film A.Ş üç ayrı mahkeme kararı ile 1 trilyon 212 milyar 730 milyonluk haciz koydurdu. Trabzonspor’a konulan hacizin Spor - Toto isim haklarından gelecek paradan tahsil edilmesi de kararlaştırıldı. Bordo - Mavili kulübe 1.5 yıldır söz konusu haciz nedeniyle isim hakkı ödemesi yapılmadığı da belirlendi. 
     


 SPOR 


























</TEXT>
</DOC>
