<DOC>
<DOCNO> 19041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur22.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da 1 Mayıs bayramı şenliğe dönüştü 
</HEADLINE>
<TEXT>

     1 Mayıs İşçi Bayramı dolayısıyla Tandoğan Meydanı'nda düzenlenen miting sona erdi. Devrimci İşçi Sendikaları Konfederasyonu DİSK Genel Başkan Yardımcısı Enver Öktem, mitingte yaptığı konuşmada, ''Taleplerimiz belli, gerçekleştirilmesi zor değil. Yeter ki siyasetçiler bize kulak versin'' dedi. 
     Miting için sabah erken saatlerde Sıhhiye Toros Sokak'ta toplanarak, daha sonra Tandoğan Meydanı'na yürüyen gruplar, polis barikatları önünde aramadan geçirilerek, alana alındı. Elindeki ''Hükümet kazığı'' yazılı bir maketle arama noktasına girmek isteyen bir gösterici, tiki nedeniyle polise arama yaptırmak istemedi. Polisin arama yapmak için her dokunuşunda tepki veren gösterici ile polis arasında ilginç diyaloglar yaşandı. 
     Gruplar alana alınırken polislerle bir grup katılımcı arasında kısa süreli bir gerginlik yaşandı. Ayrıca güvenlik ekiplerinin ''özel grup'' diye tanımladığı bir grup eşcinsel, alana aranmadan alındı. 
     İşçiler, miting alanına gelişlerinde ve konuşmalar sırasında ''Direne direne kazanacağız'', ''Üreten biziz, yöneten de biz olacağız'', ''Yaşasın 1 Mayıs'', ''Genel grev, genel direniş'', ''Yaşasın sendikal mücadelemiz'' şeklinde sloganlar attılar. Katılımcılar ''Özelleştirme değil, sanayileşme'', ''Özelleştirme ve işten çıkarmaları durduracağız'', ''Kelepir memleket'', Kahrolsun ücretli kölelik düzeni'', ''Sınıfsız bir dünya istiyoruz'', Derwi go home'', ''İşsizlik, yolsuzluk, pahalılık ve zamlara hayır'' yazılı dövizler taşıdılar. 
     Sendika üyesi işçilerin yanı sıra CHP, HADEP, ÖDP, bazı birlik, dernek ve vakıflar ile üniversite öğrencilerinin de katılarak destek verdiği miting öncesinde bazı işçiler, davul ve zurnalar eşliğinde halay çektiler. Alanda bulunanlar, hoparlörlerden yükselen 1 Mayıs Marşı'na da eşlik ettiler. 
     Bu arada, HADEP'lilerin yürüyüş sırasında terör örgütü elebaşı lehinde sloganlar attığı duyuldu. Öte yandan, miting için Ankara'da 4 bine yakın polisin görev yaptığı belirtildi. 
     
     






</TEXT>
</DOC>
