<DOC>
<DOCNO> 4707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/ekonomi/eko08.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfensohn Hükümet başarılı çalışmalar yapıyor 
</HEADLINE>
<TEXT>

     Dünya Bankası Başkanı James Wolfensohn, Türkiye ekonomisinin geçen yılki krizden çıkmaya başladığını belirterek, ''Türkiye ekonomisi daha iyi duruma gelecek'' dedi. 
     Dünya Ekonomik Forumu toplantıları çerçevesinde İsviçre'nin Davos kasabasına gelen Wolfensohn ekonomik istikrarı sağlamak için mali sektör başta olmak üzere yapısal reformların devam ettirilmesinin önemine değindi. Wolfensohn, bu yapısal reformları desteklemek için Türkiye'ye gerekli yardımı yaptıklarını, yapmaya da devam edeceklerini kaydetti. 
     Koalisyon hükümetinin başarılı çalışmalar yaptığını da ifade eden Wolfensohn, geçen yılki Türkiye ziyaretinden çok memnun kaldığını da sözlerine ekledi. 
     Wolfensohn, Dünya Bankası'na bağlı Uluslararası Finans Kurumu'nun organizasyonuyla Türkiye'ye daha çok yabancı sermaye çekmek için mayıs ayında düzenlenecek uluslararası bir konferansa katılmak üzere Türkiye'ye gelecek. 
     Dünya Bankası, geçen yıl, Türkiye için üç yıllık dönemi kapsayan Ülke Yardım Stratejisi'ni CAS onaylamış ve yapısal reformların gerçekleşmesi halinde sağlanacak toplam kredinin 5 milyar dolar olacağını açıklamıştı. 
     


 EKONOMİ 


















</TEXT>
</DOC>
