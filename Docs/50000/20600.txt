<DOC>
<DOCNO> 20600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/ekonomi/eko11.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi 16 milyar , ilk taksit haftaya 
</HEADLINE>
<TEXT>

     ANKARA Milliyet 

     Başbakan Bülent Ecevit, ekonomik programın finansman boyutunda umut verici bir aşamaya gelindiğini belirterek, "ABD Başkanı Sayın Bush’un dün bana gönderdiği mektup bunun bir kanıtı. IMF ve Dünya Bankası’nın Türkiye’ye yaklaşık 16 milyar dolar tutarında parasal destek vereceği belli olmuştur" dedi. 
     IMF Dış İlişkiler Direktörü Tom Dawson da Fon’un Washington’daki merkezinde düzenlediği brifingde, "Türk Hükümeti program çerçevesinde alacağını belirttiği önlemlerin uygulanmasında ilerleme kaydetti. Türkiye’nin güçlü bir uluslararası desteği hak ettiğini ve bunu aldığını düşünüyorum. Türkiye’nin programı oldukça ayrıntılı ve IMF bunu memnuniyetle benimsiyor" dedi. 
     Bundan sonra Türkiye’nin ekonomik programı, gelecek salı günü IMF İcra Direktörleri Kurulu’nca ele alınacak ve büyük ihtimalle kabul edilecek. Dawson, genel olarak bu tip programlarda finans paketinin ilk taksitinin, Kurul tarafından onayın ardından iki gün içinde ülkelere ulaştığını belirtti. 
     Buna göre, programın salı günü onaylanması durumunda, kredilerin ilk taksitinin gelecek hafta içinde Türkiye’ye ulaşması bekleniyor. Devlet Bakanı Kemal Derviş de Mayıs’ta 3.9 milyar dolar geleceğini söylemişti. 
     



 EKONOMİ 




















</TEXT>
</DOC>
