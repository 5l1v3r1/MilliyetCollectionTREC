<DOC>
<DOCNO> 12580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur09.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas Davası'nın temyiz duruşması yapıldı 
</HEADLINE>
<TEXT>

     Sivas'ta, 2 Temmuz 1993'te meydana gelen ve 37 kişinin ölümüyle sonuçlanan olayların ardından açılan yaklaşık 7 yıl süren dava sonunda Ankara 1 No'lu DGM'nin açıkladığı 
     üçüncü kararın temyiz duruşması, Yargıtay'da yapıldı. Sanık avukatları, kararın usul ve esastan bozulmasını istediler. 
     Avukatlar, 4616 sayılı şartla salıverilme, dava ve cezaların ertelenmesine ilişkin yasanın Anayasa'ya aykırı olduğunu ileri sürerek, dosyanın, Anayasa Mahkemesi'ne gönderilmesini talep ettiler. 
     Yargıtay 9. Ceza Dairesi'nde bugün yapılan duruşmaya, aralarında idam cezasına çarptırılan 33 kişinin da bulunduğu bazı sanıkların avukatları katıldı. 
     Sanık Muhsin Erbaş'ın avukatı Muhammet Emin Özkan, Ankara 1 No'lu DGM'nin kararının hatalarla dolu olduğunu savunarak, davanın, olay yerinde inceleme yapılmayan tek dava olma özelliği taşıdığını kaydetti. 
     Yargıtay 9. Ceza Dairesi Başkanı Demirel Tavil'e ''Dosyadaki bir öğe sizi kaygılandırıyorsa, suçlu görünen bir kişiyi özgürlüğüne kavuşturun. Vicranınızdan başka kimsenin sizden hesap sormaya hakkı yoktur'' diyen Özkan, yargının işinin ülkeyi kurtarmak değil, doğru kararlar vermek olduğunu söyledi. 
     Özkan, askeri yargıcın aynı gün yürürlüğe giren yasaya rağmen oturuma katılmasının usule aykırılık oluşturduğunu belirtti. Şartla salıverilme, dava ve cezaların ertelenmesine ilişkin yasanın Anayasa'nın eşitlik ve adalet ilkesine aykırı olduğunu ifade eden avukat Özkan, dosyanın Anayasa Mahkemesi'ne gönderilmesini istedi. 
     Bazı sanıkların avukatı Hüseyin Ayan da dosyanın Anayasa Mahkemesi'ne gönderilmesi talepleri olduğunu belirtti. 
     Yargıtay'ın usule ilişkin bozma yanında, esastan inceleme yapılması yönünde de karar vermesi gerektiğini belirten Ayan, bunun, gerçeklerin ortaya çıkmasına yardımcı olacağını söyledi. Avukatlar Necmettin Ersin ve Muharren Eriş de Yargıtay Cumhuriyet Başsavcılığı'nın tebliğnamesine katıldıklarını belirterek, kararın usul ve esastan bozulmasını istediler. Avukatların savunmalarını tamamlamalarının ardından, 9. Ceza Dairesi Başkanı Tavil, duruşmada avukatları hazır bulunmayan sanıkların temyiz istemlerinin dosya üzerinden inceleneceğini bildirdi. Yargıtay 9. Ceza Dairesi, kararını 10 Mayıs Perşembe günü açıklayacak. 




</TEXT>
</DOC>
