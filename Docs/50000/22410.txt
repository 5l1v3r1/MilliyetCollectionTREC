<DOC>
<DOCNO> 22410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo03.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kulübü Başkanı "31 Mayıs'ta açıklama yapacağım" 
</HEADLINE>
<TEXT>

     Fenerbahçe Kulübü Başkanı Aziz Yıldırım, kulüp başkanlığını bırakacağı biçimindeki haberlerin doğru olmadığını söyledi. 
     Aziz Yıldırım, Fenerbahçe'nin 2-0 kazandığı Bursaspor maçı sonrasında yaptığı açıklamada, ''Durmadan basında birşeyler söyleniyor. 'Bırakacağım başkanlığı' diye. Öyle birşey yok. 31 Mayıs'ta başka olaylarla ilgili gelişmeleri anlatacağım. Bunu herkes böyle bilsin'' dedi. 
     Yıldırım, maçla ilgili görüşlerinin sorulması üzerine de, ''Onu hocaya sorun'' diyerek stattan ayrıldı. 
     Fenerbahçe Kulübü Başkanvekili Uğur Dündar ise şimdiye dek eşine ender rastlanan, hatta hiç rastlanmayan bir lig yaşandığını söyledi. 
     Bundan dolayı düşen takımların futbolcularını bile kutlamak istediğni kaydeden Dündar, şöyle konuştu 
     ''Çünkü lig heyecanı ve şampiyonluk düğümü son haftaya kaldı. Böyle bir maraton hatırlamıyorum. Bu da gösteriyor ki düşen takımların futbolcuları bile canlarını dişlerine takarak profesyonel anlayış içinde emeklerinin sonuna kadar dürüstçe, mertçe oynuyorlar. Düşmüş olmalarına rağmen, onlar sayesinde lig bu haftaya kadar heyecan içinde geldi. Heyecan motifi kaybolduğunda, futbolun tadı yok. Gönül isterdi ki bugün biz burada bu muhteşem 42 bin kişi önünde ve benim omuzlarımda oğlum minik Bora olduğu halde şampiyonluk turu atalım. 
     Şampiyon olacağımıza yürekten inanıyorum. Ama haftaya kaldı. Bundan dolayı üzülmüyorum. Çok gol kaçırdık. 4 tane de atsaydık sonuç matematiksel olarak haftaya kalacaktı. Bu nedenle futbolcularımızı kutluyorum. Bursasporlu kardeşlerimizi de centilmence oynadıkları için yürekten kutluyorum.'' 
     
     






</TEXT>
</DOC>
