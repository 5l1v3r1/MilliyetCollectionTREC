<DOC>
<DOCNO> 5827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/guncel/gun04.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylüler hapse girmek için sırada 
</HEADLINE>
<TEXT>

     ERDEM SÜREK Çanakkale DHA 

     Ayvacık'ta birbirlerine kefil olarak, Gülpınar Tarımsal Kredi Koperatifi kanalıyla Ziraat Bankası'ndan aldıkları kredileri ödeyemeyen köylüler, icralık oldu. 
     Kredi alımında kefil olan ve istenen mal beyanında bulunmayan yaklaşık bin 400 köylüye 10'ar gün hapis cezası çıktı. Köylüler, 26 kişilik ilçe cezaevinde sırayla cezalarını çekmeye başladı. 
     Ayvacık'ın Gürpınar, Tuzla, Yukarıköy, Babadere, Kocaköy ve Bademli köylerinden yem ve gübre alabilmek için, 1998 - 2000 yılları arasında, birbirlerine kefil olan çiftçiler icralık oldu. Kredi alınırken kefil olanlar ise istenen mal beyanında da bulunmadıkları gerekçesiyle jandarma tarafından gözaltına alınmaya başlandı. Ayvacık Cezaevi'nin kapasitesi sadece 26 kişilik olması nedeniyle köylüler, cezaevine iki hafta önce 26'şar kişilik gruplar halinde sevk edilmeye başlandı.Savcılığın belirlediği sıraya göre, cezaların infazının sağlanacağı ifade edildi. 
     Kefil olduklarının farkında bile olmayan ve 10 günlük hapis cezası verilince ne yapacaklarını da bilemeyen Tuzlalı köylülerinden 77 yaşındaki Mustafa Dündar ise, "Ayvacık Savcısı beni yaşlı görünce cezaevine almadı. Bana 5 milyarlık borç geldi. İşin tuhaf yanı Ali Osman Köse adlı bir köylüye ben kefil olmuşum. Hiç böyle bir şeyden haberim yok" dedi. Ali Osman Köse 58 ise, kendisinin de Basri Kaya'nın kefil olduğunu sonradan öğrendiğini belirtti. 
     


 GÜNCEL 



















</TEXT>
</DOC>
