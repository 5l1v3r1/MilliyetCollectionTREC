<DOC>
<DOCNO> 12361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun01.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakan Yardımcısı "Kıbrıs artık eski moda bir sorun" 
</HEADLINE>
<TEXT>

     ABD'nin siyasi işlerden sorumlu Dışişleri Bakan Yardımcılığı görevine atanan Marc Grossman, Kıbrıs'ta çözümün kilidinin Avrupa Birliği'nde olduğunu söyledi. 
     ABD Dışişleri Bakanlığı'nda 3 numaralı kişi olarak görev yapacak olan Grossman, Senato Dış İlişkiler Komitesi'nde senatörlerin sorularını yanıtladı. 
     Birleşmiş Milletler'in Kıbrıs'ta iki tarafı biraraya getirmeye çalışırken, BM'nin çabalarına destek için ABD'nin mümkün olan herşeyi yapması gerektiğini belirten Grossman, ''Kıbrıslı Türkleri ve Ankara'yı, görüşmelere katılmaları için etkileyecek birşey yapmalıyız. Bana göre, kaldıraç gerekiyor. Ancak bu terimi, olumlu bir şekilde, Kıbrıs'ın AB'ye girmek için yapması gerekenler çerçevesinde kullanıyorum'' diye konuştu. 
     Avrupa Birliği'nin büyük bir hedef olduğunu vurgulayan Grossman, adadaki tüm tarafların AB'ye girme fırsatını elde edeceği güvencesini vermek gerektiğini, sorunların ancak bu yolla çözüleceğini kaydetti. Marc Grossman, konuşmasında, bölgede yapılan görüşmelerde artık bu sorunun ''eski moda bir sorun'' olduğunun anlatılması gerektiğini de belirtti. Grossman, ''Sadece Türkler ve Kıbrıslı Türkler için değil, bütün Kıbrıslılar ve Yunanlılar için AB, yapılacak bir anlaşmada kilittir'' diye konuştu. Dışişleri Bakan Yardımcısı, sorunun çözümü olduğunu ve artık ''ayağa kalkıp bu konuda birşeylerin yapılması gerektiğini'' vurguladı. 




</TEXT>
</DOC>
