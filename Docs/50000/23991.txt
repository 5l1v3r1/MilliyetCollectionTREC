<DOC>
<DOCNO> 23991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/siyaset/siy02.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Kurul’da fotoğraf tartışması 
</HEADLINE>
<TEXT>

RTÜK’e muhalefet engeli 
     ANKARA Milliyet 

     RTÜK yasa tasarısının TBMM’deki dünkü görüşmeleri, muhalefetin engelleme girişimlerine takıldı. 
     İktidar partileri, TBMM Genel Kurulu’nun çalışma saatlerinin uzatılarak, RTÜK’ün ardından Kamu Çalışanları Sendikaları Tasarısı’nın görüşülmesine ilişkin öneri getirdi. Danışma Kurulu’nda muhalefetin karşı çıkması üzerine, öneri Genel Kurul’a sunularak kabul edildi. Saat 20.00’ye kadar çalışma kararı olmasına rağmen muhalefetin sık sık karar ve toplantı yeter sayısı istemesi üzerine, iktidar kanadındaki devamsızlık Genel Kurul’a üç kez ara verilmesine neden oldu. Verilen aralarda çoğunluk bulunamayınca çalışmalar RTÜK Yasası’nın 6. maddesini değiştiren çerçeve 3. maddede kesildi. Genel Kurul, bugün RTÜK tasarısının görüşmeleri tamamlanana kadar çalışacak. 
     
Genç meydan okudu      Grup önerileri üzerinde söz alan DYP’li Kamer Genç, "Mesut Yılmaz’ın Gazprom Yönetim Kurulu Başkanı’yla görüşmediği, fotoğraftaki kişinin heykeltraş olduğu" yolundaki sözlerini anımsatarak, "Suiistimallerinin heykelini mi yaptıracak " diye sordu. 
     ANAP Grup Başkanvekili İbrahim Yaşar Dedelek, Genç’i yanıtlarken, Genç’in Örfi Çetinkaya ile çekilmiş fotoğrafını anımsattı. Bunun üzerine Genç şunları söyledi "Beni kızdırmak için bunları getiriyorsunuz. Dedelek, üzerime gelirsen, seni de partini de perişan ederim. Özal ile uğraştım gitti, Demirel gitti, Mesut da gidecek." 
     



 SİYASET 















</TEXT>
</DOC>
