<DOC>
<DOCNO> 25844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/ekonomi/eko03.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanmaya da vergi teşviki 
</HEADLINE>
<TEXT>

Şirket birleşmelerini kolaylaştırmak amacıyla hazırlanan teşvik tasarısına, ortak şirketlerin ayrılmalarını kolaylaştıran hükümler de eklendi 
     HARUN GÜREK Ankara 

     Şirket ve banka birleşmelerinin yanı sıra bölünmeler de teşvik kapsamına alınıyor. 
     Başbakan Ecevit’in önceki gün yapılan Bakanlar Kurulu’nca onaylandığını açıkladığı Banka Birleşme ve Bölünmelerinde Vergi Kolaylığı Sağlayan Kanun Tasarısı’yla, bankaların sermaye yapılarının güçlendirilmesi teşvik edilecek. 
     Tasarıyla, ayrıca Avrupa Birliği’nde uygulanan şirket bölünmelerine teşvik de Türkiye’de ilk kez vergi mevzuatına giriyor. Bankacılık Düzenleme ve Denetleme Kurulu’nun önerisi doğrultusunda hazırlanan tasarı, bankaların batık kredileri karşılığında el koydukları gayrimenkulleri iki yıl süreyle aktiflerinde tutmak zorunluluğunu kaldırıyor. Bankalar bu tür gayrimenkuller ile şirketleri satarak, sermayelerine ilave ederlerse vergi ödemeyecekler. 
     Grup şirkete sahip olan, ancak ya anlaşamadığı ya da şirketleri uzmanlaştırmak için bölmek isteyen işadamları, vergi ödemek zorunda olmayacak. Ortaklardan her biri, diğer ortağının hisselerini devralacak, bu devirler nedeniyle hiçbir vergi alınmayacak. 
     
     Krize çözüm 
     K rlı bir şirket, zararda olan bir şirketi alırsa, zararını vergiden mahsup edebilecek. Bu düzenlemenin şirketlerin krizden çıkışını kolaylaştıracağı belirtiliyor. Maliye Bakanı Sümer Oral, teşvik düzenlemelerinin bir tür vergi ertelemesi olduğunu ve vergi gelirlerinde bir eksilmeye neden olmayacağını söyledi. 
     



 EKONOMİ 























</TEXT>
</DOC>
