<DOC>
<DOCNO> 44235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/soneko02.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan ekonomisi zor durumda... 
</HEADLINE>
<TEXT>

     ABD'nin Afganistan'a olası bir saldırısı öncesinde siyasi açıdan zor bir dönemden geçen Pakistan'ın ekonomisi de kötü günler geçiriyor. 
     Edinilen bilgilere göre, yabancı yatırımcıların ve Pakistan'daki şirketlerle iş yapan yabancı işadamlarının bu yatırım ve bağlantılarından vazgeçmesi Pakistan ekonomisini kötü etkiledi. 
     Pakistan ekonomisinin belli başlı sektörlerinden olan tekstil sektörü de şimdiye kadar kurulan milyonlarca dolarlık iş bağlantılarının iptal edilmesi nedeniyle kötü bir dönemden geçiyor. 
     Tekstil ürünleri taşıyan gemilerin Karaçi limanından ayrılmasının ardından iş bağlantılarının iptali nedeniyle gemilerin geri döndüğü belirtiliyor. 
     Pakistan'ın bu durumunda uluslararası arenadaki en büyük rakiplerin Bangladeş, Çin, Madagaskar, Ürdün gibi ülkelerin çıkar sağladıkları ifade ediliyor. 
     Bu arada uluslararası sigorta şirketlerinin Pakistan ile yapılan ticarette sigorta primlerini yüksek oranda artırmasının da yabancı şirketlerin Pakistan ile olan bağlantılarını kesmesinde etkili oluyor. 
     Pakistan'ın Afganistan ile ticaretinin de sınırların kapalı olması ve ABD'nin sıcak bakmaması nedeniyle kesildiğini belirten Pakistan yetkilileri, Pakistan'ın sadece bu ticaretin kesilmesiyle en az 225 milyon dolar kaybettiğini belirtiyorlar. 
     Uluslararası yatırım şirketlerinin yaptığı araştırmalara göre, Pakistan, yatırım yapmada Irak, Myanmar, Kenya ve Endonezya'dan sonra en riskli beşinci ülke olarak gösteriliyor. 
     Uluslararası havayolu şirketlerinin de Pakistan'a olan yolcu ve kargo seferlerin ardı ardına iptal etmesinin, durumu daha da zorlaştırdığı ifade ediliyor. 
     Pakistan yönetimi, içinde bulunduğu bu zor ekonomik koşullardan sıyrılmak için başta ABD olmak üzere Avrupa Birliği ve Japonya gibi gelişmiş ülkelerden yardım talep ederken, uzmanlar, yönetimin ülke birliğini gelen bu yardımlarla sağlamaya çalıştığını hatırlatıyorlar. 
     ABD, Pakistan'a uygulanan yaptırımları kaldırılmasının yanı sıra İslamabad yönetiminin Afganistan ile arasındaki gerginliğe yardım etmesinin karşılığı olarak 50 milyon dolar ekonomik yardımda bulunmuştu. 
     






</TEXT>
</DOC>
