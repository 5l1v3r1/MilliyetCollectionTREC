<DOC>
<DOCNO> 14485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/ekonomi/eko02.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Bakan olmasaydım paramı Lira’ya yatırırdım 
</HEADLINE>
<TEXT>

     ANKARA Milliyet 

     Ekonomiden sorumlu Devlet Bakanı Kemal Derviş, "Keşke bakan olmayıp Hazine ihalesinde paramı Türk lirasına yatırabilseydim" dedi. 
     Derviş, dün gece yemek yediği Mest Restoran’dan ayrılırken gazetecilerin sorularını yanıtladı. Derviş, "Dolar bir milyon üç yüzbin dolayında seyrediyor. Piyasaları rahatlatıcı açıklama yapacak mısınız " sorusuna şu yanıtı verdi 
     "Vallahi bence halk bugün Türk lirasına güvendi. Tahvilde, Hazine’de, Hazine ihalesinde... Hazine ihalesinde keşke bakan olmayıp Türk Lirası’na yatırabilseydim paramı. Bence Türk lirasına güvenmek lazım. İyi haberlerle ilerliyoruz. Gelecek haftanın ortalarına doğru çok kesin iyi haberimiz olacak. Bence Türkiye’ye ve Türk lirasına güvenmekte büyük yarar var ama herkes kendi kararını vermekte serbesttir." 
     
     Döviz düşecek 
     Bu arada ekonomiden sorumlu Devlet Bakanı Kemal Derviş, döviz kuruyla enflasyonun nisan sonundan itibaren rayına oturacağını söyledi. İnşaat Tesisas Müteahhitleri Birliği İNTES Yönetim Kurulu üyeleriyle görüşmesinde, müteahhitlerin dolarda dün yaşanan artışa ve yüzde 10.1 çıkan mart ayı enflasyonuna dikkat çekmeleri üzerine, Derviş şöyle dedi "Bu enflasyon artışı normal. Bir krizin ardından bunlar olur. Güney Kore ve Brezilya’da da bunlar oldu ama Türkiye’de zaten kronik yüksek enflasyon vardı." 
     Bütün krizlerde, ilk başta döviz kurlarında aşırı artışlar görüldüğünü ve ardından düştüğünü ifade ederek, bunun ekonomi dilinde "over shooting" diye adlandırıldığına dikkat çeken Derviş, kur ve enflasyonun nisan sonundan itibaren rayına oturacağını sözlerine ekledi. 
     Derviş, Merkez Bankası’nın döviz kurlarını düşürmek için neden piyasaya döviz vermediği konusunda ise "Merkez Bankası döviz rezervlerini dikkatle harcamalıyız. Eğer çok azalırsa dış piyasalarda Türkiye’ye güven azalır" uyarısında bulundu. İstikrar programı uygulanması için dış desteğin gerektiğini, IMF ile anlaşma yapılmadan destek sağlanmasının mümkün olmadığını vurgulayan Derviş, "IMF evet’ demeden bir program açıklamak doğru değil" dedi. Derviş, programın açıklanmasının ardından 10 - 12 milyar dolarlık destek beklediklerini bildirdi. 
     


 EKONOMİ 


















</TEXT>
</DOC>
