<DOC>
<DOCNO> 29417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/spor/bbas.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketin Terim’i 
</HEADLINE>
<TEXT>

İtalyan basını dün Siena ile sözleşme yapan Ergin Ataman’a büyük ilgi gösterdi 
     SİENA takımıyla anlaşan Efes Pilsen’in eski coachu Ergin Ataman, iddialı mesajlar verdi. İlk basın toplantısında "İtalya şampiyonluğunu ve Saporta Kupası’nı hemen kazanmak istiyorum" diyen Ataman, "Terim’in futbolda yaptığını ben de basketbolda yapacağım" ifadelerini kullandı. İtalyan basketbolunu iyi tanıdığını vurgulayan Ataman, akıcı İtalyancasıyla da takdir topladı. 
     ATAMAN, "Terim, Fiorentina’da kalitesini gösterdi. Türk teknik adamları, gerek futbol, gerekse basketbolda Avrupa’da başarı sağlayabilecek düzeydedir. Bu da kanıtlanmıştır" diye konuştu. Siena Kulüp Başkanı Minucci de "Ataman, Türkiye’de yılın spor adamı seçildi. Onu ikna etmek zor oldu" dedi. İtalyan gazeteleri ise "Artık basketin de Terim’i var" ifadesini kullandı. 
     
Divac bıraktı      YUGOSLAVYA Milli Takımı’nın ünlü pivotu Vlade Divac, milli takımı bıraktığını açıkladı. Sacramento Kings’te Hidayet ile takım arkadaşı olan Divac, Türkiye’deki Avrupa Şampiyonası’nda oynamayacağını söyledi. 
     
Daçka’da altı imza      BASKETBOL Ligi’nin güçlü ekibi Darüşşafaka, altı oyuncusuyla yeniden anlaştı. Menajer Olsoy Karakaya, Deniz Gökay, Ömer Kahyaoğlu, Deniz Enç, Gökhan Sunter ve Vedat Koruk ile üçer, Hakan Köseoğlu ile de ikişer yıllığına anlaştıklarını açıkladı. 
     



 SPOR 






















</TEXT>
</DOC>
