<DOC>
<DOCNO> 48638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur10.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Referandum gündemden düşsün" 
</HEADLINE>
<TEXT>

     AK Parti Genel Başkanı Recep Tayyip Erdoğan, referandum kararının gündemden düşmesi için yapılacak en hayırlı işin, TBMM'nin yanlışını düzeltmesi olacağını söyledi. 
     Erdoğan, partisinin TBMM Grup Toplantısı'ndaki konuşmasında, Türkiye'nin geçen haftayı referandum tartışmasıyla geçirerek zaman kaybettiğini ifade etti. Yapılan tartışmaların, siyasi yapı ve siyasi partilerin hangi tür bünyevi hastalıklara sahip olduğunu gösterdiğini savunan Erdoğan, ''Türkiye'deki siyasi ve ekonomik yapı öylesine hastalıklı bir hal almıştır ki, esen en ufak bir rüzgar tüm yapıyı anında yere sermektedir'' dedi. 
     Siyasi partilerin ilk günden itibaren konuyu ülke gündeminden çıkarabileceklerini ancak sorunun sürüncemede bırakıldığını ve bunun hala devam ettiğini anlatan Erdoğan, sözlerini şöyle sürdürdü 
     ''Madem ki Parlamento, 37 maddelik paketin ruhuna aykırı bir iş yapmıştır, halkımızın hassasiyetlerine ters düşecek bir hata yapmıştır öyleyse halkımıza yüksek maliyetler ödetmeden bu yanlışını düzeltmelidir. Biz referanduma gidilmeden bu yanlışın giderilmesi gereğini savunduk. Türkiye'nin bu kadar parayı harcayacak lüksü yoktur. Meclis'in hatasını düzeltmek için bir süreç başlamıştır. Bu süreç, YSK'ın bazı harcamalar yapması noktasında ülkemize yeni bedeller ödetmektedir. Sonucu şimdiden belli bir referandum için milletin cebinden bir kuruş çıkmasına tahammülümüz yoktur. Topyekün fakirleşmiş olan bu millete daha fazla yük yüklemeye kimsenin hakkı yok.'' Erdoğan, ''böylesi bir konuda referandum yapmanın'' referandum kurumunu yıpratacağını savunarak, '' Milletvekillerinin özlük hakları ya da memurların maaşlarının tespitinin vatandaşlara götürülmesi, bu konuları referandum gerekçesi saymak affedilir konu olmaz. Çok önemli konularda referandum kurumuna başvurulmalı'' dedi. 
     
     Meclis Başkanı'na eleştiri 
     Erdoğan, Anayasa değişikliği paketi konusunda verdikleri sözde sonuna kadar durduklarını belirterek, sözünde durmayarak paketin delinmesine yol açan partilerin siyasi, ahlaki ve tarihi açıdan verdikleri kötü sınavın sonuçlarıyla milletin huzuruna çıkacaklarını kaydetti. ''Şu anda yapılacak en sağduyulu iş, referandum kararının gündemden çıkarılması için Meclis'in hatasını düzeltmesidir'' görüşünü savunan Erdoğan, Meclis'in bu konuda atacağı her adımda Ak Parti'yi yanında bulacağını bildirdi. 
     Erdoğan, Türkiye'nin erken seçime olan ihtiyacının her geçen gün artığını, referandumu kaşıyarak erken seçimi zorlamanın siyasi açıdan doğru bir hareket olmadığını vurguladı. Hükümet'in bu konudaki tavrını da eleştiren Erdoğan, sözlerini şöyle sürdürdü 
     ''Meclis Başkanı'nın normal zamandaki bir erken seçim ile referandum teklifini gündeme getirmesini de biz Meclis Başkanı'nın tarafsızlık anlayışıyla mütenasip görmüyoruz. Bu da yanlış bir adımdır. Bu Hükümet'in arkasında halk açısından zerrece bir toplumsal destek kalmamıştır. Başbakan'ın ve bakanların bunu anlaması için çarşı pazara çıkması yeterlidir. Süratle bir erken seçime evet ama böylesi bir ekonomik kriz ortamında ve Meclis'in düzeltebileceği bir konuda referanduma gidilmesine hayır diyoruz.'' 
     






</TEXT>
</DOC>
