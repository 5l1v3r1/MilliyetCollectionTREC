<DOC>
<DOCNO> 8482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/siyaset/siy04a.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İrtemçelik'e büyük tepki 
</HEADLINE>
<TEXT>

     SALİHA ÇOLAK Ankara 

     ANAP'lı Mehmet Ali İrtemçelik'in Başbakan Bülent Ecevit'i istifaya çağıran açıklaması, koalisyon ortakları arasında gerginlik yarattı. DSP'li Hasan Gülay, Genel Kurul'da açıklamayı yırtarak ANAP sıralarına fırlattı. MHP Grup Başkanvekili İsmail Köse, "Koalisyon ilişkisi bozulur" diyerek İrtemçelik'in cezalandırılması gerektiğini savundu. 
     Genel Kurul'da FP'li Musa Uzunkaya, İrtemçelik'in açıklamasını göstererek, "Çankaya'yı arena diye tanımlayan, Cumhurbaşkanı'na küstah diyen anlayışın sonucudur bu" dedi. DSP'li Zeki Eker, Uzunkaya'nın üzerine yürüdü. Eker dışarı çıkarılırken, DSP'li Hasan Gülay fırlayarak, "Ucuz kahramanlık yapma. Siyaset üzerinde rant sağlamaya çalışmayın" diye konuştu. 
     Gülay daha sonra ANAP sıralarına dönerek, "Bu yazıyı yazan ucuz kahramanlık yapmasın. Bu bildiri açıklanır açıklanmaz cevabı verilmeliydi. Ayıp. Çıkın cevabını verin" diye bağırarak, İrtemçelik'in açıklamasını yırtıp ANAP sıralarına fırlattı. 
     
     Olay sözler 
     ANAP Grup Başkanvekili Zeki Çakan, İrtemçelik'in şahsi görüşleri olduğunu belirterek, "Başta Genel Başkan Mesut Yılmaz olmak üzere hepimiz son derece üzüldük. 57. hükümetin programını desteklemeye devam edeceğiz" dedi. 
     
     


 SİYASET 



















</TEXT>
</DOC>
