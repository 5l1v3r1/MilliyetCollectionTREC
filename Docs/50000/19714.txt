<DOC>
<DOCNO> 19714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo03.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
92 yıllık derbi tarihinde Fenerbahçe üstün 
</HEADLINE>
<TEXT>

     Fenerbahçe ile Galatasaray, yarın yapacakları Birinci Futbol Ligi maçıyla birlikte, tarihlerinde 341. kez karşı karşıya gelecek. 
     17 Ocak 1909 tarihinde, şimdiki Fenerbahçe Şükrü Saraçoğlu Stadı'nın bulunduğu ''Papaz'ın Çayırı'' diye adlandırılan yerde yapılan ve Galatasaray'ın 2-0 kazandığı özel maçla başlayan 92 yıllık ezeli rekabette, Fenerbahçe'nin üstünlüğü göze çarpıyor. 
     Sarı-lacivertliler, geride kalan 340 maçtan 124'ünü kazanırken, sarı-kırmızılı ekip bu süre içinde 109 kez galip geldi. Ezeli rakipler 107 maçta da eşitliği bozamadı. 
     ''Sarı Kanaryalar''ın attığı toplam 472 gole, ''Cim Bom'' 438 golle karşılık verdi. 
     Ezeli rakipler son kez 7 Şubat'ta Türkiye Kupası yarı final maçında Kadıköy'de karşılaştı. Normal süre ve uzatma bölümleri 4-4 berabere sonuçlandı. Fenerbahçe, penaltı atışları sonucu ezeli rakibini 7-6 eleyerek, finale çıkmıştı. 
     
     Ligde de Fenerbahçe üstün 
     Ezeli rakipler, 42 yıllık geçmişi bulunan Birinci Futbol Ligi'nde şimdiye dek 85 kez karşı karşıya geldi. 
     Genel toplamdaki üstünlüğünü lig maçlarına da yansıtan Fenerbahçe, ezeli rakibine galibiyet sayısında 30-25 üstünlük kurdu. Ligdeki 30 maç da berabere sonuçlandı. 
     Lig maçlarında sarı-lacivertlilerin attığı 103 gole, sarı-kırmızılılar 88 golle karşılık verebildi. 2 takım arasında sezonun ilk yarısında Ali Sami Yen Stadı'nda yapılan lig maçı 0-0 berabere sonuçlanmıştı. 






</TEXT>
</DOC>
