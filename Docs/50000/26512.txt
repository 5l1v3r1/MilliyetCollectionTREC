<DOC>
<DOCNO> 26512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur25.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep polisi, gazetecilere UFO'yu gösterdi... 
</HEADLINE>
<TEXT>

     Gaziantep'te, 1 Haziran'da gökyüzünde görülen, zigzaglar çizerek hareket eden parlak cismin polis kamerasıyla tespit edilen görüntüleri gazetecilere izlettirildi. 
     Emniyet Müdürlüğü Brifing Salonu'nda, davet edilen gazetecilere, 155 Polis İmdat hattına gelen telefon üzerine, Olay Yeri İnceleme ekiplerinin Gaziantep-Oğuzeli yolundaki Et-Balık Kurumu kavşağında kaydettiği görüntüler izlettirildi. Gazetecilerin fotoğraf ve görüntü almalarına izin verilmedi. 
     Emniyet Müdür Yardımcısı Mustafa Altürk, görüntü hakkında bir yorum yapmayacaklarını belirterek, ''İzleyin ve kararı siz verin'' dedi. 
     Altürk, kaydedilen cismin ne olduğunun belirlenmesi için görüntüleri İstanbul Teknik Üniversitesi Uçak ve Uzay Bilimleri Fakültesi'ne göndereceklerini bildirdi. 
     Polis kamerasıyla gece kaydedilen görüntülerde, parlak bir cisim, havada zigzaglar çizerek çok hızlı bir biçimde değişik yönlerde hareket ediyor. Uzaktan yuvarlak ve parlak bir görünümde olan cismin, yakınlaştığında alt ve üst bölümlerinin tepelere doğru hafif kesik olduğu görülüyor. Çok hızlı hareket eden cismin arkasında, zaman zaman iz oluşuyor. 
     
     






</TEXT>
</DOC>
