<DOC>
<DOCNO> 12563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sonspo01.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe liderliği korumayı hedefliyor 
</HEADLINE>
<TEXT>

     İkinci Futbol Ligi Yükselme Grubu'nda yer alan Göztepe, son sıradaki Hatayspor ile oynayacağı maçın hazırlıklarını sürdürürken, Teknik Direktör Ümit Kayıhan, liderliği korumayı hedeflediklerini, bu haftaki maçın beklenenin aksine zorlu geçeceğini söyledi. 
     Göztepe'nin aldığı başarılı sonuçlarla iyi bir hava yakaladığını, sezon sonuna dek bunu sürdürmek için ciddiyetle çalışmak zorunda olduklarını kaydeden Kayıhan, ''Önemli olan liderliğe gelmek değil, onu koruyabilmek. Bunun bilinci içindeyiz'' dedi. 
     Kayıhan, Hatayspor'un konumu nedeniyle herkesin Göztepe'nin farklı bir galibiyet alacağını düşündüğünü kaydederek, ''Biz öncelikle 3 puanı kazanmayı düşünüyoruz. Hatayspor kaliteli bir ekip ve maç beklenenin aksine çok zorlu geçecek'' diye konuştu. Göztepe'de sakatlığı süren İlkan ile sarı kart cezalısı Kurthan, bu hafta takımda yer alamayacak. 25 Mart Pazar günü oynanacak maçın bilet fiyatları, kapalı tribün 4 milyon, açık tribün ise 2 milyon lira olarak belirlendi. Bayan ve öğrencilere yüzde 50 indirim uygulanacak. Bu arada, Göztepe'nin Fuar Şehirleri Kupası'nda yarı final oynayan efsane kadrosunda yer alan Danimarkalı Nielsen'e, dönemin futbolcuları bir yemek verdi. Almanya'nın 4. Ligi'nde bir takım çalıştırdığı belirtilen Nielsen, Çeşme'deki yemekte eski takım arkadaşları ile hasret giderdi. 




</TEXT>
</DOC>
