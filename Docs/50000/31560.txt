<DOC>
<DOCNO> 31560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sontur13.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıncal Uluç, Sağlık Bakanı'na tazminat ödeyecek... 
</HEADLINE>
<TEXT>

     Sabah Gazetesi yazarı Hıncal Uluç, yazdığı bir köşe yazısında kişilik haklarına hakaret ettiği gerekçesiyle, Sağlık Bakanı Osman Durmuş'a 1.5 milyar lira manevi tazminat ödemeye mahkum edildi. 
     Ankara 2. Asliye Hukuk Mahkemesi'nde görülen ve taraf avukatlarının katıldığı davanın bugünkü karar duruşmasında, davacı avukatı, delillerin toplandığını belirterek, talepleri gibi karar verilmesini istedi. 
     Davalıların avukatı da eski beyanlarını tekrarladıklarını ifade ederek, davanın reddini talep ettiler. 
     Yargıç Yılmaz İğrek, davanın, Sabah Gazetesi'nin 17 Eylül 1999 günkü sayısında yayınlanan ''Bulduğum bir kağıt parçasına'' başlıklı yazı açısından reddine, aynı gazetenin 24 Ağustos 1999 günkü nüshasındaki ''Sağlık Bakanı'' başlıklı yazı açısından ise kısmen kabulüne ve 1.5 milyar lira manevi tazminatın davalılar Hıncal Uluç le Sabah Gazetesi'nden tahsiline karar verdi. 
     Davacı Durmuş'un avukatı Sedat Aksakallı tarafından hazırlanan dava dilekçesinde, davalı Uluç'un, Marmara Bölgesi'nde 17 Ağustos 1999'da meydana gelen deprem felaketinden sonra, Sağlık Bakanlığı tarafından yürütülen sağlık hizmetleri ile bu konuda Durmuş tarafından kamuoyuna yapılan açıklamalarla ilgili 2 ayrı köşe yazısı yazdığı belirtiliyordu. 
     Davalının, Sabah Gazetesi'nin 24 Ağustos 1999 tarihli sayısında ''Sağlık Bakanı'', 17 Eylül 1999 tarihli sayısında ise ''Bulduğum bir kağıt parçasına'' başlıklı köşe yazılarının yayınlandığı ifade edilen dilekçede, yazılarda yorumlara yer verildiği, doğrudan ve dolaylı ağır ifadeler kullanılarak Durmuş'un kişilik haklarına saldırıda bulunulduğu bildiriliyordu. 
     Dilekçenin sonunda ise davalılardan 6 milyar lira manevi tazminat talep ediliyordu. 
     
     






</TEXT>
</DOC>
