<DOC>
<DOCNO> 18149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/yazar/akyol.html </URL>
<DATE> 2001/04/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hukuk ve siyaset 
</HEADLINE>
<TEXT>

     ANAYASA Mahkemesi'nin 39. kuruluş yıldönümü dolayısıyla yaptığı konuşmada Başkan Sayın Mustafa Bumin fevkalade önemli ve tartışılması gereken konulara temas etti. 
     Yargı başkanlarımızın kuruluş yıldönümü ya da adli yıl konuşmaları çok iyi bir gelenektir. 
     Sayın Bumin'in konuşmasında yürekten katıldığım konular var. Sayın Bumin, Avrupa İnsan Hakları Mahkemesi AİHM kararlarının ve uluslararası sözleşmelerin hukukumuzda daha etkili hale getirilmesi gerektiğini belirtiyor. 
     Sayın Başkan, partiler rejimi konusunda da "Avrupa İnsan Hakları Sözleşmesi'ne uyum sağlayabilmek için" parti kapatma sebeplerinin Sözleşme'deki biçimde sınırlandırılmasının gerekli olduğunu vurgulamaktadır. 
     
     SAYIN Bumin de, Sayın Sezer gibi, Anayasa Mahkemesi üyelerinin Cumhurbaşkanı tarafından değil, tümüyle yüksek yargı organları tarafından seçilmesini savunuyor. 
     Gerekçesi, "Cumhurbaşkanının siyasi parti liderleri ve parlamento üyeleri tarafından seçilmiş olması durumunda yargı üzerinde siyasetin etkisinin artması"dır. 
     Bu görüşe katılmıyorum. 
     Anayasa Mahkemesi en çok 'siyasi' konularda karar veren bir yargı kurumudur. Siyasette devletçilik, liberalizm, sosyal haklar, bireysel haklar, laiklik, çevre, boşanma, kürtaj gibi pek çok konudaki farklı görüşlerin hukukta da paralelleri vardır. 
     Anayasa Mahkemesi, kendi kendini seçen bir 'iç oligarşi'ye dönüşürse toplumdaki ve parlamentodaki eğilimlerin sosyal ve hukuki gerekçelerinin yansımadığı dar bir 'hukuk tekniği' kurumu haline gelir. Görüşlerinin liberalleşmesi, çeşitlenmesi, toplumsal ihtiyaçlara göre açılımlar yapılması zorlaşır. 
     Bu durumdaki anayasal yargı organları, siyaseten önemli olan kararlarında hukuk dilinden çok 'resmi ideoloji' diliyle karar verirler. 
     'İç oligarşik' sistemlerin anayasal yargıyı zamanla 'hakem' olmaktan çıkarıp 'taraf' haline getirme tehlikesi vardır. 
     
     1961 Anayasası bu sosyolojik ve hukuki realiteyi gözeterek, Anayasa Mahkemesi'nin 15 üyesinin belirlenmesi için karma bir sistem getirmiş, bunlardan 5'inin parlamento tarafından seçilmesini düzenlemişti. Madde, 145 
     12 Eylül darbesi hem üye sayısını 15'ten 11'e düşürerek, hem parlamentonun üye seçmesine son vererek, Anayasa Mahkememizi üye sayısı ve üyelerin kökeni itibariyle 'daraltmıştır.' 
     Çağdaş demokrasilerde durum bunun tersinedir. 
     Amerikan Yüksek Mahkemesi'nde, hem 'muhafazakar' Cumhuriyetçi , hem 'liberal' Demokrat, sol hakimler vardır ve bu Amerikan hukukunun evrimleşip zenginleşmesinde son derecede yararlı olmuştur. Ronald Dworkin, Freedom's Law, The Moral Reading of The American Constitution, sf. 2 - 3, 147. 
     Fransız 'Anayasa Konseyi'nin üyeleri de parlamento ve siyasi sorumluluğu olan cumhurbaşkanınca seçilmektedir. 
     12 Eylül ise, devleti olabildiğince halktan uzak tutmak için 'iç oligarşik' yapılanmalara olağandışı yetkiler vermiştir. MGK ve YÖK gibi... 
     Anayasa Mahkememizin üye sisteminde bir değişiklik yapılacaksa, yeniden üye sayısını artırıp parlamentoya da üye seçme yetkisi vermek gerekir. 
     Sayın Başkanın konuşmasındaki diğer önemli konulara başka yazılarımda değineceğim. 
     
     







Hukuk ve siyaset 


Moda'ya davet 


Yılmaz’ı bekliyoruz’ 


Ya Sevr, ya terk et 


Ersümer'in istifası ve hükümette revizyon... 


Krizde keriz olmamak için .. 


Ersümer düğümü 


Transparan binadan... 


Seneye de sinir olmamak için... 


Mali piyasalarda ufuk... 


Kavga dediğin hukuksuz olmaz 


Bir zamanlar onlar da bakandı... 


Ersümer'e Yüce Divan 


Kamuda tasarruf derken yeni lojman 


Hangi eğitim 


IMF kongre’yi bekliyor 


</TEXT>
</DOC>
