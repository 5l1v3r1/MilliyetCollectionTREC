<DOC>
<DOCNO> 11690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko17.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Toskay "38 hayali mahalle oluşturulmuş" 
</HEADLINE>
<TEXT>

     Devlet Bakanı Tunca Toskay, 2000 yılı genel nüfus sayımı ile ilgili çalışmaların devam ettiğini belirtti ve yapılan kontrollerde 85 yerleşim yerinde 207 bin hayali nüfus olduğunun tespit edildiğini söyledi. 
     Son sayımda büyükşehir olma, İller Bankası'nün nüfusa göre yardımlarından daha fazla pay alma ve belediye olma gibi amaçlarla büyük bir hayali nüfus yazımı ile karşı karşıya kalındığını da kaydeden Toskay, hayali ihbarı yapılsın yapılmasın, nüfus artış hızı fazla olsun olmasın 81 ile ilişkin bütün defterlerin incelemeye alındığını söyledi. 
     Bu şekilde alanda inceleme yapılacak yerlerin belirlendiğini vurgulayan Toskay, bu yerlerden 85'ine ilişkin kontrollerin tamamlandığını ve bu yerlerde 207 bin nüfusun hayali yazıldığının saptandığını belirtti. Bunların iptal edildiğini, diğer yerleşim yerlerinde ise çalışmaların sürdüğünü kaydeden Devlet Bakanı Toskay, hayali ve mükekker yazım yöntemleri ile bunlara ilişkin örnekleri şöyle anlattı 
     ''Çalışmalarda arsa, inşaat ve boş konutlarda hayali nüfus yazıldığı, hayali mahalle, sokak ve binalar oluşturularak, hayali sayım yapıldığı, sayım defterlerinin boş kalan sayfalarına hayali kişiler eklendiği, mevsimsel işçilerin barındığı hayali çadırlar yaratıldığı, mevcut çadırlarda da hayali olarak çok fazla nüfusun yazıldığı ve mükerer yazımlar olduğu tespit edilmiştir. 
     Halde 122 kabzımalın bulunduğu bir işyerinin üzerinde 10'ar katlı binalar gösterilmiş. Her katta çift daire var ve buralarda oturan hayali nüfus yazılmış. Tek katlı bina. 5 tane yıldız blok gösterilmiş.Büyük bir hayali site ve burada oturan dünya kadar insan yazılmış. Bir yerleşim yerinde hayali 28 mahalle oluşturulmuş. 7 bin 448 kişinin bulanması lazım gelen bir yerde nüfus 22 bin 17'ye çıkmış.'' 
     Bakan Toskay, defter incelemelerinde hayali işlemin adeta otomasyona bağlı bir işbölümü ile gerçekleştirildiğinin ortaya çıktığını da söyledi. 
     Toskay, bir kişinin defterin başını, birinin hane halkı bilgilerini, bir başkasının fert bilgilerini doldurduğunu belirterek, şöyle devam etti 
     'Bu şekilde bilgiler hiç tutmuyor. 65 yaşındaki kadının 1 yaşında çocuğu olduğu görülüyor. 9-10 yaşındaki kızların doğum yaptığı, bir yerde 22 yaşında birinin emekli olduğu sonucu çıkıyor. Defter kapağındaki nüfus tahrip edilmiş, başka yazılmış. Ya da oradaki rakamın önüne 1-2 rakamı eklenmiş. Çadırlarda imkansız denecek kadar çok nüfus yazılmış. Tarım mevsimi, bir yerde 50-60 bin kişi çadırlarda yaşıyor gösterilmiş. Kayıtlara göre çadırların yüzde 80'i 3-4 odalı, banyosu, mutfağı var. Bunlar, üst düzey bürokratların, banka müdürlerinin, ilköğretim müdürlerinin oturduğu çadırlar oluyor. Üst düzey bürokrat var deniyor. Ama alana gidiyorsun, çadır falan yok.'' 
     Devlet Bakanı Toskay, nihai sonuçlar açıklandığında 2000 Genel Nüfus Sayım sonuçlarının, önceki sayım sonuçlarına göre en az hatalı sonuç olacağı iddiasında da bulundu. Yaş ve cinsiyet ile yığılma indeksi kullanıldığında en sağlıklı sonucun alındığının görüleceğini belirten Toskay, sayım sonuçlarını da daha önce planlanan süre içinde alacaklarını ifade etti. Konuyla ilgili soruları da yanıtlayan Bakan Toskay, sayım için hazırlık sürecinden bu yana 26 trilyon lira harcandığını, sorunlu yerlerin kontrolü için de 200 milyar liralık bir gider yapılmasının beklendiğini belirtti. 
     Vatandaşı eve kapatmadan sayım için gerekli koşulların sağlanması gerektiğini anlatan Toskay, İller Bankası yardımlarının dağılımında nüfusun tek ölçüt olması sisteminin de değişeceğini bildirdi. Devlet Bakanı, bu konuda da şu açıklamada bulundu 
     ''Belediyelere yapılan yardımın tek başına nüfus kriterine bağlanması bu sorunu çıkardı. Başbakanlığa müracaat ettik. Tek başına nüfus kriteri gerçekçi ve adaletli değil. Bunu çoklu kritere bağlayalım dedik. Başbakanlık inceledi. Sayın Başbakan da uygun gördü. İlgili kuruluş temsilcilerinden oluşan bir komisyon oluşturuldu. Bu komisyon çoklu kriterler için çalışmalara başladı.'' 
     Bu arada Devlet Bakanı, acil önlemler paketiyle ilgili bir soruya verdiği yanıtta da, daha önceki programın tecrübeleri ışığında çalışmalara katkıda bulunduklarını söyledi. 
     Toskay, Dış Ticaret Müsteşarlığı olarak ihracat ve ithalat konularında alınması gereken tedbirleri madde madde Başbakan ve Başbakan Yardımcılarına sunduklarını vurguladı ve Devlet Bakanı Kemal Derviş ile de yarın biraraya gelerek durumu bir kez daha gözden geçireceklerini bildirdi. Tunca Toskay, aylık enflasyon rakamı konusundaki bir soru üzerine de ileriye dönük spekülasyon yaratabilecek görüş ifade etmenin uygun olmayacağını vurguladı. 




</TEXT>
</DOC>
