<DOC>
<DOCNO> 38068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/soneko01.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Merkez Bankası'nın faizleri düşürmesi bekleniyor... 
</HEADLINE>
<TEXT>

     Ekonomik durgunluğun kıyısında gezinen ABD'de Merkez Bankası Fed'in, yarınki önemli toplantısında, faiz oranlarını yeniden çeyrek puan düşüreceğine kesin gözüyle bakılıyor. 
     ABD'deki iş çevreleri, ülke ekonomisinde umulan büyüme işaretlerinin hala görülemediğine dikkati çekerek, Fed yetkililerinin, yeni bir faiz indirimine yeşil ışık yaktığını belirttiler. 
     ABD'nin en büyük 25 yatırım şirketinin yetkilileri arasında düzenlenen ankette bütün firmalar, yarınki Fed toplantısında 0.25 puanlık bir indirim beklendiğini dile getirdi. 
     Bu firmalardan 13'ü, bu yıl için bundan sonra başka faiz indirimi beklemezken, 12 şirket, Ekim ayında çeyrek puanlık bir indirimin daha muhtemel olduğu yönünde görüş belirtti. 
     Yarınki beklenen indirim kararının çıkması halinde Fed, bankalararası bir gecelik işlemlerde faiz oranını bu yıl içinde yedinci defa düşürmüş olacak. Bu yılki faiz indirimlerinin toplamı şimdiye kadar 2.75 puanı bulurken, halen yüzde 3.75 olan faiz oranının yüzde 3.5'e inmesi durumunda, son 7 yıldaki en düşük değere ulaşılacak. 






</TEXT>
</DOC>
