<DOC>
<DOCNO> 8127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/spor/spo06.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nora kendini bitirdi 
</HEADLINE>
<TEXT>

Fenerbahçe’nin Bulgar asıllı atleti Almanya’da doping kontrolünden kaçtı, ağır ceza ile karşı karşıya kaldı 
     MURAT AĞCA 

     ALMANYA’NIN Karlsruhe kentinde ocak ayında yapılan salon müsabakalarında 60 metrede 7.21 ile rekor kırarak üçüncü olan Nora Güner’in doping kontrolünden kaçtığı ortaya çıktı. Yetkililerin yarıştan sonra uzattığı tebligat kağıdını, 200 metre de koştuktan sonra kontrole gireceğini söyleyerek imzalamayan Güner, daha sonra ortadan kayboldu ve böylece kuralları ihlal ederek bir anlamda kariyeriyle oynadı. 
     ÜÇ yıl önce atlet Kemal Güner ile evlenerek vatandaşlığa geçen Bulgar asıllı sporcunun tutumu, Alman yarış direktörü Zigfrid König tarafından Uluslararası Amatör Atletizm Federasyonu’na IAAF rapor edildi. IAAF de konuyu inceledikten sonra Atletizm Federasyonu’na uyarı yazısı göndererek, Güner’in savunmasını istedi. Şok gelişme, Güner’in kulübü Fenerbahçe’de de büyük şaşkınlık yarattı. 
     AVRUPA’DA üst üste koştuğu yarışlarda kırdığı rekorlarla formda gözüken ve barajını geçtiği Mart’taki Dünya Salon Şampiyonası’na hazırlanan Güner’in, en az iki yıl men cezası alabileceği öğrenildi. IAAF Doping Sorumlusu Dr.Gabriel Dolle, prosedüre göre testten kaçan bir atletin en ağır doping maddesi kullanmış kabul edildiğini belirterek, "Bunun da cezası iki yıldan başlar" diye konuştu. 
     


 SPOR 


























</TEXT>
</DOC>
