<DOC>
<DOCNO> 9402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur06.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsünü kaçıran er, tiner bağımlısı çıktı 
</HEADLINE>
<TEXT>

     Düzce'nin Kaynaşlı ilçesinde Show Turizme ait yolcu otobüsünü mola sırasında kaçıran erin, tiner bağımlısı olduğu belirtildi. 
     Niğde'nin Bor ilçesinde askerlik görevini yerine getiren ve izinli olduğu belirtilen Giresun nüfusuna kayıtlı er Olcay Karataş, otostop yaparak Kaynaşlı'ya kadar geldi. Yetkililerin, tiner bağımlısı olduğunun tespit edildiğini belirttikleri Karataş, Üçköprü mevkiindeki Türsan Dinlenme Tesisleri'nde kamyondan indi. Ankara'dan İstanbul'a gitmekte olan ve 15 yolcusu bulunan Show Turizm'e ait 34 ZP 3000 plakalı yolcu otobüsü de dün gece saat 24.00'te tesislerde mola vererek yolcularını indirdi. 20 dakikalık mola sırasında birliğinden izinli er Olcay Karataş otobüse binerek, hızla tesislerden ayrıldı. Molada uyuduğu için otobüste bulunan avukat Jale Togrul, otobüsün kaçırıldığını anlayınca, paniğe kapılıp araçtan atlayarak hayatını kaybetti. Kaçırıldığının güvenlik güçlerine bildirilmesi üzerine otobüs bir süre sonra Hendek'te durduruldu ve er Karataş, jandarma ekiplerince yakalandı. 
     Er Karataş, jandarmadaki sorgusundan sonra bu sabah Gümüşova Cumhuriyet Savcılığı'na götürülürken, A.A muhabirinin, otobüsü neden kaçırdığına ilişkin sorusuna, ''keyfimden kaçırdım'' yanıtını verdi. ''O kadına ne olduğunu anlamadım. Birden otobüsten kayboldu'' diyen er Karataş, ''Pişman mısın '' sorusuna da, ''pişman değilim, değişiklik olsun diye kaçırdım'' karşılığını verdi. 




</TEXT>
</DOC>
