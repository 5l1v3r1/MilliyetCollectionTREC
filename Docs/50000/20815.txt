<DOC>
<DOCNO> 20815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/spor/spo02.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Okyanus’u gectik derede boğulmayın" 
</HEADLINE>
<TEXT>

Fenerbahçe Teknik Direktörü Denizli, futbolcularla yaptığı toplantıda, küme düştüğü için Erzurum’un hafife alınmaması gerektiğini hatırlattı 
     YUSUF KOBAL 

     MUSTAFA Denizli, Erzurum deplasmanı öncesi oyuncularına yönelik yaptığı konuşmada, "Okyanus’u geçtik, derede boğulmayın" dedi. Denizli, "Eğer top, sizi sevmezse, bunun yanı sıra şansınız da yoksa, ne yaparsanız yapın, kazanamazsınız. Son üç kader maçımızdan mutlaka 9 puan ve averaj sağlamalıyız. Erzurum’u küme düştü diye sakın hafife almayın. Canımız yanar. Şimdiye kadar verdiğiniz emekleriniz, alın teriniz boşa gider" diye devam etti. 
     DENİZLİ, özellikle gol pozisyonlarında dikkatli olunması gerektiğini de vurguladı. Tecrübeli hoca, "Erzurum sınavı öncesi dedikodulara kulaklarınızı tıkayın. Sadece işinize konsantre olun. Lig sonunda mutlaka gülen biz olacağız" ifadesini kullandı. Sarı - Lacivertli ekibin teknik patronu, Erzurum’da altı yabancıdan hangi beşi sahaya süreceği konusunda yine kararsız kaldı. Johnson’u direkt oynatacak Denizli forvete ağırlık verecek. 
     SARI - Lacivertli takım, Erzurumspor deplasmanı için dün akşam kapalı kapılar ardında bir çalışma yapıp kampa girdi. Fenerbahçe kafilesi bugün de Samandıra Tesisleri’nde son bir antrenmana çıkıp, Erzurum’a gidecek. Bu deplasmana, moral amacıyla bütün futbolcular götürülecek. Kaptan Ogün’ün oynayamayacağı açıklanırken, kaleci Rüştü’nün hastalığının ve sakatlıklarının tedavisine dün de devam edildi. 
     
JOHNSON Gana halkına yardım topluyor      F.BAHÇE’nin Ganalı futbolcusu Samuel Johnson, ülkesinde meydana gelen ve 121 kişinin ölümüne neden olan stat faciası sonrası yardım için kolları sıvadı. Türkiye’de forma giyen diğer Ganalılar Tetteh, Kennedy, Augustine, Baidoo, Preko, Ayew ve Avrupa’daki Ganalı futbolcularla temasa geçmeye başlayan Johnson, faciada etkilenenlere maddi - manevi her türlü desteğe hazır olduğunu söyledi. 
     
Hıncal Uluç’a dava      FENERBAHÇE, gazeteci Hıncal Uluç’u mahkemeye verecek. Yönetim Kurulu, Uluç’a, "Kin ve nefret tohumu ekiyor. Hakaret ediyor. Toplumu bölüyor" gerekçesiyle çok yüksek miktarda bir tazminat davası açacak. Yönetim, savcıların da Hıncal Uluç’un eylemini gözardı etmeyeceğine inanarak göreve davet etti. Bu arada Murat Yakın’ın 4.5 milyon marklık bonservis bedelinin FIFA’ya takıldığı bildirildi. 
     
Yıldıray başvurusu      MUSTAFA Denizli, Bochum’lu orta saha oyuncusu Yıldıray’ın transfer edilmesi için yönetime başvurdu. Alman Ligi’nde, Yıldıray’ın takımının küme düşmesi halinde bu futbolcunun fiyatının sözleşmesi gereği 4 milyon marka kadar ineceği tahmin edilirken, devreye Saran Keskinspor girdi. Berkant’ı satın alan Keskinspor, Yıldıray’ı da alarak Fenerbahçe’ye kiralamak için harekete geçti. 
     
Cansun’a büyük tepki      F.BAHÇE yönetimi, G.Saray İkinci Başkanı Mehmet Cansun’un "Bütün askerleri yığsak da, oynayacağımız ilk maçta kimse olacakları önleyemez" sözlerine büyük tepki verdi. Atilla Kıyat, "A.Sami Yen’e göğsümüzü gere gere gideceğiz" dedi. Murat Özaydınlı "42 bin kişinin seyrettiği maçta kimsenin burnu kanamadı. Oysa Yugoslavya’da, Gana’da insanlar ölüyor. Cansun’un çabası bu yönde mi " diye konuştu. 
     



 SPOR 




























</TEXT>
</DOC>
