<DOC>
<DOCNO> 27252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/guncel/gun03.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra devlet bankasında 
</HEADLINE>
<TEXT>

Kasırga bu kez Halkbank'ta esiyor. Eski Genel Müdür Ansen, Egebank'a kullandırdığı kredilerle ilgili olarak üç gündür gözaltında sorgulanıyor... 
     TOLGA ŞARDAN Ankara 

     SERHAT ÜNAL İstanbul 
     
     Egebank'ın eski sahibi Murat Demirel'in gözaltına alınmasıyla başlayan bankacılara yönelik operasyonlar, ilk kez bir kamu bankasına yöneldi. Halkbank eski Genel Müdürü Yenal Ansen'in de aralarında bulunduğu altı kişi, Demirel ve sahibi olduğu şirketlere kullandırılan 159 milyon dolarlık kredide usulsüzlük yapıldığı iddiasıyla gözaltına alındı. Operasyona 'Kasırga 5' adı verildi. 
     
     Usulsüz kredi aktarıldı 
     Milliyet'in aldığı bilgiye göre, Halkbank'ta yolsuzluk iddialarını inceleyen maliye ve hesap uzmanlarından oluşan müfettişler grubu, banka kaynaklarından Egebank'ın sahibi olan ve Kasırga Operasyonu'nda tutuklanan Murat Demirel'e "usulsüz kredi" aktarıldığını belirledi. 
     Müfettişlerin raporunu inceleyen İstanbul DGM Başsavcılığı, Mali Şube Müdürlüğü'ne operasyon yetkisi verdi. Dosyada adı geçen banka yöneticilerinden Halkbank eski Genel Müdürü Ansen'in de aralarında bulunduğu üç kişi Ankara'da gözaltına alınarak, İstanbul Emniyet Müdürlüğü'ne gönderildi. 
     
     Altı kişi sorguda 
     Ansen'in yanı sıra Halk Bankası eski Dış İlişkiler Sorumlusu Arife Deniz Ciner, Banka Yönetim Kurulu Üyesi Osman Nuri Ertuğ, Krediler Müdürü Muazzez Ela ile bankanın Levent Şubesi'nde görevli Mualla Halistürk ve Ender Altun'un da aralarında bulunduğu altı kişi, Mali Şube Müdürlüğü'nde sorguya alındı. 
     Dosyada, Levent Şubesi'nin de aralarında bulunduğu çeşitli şubelerden, Demirel'e ait Egebank'ın da hissedarı olduğu çeşitli şirketlere 159 milyon dolar usulsüz kredi verildiği öne sürülüyor. 
     
     Demirel de ifade verdi 
     Demirel ile Egebank Off -Shore'un ortağı Barbaros Olcay ve Demirel'in yakın arkadaşları Gökalp Baştürk ile Şaban Ayhan Tatlıgil de geçen hafta soruşturmayı yürüten savcıya kredilerle ilgili olarak ifade vermişlerdi. 
     Demirel, Baştürk, Olcay ve Tatlıgil ifadelerinde, krediyi kullandıklarını, ancak kredinin usulsüz alınmadığını söylemişlerdi. 
     Ansen ise Egebank'a el konulmasından sonra yaptığı açıklamada, adı geçen bankaya Halk Bankası'ndan kredi verilmediğini ısrarla vurgulamıştı. 
     
     Saç jölesini bile bankaya ödetti 
     Yenal Ansen, Halk Bankası'nın başına getirildiği gün "Banka benim evim gibi" dedi. 1998'de "Çok gezenin çok harcaması olur", "Bankacılıkta hediyeler olağan" gibi sözleriyle dikkat çekti. 
     Banka üst yönetimiyle birlikte içtikleri vitaminden kullandıkları saç jölesine, giydikleri çoraba kadar birçok harcamayı devlete fatura etmekle ünlendi. 
     Bankalar Yeminli Murakıplar Kurulu'nun raporlarında görevi kötüye kullandığı iddiası yer aldı. Zimmetten hakkında sayısız suç duyurusu yapıldı. 1998'de, dönemin Devlet Bakanı Güneş Taner, Genel Müdür Ansen hakkında, 1995 - 1996 - 1997 yıllarında usulsüzlük, görevi kötüye kullanma ve zimmet suçlarını işlediği iddialarını içeren Hazine Yeminli Murakıpları raporlarını işleme koyarak, savcılığa suç duyurusunda bulundu. Ansen’in, Refahyol döneminde Başbakan Yardımcısı olan Tansu Çiller'in ortaklarına ait bir şirkete 15 milyon dolarlık krediyi usulsüz olarak verdiği iddia edildi. 
     
Esnaf kredisi Demirel'e gitti      TARIK YILMAZ - HARUN GÜREK 

     Halk Bank Eski Genel Müdürü Yenal Ansen ve beraberindeki beş kişi Egebank'ın eski sahibi Murat Demirel'in şirketlerine verilen toplam 159 milyon dolarlık kredi nedeniyle sorgulanıyor. 
     Soruşturmaya temel teşkil eden Yüksek Denetleme Kurulu'nun 1997 tarihli raporunun 137'nci sayfasında, söz konusu kredilerle ilgili bilgilere yer verildi rapor komisyonda geçen yıl ibra edilmediği için 2001’e sarktı . Numaralandırılan şirketlerden 52 numara Dempa'yı, 71 numara Dempanel'i, 94 numara Universal Holding'i, 95 numara Era Finansal Kiralama'yı temsil ediyor. 
     Raporda, Demirel'e ait bu dört şirkete kullandırılan kredi toplamı 96 milyon dolar, 12.5 milyon mark, 38.6 milyar lira olarak belirtildi bugünkü değerle toplam 159 milyon dolar . Demirel’in şirketlerine verilen krediler nedeniyle bankanın 30 Eylül 1999 tarihindeki riski 27.3 trilyon lira olarak hesaplandı. Raporda, söz konusu şirketler için üç yıl boyunca istihbarat raporu düzenlenmediği, ancak bankanın kredi vermeye devam ettiği belirtiliyor. Demirel'in şirketlerine verilen trilyonların yeni bir ödeme planına bağlanmasına karşın, krediler geri dönmedi. Raporda Hazine Müsteşarlığı'nın bağlı olduğu bakanlığın soruşturma açması istendi. 
     Kredilerin verildiği dönemde Halkbank yönetim kurulu üyesi Barbaros Olcay, daha sonra Demirel'in KKTC'deki Prudential Off - Shore'unun başına geçmesi nedeniyle gözaltına alındı ve tutuklandı. 
     Yenal Ansen hakkında da, 60'ın üzerinde usulsüz kredi verildiği iddiasıyla yapılmış suç duyurusu bulunuyor. 
     



 GÜNCEL 























</TEXT>
</DOC>
