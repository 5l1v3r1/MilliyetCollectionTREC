<DOC>
<DOCNO> 47381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo15.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay ''6 oyuncunun gitmesi yönetimin kararı'' 
</HEADLINE>
<TEXT>

     Göztepe Teknik Direktörü Rıza Çalımbay, yönetim kurulu tarafından ''süresiz izin'' verilen 6 oyuncunun gitmesi yönünde bir rapor hazırlamadığını, bu durumdan olumsuz yönde etkileneceklerini söyledi. 
     Başkan Hamdi Türkmen'in kendisini arayarak, bu oyuncuları kadrodan çıkaracaklarını bildirdiğini anlatan Çalımbay, ''Ben de önce sözkonusu futbolcularla konuşulmasını istedim. Konuşunca sorun çözülür diye düşünmüştüm ama maalesef olmadı'' dedi. 
     Metin Diyadin, Erkan, Ümit, Burhan, İlkan ve Zafer Uysal'ın gönderilmeleri yönünde kendisinin bir talebinin olmadığını kaydeden Çalımbay, düzenlediği basın toplantısında şunları söyledi 
     ''Aksine Ümit'in performansını herkese örnek göstermiştim. Bu tamamen yönetim kurulunun ekonomik sebeplerle aldığı bir karar ve saygı duymamız gerekiyor. Bazı olaylarda yönetim ön plana çıkar. 
     Örneğin yıllar önce Beşiktaş'ta yine çekle ilgili bir sorun yüzünden Feyyaz gönderilmişti.'' Takıma mutlaka 3 oyuncu daha alınmasının şart olduğunu kaydeden Çalımbay, Trabzonspor'dan istediği Zafer ve Salazar'ı alamadıklarını, Güney Afrikalı Mkhalele'nin de 2 gün içinde İzmir'e gelmesini beklediklerini söyledi. 
     Çalımbay, sakatlığı bulunan Slovak Barcik'in 2-3 hafta daha oynayamayacağını belirterek, ''Fizik ve güç olarak çok iyiyiz. Bizi eze eze yenecek bir takım yok. Bu kadroya güveniyorum ama yeni kurulmuş bir ekibiz. İşimiz zor, çok çalışarak dezavantajlarımızı giderebiliriz'' diye konuştu. 
     Denizlispor maçına da değinen Çalımbay, rakiplerinin özellikle kendi sahasında iyi futbol oynayan, oturmuş bir ekip olduğunu dile getirerek, ''Biz de kendi seyircimiz önünde oynamanın avantajıyla kazanmak istiyoruz. İleride sıkıntı yaşamamak için bu maçları 3 puanla geçmek zorundayız'' ifadelerini kullandı. 
     






</TEXT>
</DOC>
