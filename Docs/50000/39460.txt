<DOC>
<DOCNO> 39460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/guncel/gun05.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kameralar önünde intihar 
</HEADLINE>
<TEXT>

     HALUK ATALAY İstanbul 

     Kız arkadaşının kendisini terketmesi üzerine bunalıma giren 25 yaşlarındaki bir genç, Boğaziçi Köprüsü'nden atlayarak intihar etti. Korkuluklarda bir süre kalan ve adının "Turan" olduğunu belirten genç, bu sırada köprüden geçen Medyum Memiş'in ikna çabalarına aldırış etmeden kendini boşluğa bıraktı. Dün öğle saatlerinde plakası belirlenemeyen bir taksiyle Boğaziçi Köprüsü'ne gelen bir kişi, trafik sıkışıklığından faydalanarak araçtan indikten sonra Ortaköy ayağındaki korkuluklara tırmandı. Adının "Turan" olduğunu, kız arkadaşından ayrıldığını ve hayatına son vereceğini belirten genci, köprüden geçmekte olan Medyum Memiş de ikna edemedi. Üzerindeki gömleği çıkardıktan sonra kendisini boşluğa bırakan gencin vücudunda çok sayıda jilet izi olduğu bildirildi. Deniz Polisi'nin yaptığı tüm araştırmalara rağmen gencin cesedi bulunamadı. Bu arada, intihar anı, Boğaz'da sanatçı Azer Bülbül'ün bir şarkısı için yapılan klip çekimlerine katılan kameramanlarca da görüntülendi. 
     



 GÜNCEL 















</TEXT>
</DOC>
