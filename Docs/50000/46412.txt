<DOC>
<DOCNO> 46412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/ekonomi/eko06.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi düzelirse 2002’de seçim 
</HEADLINE>
<TEXT>

The Economist Intellegence Unit’e göre, 2002 yılında ekonominin düzelmeye başlaması halinde, yılın ikinci yarısında seçime gidilecek 
     SEÇKİN ÜREY Ankara 

     Ülkeler üzerine yaptığı siyasi ve ekonomik analizlerle tanınan The Economist Intellegence Unit’nin EIU , Türkiye ile ilgili raporunda, 2002’de ekonominin düzelmeye başlaması halinde, yılın ikinci yarısında seçim olabileceği belirtildi. Raporda, seçim olması halinde kurulması beklenen yeni bir partinin büyük bir başarı kazanacağına dikkat çekildi, ancak bu partinin adı verilmedi. 
     Koalisyonun popülaritesini kaybettiği kaydedilen raporda, "Bugün seçim olması halinde üç partinin yüzde 10’luk barajı aşması bile şüpheli. Koalisyonun tek şansı IMF programına sıkı sıkıya bağlı kalmak. Böylelikle ekonomi düzelmeye başlayabilir ve üç partinin seçmenlerin gözünde kredibilite yakalama şansı olabilir" denildi. 
     11 Eylül sonrasında jeostratejik önemi bir kez daha ortaya çıkan, NATO üyeliği ve terörizme karşı katı tutumu yüzünden uluslararası profili yükselen Türkiye’nin, aşırı İslami akımlarla mücadeleye destek vermesi halinde, ekonomik sorunlarını çözecek bir yardımı garantileyeceği, son olayların ordu ve MHP’nin önemini artırdığı ifade edildi. 
     
     Destek karşılığı kaynak 
     2002 yıl sonu enflasyonu tüketici fiyatlarında yüzde 42.5, büyüme oranı yüzde 4.1 düzeyinde tahmin edilen raporda, konsolide bütçe açığının, gayri safi milli hasılanın yüzde 16’sı olarak gerçekleşeceği, Türk Telekom özelleştirmesinin piyasa şartları nedeniyle imkansız hale gelmesi yüzünden 3.5 milyar dolarlık özelleştirme hedefinin yakalanmasının zor olduğu belirtildi. 
     
     



 EKONOMİ 




















</TEXT>
</DOC>
