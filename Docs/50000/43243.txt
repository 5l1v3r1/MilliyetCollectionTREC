<DOC>
<DOCNO> 43243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo06.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Ogün, Johnson ve Revivo'nun durumları ciddi" 
</HEADLINE>
<TEXT>

     Fenerbahçe Teknik Direktörü Mustafa Denizli, hafta sonunda Galatasaray ile derbi maçı yapacaklarını anımsatarak, ''Derbiler her zaman için zor olmuştur'' dedi. 
     Denizli, sarı-lacivertli takımın bu sabah Samandıra Tesisleri'nde yaptığı idman öncesi, gazetecilerin sorularını yanıtladı. 
     Derbi maçların her zaman büyük ilgi çektiğini anlatan Denizli, ''Son derece çekişmeli geçeceğine inanıyorum. Ancak ligin başı olması nedeniyle bu karşılaşmanın sonucu zirveyi çok etkilemez. Her iki takım da Avrupa Şampiyonlar Ligi'ndeki maçlarında mağlubiyet aldılar. Bunu telafi etmek için mücadele edecekler. Biz iyi futbol oynayıp, kazanmak istiyoruz'' dedi. 
     Mustafa Denizli, bir gazetecinin, ''Fenerbahçe, deplasmanlarda pek başarılı olamıyor. Bu konuda ne düşünüyorsunuz'' sorusu üzerine, ''Galatasaray maçı deplasmanda. Ancak 100 yıla yakındır iki ezeli rakip arasında yapılan maçlarda deplasman düşüncesi olmaz. Biz bu şekilde maça çıkacağız'' diye konuştu. 
     
     "Üç eksiğimiz var" 
     Mustafa Denizli, Galatasaray maçı öncesi takımda 3 futbolcusunun ciddi sakatlığının bulunduğunu söyledi. 
     Ogün, Revivo ve Johnson'ın durumlarının iyi olmadığını belirten Denizli, ''Galatasaray maçı öncesi bu oyuncularımızın durumu ciddiyetini koruyor. Yoğun bir maç tempomuz var. Böyle sakatlıklar olabiliyor'' dedi. 
     Denizli, ''Galatasaray maçında sürpriz bir kadroyla sahaya çıkacak mısınız'' şeklindeki bir soruya da ''Fenerbahçe kadrosunda hangi futbolcu oynarsa, sizin için sürpriz olur Her maçta her oyuncum oynayabilir. Ben sürpriz diye değerlendirmiyorum'' şeklinde yanıt verdi. 
     
     Şampiyonlar liginde iddiamız sürüyor 
     Avrupa Şampiyonlar Ligi'ne FC Barcelona yenilgisiyle başladıklarını anımsatan Fenerbahçe Teknik Direktörü Mustafa Denizli, ''Ancak henüz herşey bitmiş değil. Grupta iddiamız sürüyor'' dedi. 
     Denizli, grupta 5 maçlarının daha bulunduğunu, içeride ve dışarıda kazanacakları maçlar olacağını ve hedeflerinden sapmadıklarını ifade etti. 
     
     Eleştirilere yanıt 
     Mustafa Denizli, FC Barcelona maçı sonrası yoğun eleştirilerle ilgili olarak da ''Her maçın iyi veya kötü eleştirisi olur. Burada eleştirilen sistemdir. Ancak sistemi uyguladığınız zaman başarılı olabilirsiniz'' diye konuştu. 
     FC Barcelona maçında oyundan alındığı zaman seyircilerin tepkisiyle karşılaşan Ogün ile kendisi arasında bir sorun bulunmadığını belirten Denizli, ''Ogün'ün bana tepkisi olmadı. Kendisi oyundan çok üzgün çıktı. Böyle boş şeylerle uğraşmayalım. Aramızda herhangi bir sorun yok'' diyerek sözleri tamamladı. 







</TEXT>
</DOC>
