<DOC>
<DOCNO> 46385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur13.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler " Gümrük kapılarına nükleer dedektörler takıldı" 
</HEADLINE>
<TEXT>

     Devlet Bakanı Mehmet Keçeciler, 27 Eylül 2001 tarihinde Cilvegözü Gümrük kapısında yakalanan sodyum siyanür yüklü, Suriye plakalı TIR aracına ilişkin soruşturmanın devam ettiğini bildirdi. 
     Bakan Keçeciler, düzenlediği basın toplantısında, konuya ilişkin ayrıntılı bilgi verdi. 
     Keçeciler, Gümrükler Muhafa Genel Müdürlüğü tarafından alınan istihbari bilgiler doğrultusunda, son günlerdeki terör ve savaş olaylarına bağlı, nükleer, kimyasal ve biyolojik silahların yapımında kullanılabilecek maddelerin Türkiye üzerinden diğer ülkelere olası sevkiyatına karşı, başmüdürlüklerin uyarıldığını vurguladı. 
     Keçeciler, şöyle devam etti 
     ''Bu uyarı doğrultusunda teyakkuz halinde bulunan idarelerimizden Cilvegözü Gümrük Muhafaza Müdürlüğü tarafından, 27 Eylül 2001 tarihinde Suriye uyruklu bir şahsın Mohamed Janbia idaresindeki Suriye Plakalı bir Tır aracından şüphenilerek ve alınan istihbari bilgiler de değerlendirilerek, araçta arama yapılmıştır. 
     Bu arama esnasında, TIR'ın tatbik edilen kurşun mührünün ipinin kesildiği ve tekrar birleştirildiği tespit edilmiştir. Bu tespit doğrultusunda, mühür altına alınmış eşya konulan kısım aranmış, beyan edilen eşya dışındaki her biri 50 kilogram olmak üzere 10 torbada toplam 500 kilogram beyaz madde ele geçirilmiştir.'' Bu gelişme üzerine ilgili kişi ve eşyanın savcılığa sevk edildiğini ve ilk yapılan bilirkişi tetkikinde, malzemenin sodyum siyanür olduğunun tutanağa bağlandığına işaret eden Keçeciler, ''Keza olaya el koyan Cilvegözü Gümrük Muhafaza Müdürlüğü'nün yaptığı araştırmada, maddenin satıcısı olduğu anlaşılan Petek Kimya Sanayi ve Ticaret A.Ş'ye ulaşılarak, firma müdürü ile yapılan telefon görüşmesinde maddenin sodyum siyanür olduğu ifade edilmiştir'' dedi. 
     Bu maddenin kesin olarak sodyum siyanür olup olmadığının anlaşılması için, ele geçirilen örneklerin Ankara Üniversitesi Adli Tıp Enstitüsü Başkanlığı ile Emniyet Genel Müdürlüğü Kriminal Polis Laboratuvarına gönderildiğini anlatan Keçeciler, yapılan tahlil sonucunda, maddenin sodyum siyanür olduğunun saptandığını kaydetti. 
     Bakan, yine bu olaydan kısa bir süre önce aynı bölgede el konulan 950 kilogram sodyum siyanür ile beraber, bin 450 kilogram sodyum 
     siyanür ele geçirildiğini bildirdi. 
     Bakan Keçeciler daha sonra, basın mensuplarının sorularını cevaplandırdı. Keçeciler bir soru üzerine, sodyum siyanür'ün TIR kamyonunun zulalarında ele geçirildiğini, araç şoförünün ''torna tezgahı taşıdığını ve Ukrayna'dan mal aldığını'' ifade ettiğini söyledi. 
     Konuyla ilgili soruşturmanın devam ettiğini vurgulayan Bakan, bütün gümrük kapılarının sıkı şekilde kotrol altına alındığını bildirdi. 
     ''Özellikle Doğu ve Güneydoğu Anadolu Bölgesi'nde bulunan gümrük kapıları teyakkuz halindedir'' diyen Bakan, ancak Türk halkını telaşa sürükleyecek bir durumun söz konusu olmadığını yineledi. 
     ABD'de yaşanan terörist saldırılar ve sonrası Afganistan'a yönelik operasyonla birlikte, gümrük kapalarında giriş-çıkışların titizlikle kontrol edildiğini vurgulayan Bakan, biyolojik silahlara karşı da gereken tedbirlerin alındığını açıkladı. Bakan, Gümrük kapılarına nükleer dedektörlerin de takıldığını bildirdi. 
     Keçeciler, sodyum siyanür tahlilinin neden Çukurova Üniversitesinde yapılmadığının sorulması üzerine de, Çukurova Üniversitesinin tahlil için 17 milyar lira istediğini, bu nedenle tahlilin Ankara Üniversitesinde yapıldığını söyledi. 
     Verilen bilgiye göre kristalize beyaz toz, levha veya pat halinde olan sodyum siyanür havadan, içme sularından, toprağa değmesi durumunda cilt yoluyla ya da siyanür bulaşmış yiyeceklerin yenmesi yoluyla vücuda alınabiliyor. Kısa sürede beyin ve kalbi etkileyen siyanür, koma ve ölüme neden oluyor. 
     Düşük düzeyde siyanüre maruz kalan kişiler ise solunum güçlükleri, kalp ağrısı, kusma, kan değişiklikleri, baş ağrısı ve tiroid bezinde büyüme gibi sorunlarla karşılaşabildiği gibi, cilde teması halinde de yaralar açılmasına sebep oluyor. 
     






</TEXT>
</DOC>
