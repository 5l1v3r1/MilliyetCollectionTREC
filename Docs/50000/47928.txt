<DOC>
<DOCNO> 47928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sontur07.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den terörizme karşı işbirliği çağrısı 
</HEADLINE>
<TEXT>

     Cumhurbaşkanı Ahmet Necdet Sezer, ABD'de 11 Eylül'de meydana gelen saldırıların, hiçbir ülke, toplum veya kişinin terörizm tehdidinden bağışık olamayacağı gerçeğini gözler önüne serdiğini belirterek, "Bu saldırılar, dünya kamuoyunun ve uluslararası toplumun terörizm karşısında kesin ve kararlı bir tutum alarak etkili bir işbirliği geliştirmelerinin ne denli zorunlu olduğunu da ortaya koymuştur" dedi. 
     Cumhurbaşkanı Sezer, başkanı olduğu İslam Konferansı Örgütü Ekonomik ve Ticari İşbirliği Daimi Komitesi'nin İSEDAK 17'inci toplantısının açılış konuşmasını yaptı. 
     İSEDAK'ın bu yılki toplantısını dünya ve İslam toplumu yönünden güç bir dönemde gerçekleştirdiğine işaret eden Sezer, "Bu güç koşullar, İslam Konferansı Örgütü yapısında biraraya gelmiş olan ülkelerimizin aralarındaki dayanışma ve işbirliğini daha üst düzeylere çıkarmaları gereğini ortaya koymaktadır" dedi. 
     
     Terörizmin geldiği nokta 

     Suçsuz insanları hedef alan ve bir insanlık suçu olan terörizmin dünya barışını ve istikrarını giderek daha fazla tehdit etmeye başladığını kaydeden Sezer, ABD'de gerçekleştirilen acımasız saldırıların, terörizmin, gerek teknolojik olanakları, gerek hedeflerinin büyüklüğü yönünden tarihin hiçbir döneminde görülmemiş bir yıkıcılığa ulaştığını gösterdiğini vurguladı. Sezer, "Son saldırılar, hiçbir ülke, toplum veya kişinin terörizm tehdidinden bağışık olamayacağı gerçeğini gözler önüne sermiştir. Bu saldırılar, dünya kamuoyunun ve uluslararası toplumun terörizm karşısında kesin ve kararlı bir tutum alarak etkili bir işbirliği geliştirmelerinin ne denli zorunlu olduğunu da ortaya koymuştur" diye konuştu. 
     
     Etkin işbirliği 

     Cumhurbaşkanı Sezer, Türkiye'nin uzun yıllardan bu yana kurulması için çağrıda bulunduğu, ancak ne yazık ki yeterli destek göremediği, terörizme karşı etkin bir işbirliğinin temeli olarak hukuksal çerçevenin oluşturulması için bir an önce harekete geçilmesini isterken, çeşitli uluslararası kuruluş ve platformlarda, terörizme karşı işbirliğinin güçlendirilmesi ve etkili bir yasal zemine oturtulması konusunda başlatılan çalışmaların umut verici olduğunu söyledi. Türkiye'nin terörizmle mücadelede uluslararası düzeyde yürütülen işbirliği çabalarında etkin rol oynamayı ve bu konuda ortak bir anlayışa ulaşılması yönündeki adımlara katkıda bulunmayı sürdüreceğini de dile getiren Sezer, dünyanın en önemli sorunlarından birini oluşturan yoksulluğun azaltılmasının, terörizmle savaşım yönündeki çabalara büyük katkı sağlayacağına işaret etti. 
     
     Afgan halkının acılarına son 

     Sezer, "Afganistan halkının yıllardır çekmekte olduğu acılara son verilmesinin ve bu ülkenin istikrar ve gönenç içinde kalkınmasına olanak sağlayacak bir rejime kavuşmasının başlıca dileğimiz olduğunu vurgulamak isterim" dedi. 
     Terörizmin dini, ırkı, coğrafyası veya etnik kimliği olmadığını, nereden gelirse gelsin, terörist saldırılarla aynı kararlılıkla savaşılması gerektiğini vurgulayan Sezer, 11 Eylül saldırılarının İslam diniyle özdeşleştirilmesinin büyük bir hata olacağını her fırsatta dile getirdiklerini söyledi. Sezer sözlerini şöyle sürdürdü "Kim gerçekleştirmiş olursa olsun, ABD'yi hedef alan terör eylemleri İslam dininin de özünü oluşturan insanlığın ortak değerlerine karşı yapılmış saldırılardır. Bu saldırılarla İslam dini arasında herhangi bir bağlantı kurulmaması için hepimizin uluslararası terörizme karşı başlatılan bu savaşımı hiçbir ödün vermeden sürdürmemiz gerekmektedir. İslam uygarlığının dayandığı adalet, hoşgörü ve toplumsal dayanışma geleneklerini, tüm uluslara ufuk açacak değerleri harekete geçirerek evrensel barışa katkı sağlamak biz İslam toplumlarının liderlerinin görevi olmalıdır." 
     
     Sağduyu egemen olmalı 

     Sezer, Ortadoğu'da yıllardır özlemi duyulan barış ve istikrarın bugüne dek sağlanamamış olmasının, zengin doğal kaynaklara sahip olan bu bölgenin insanlarının, hakettikleri, ekonomik ve toplumsal gelişmeye ulaşmalarını engellediğini ifade etti. Sezer, "Ortadoğu'da yaşanan olayların yinelenmemesi, sağduyunun egemen olması ve Filistinlilerin kendi devletlerini kurma hakkı başta olmak üzere, uluslararası toplum tarafından kabul edilen tüm haklarını elde etmelerini sağlayacak hakça bir anlaşmaya bir an önce ulaşılması ortak dileğimizdir" dedi. 
     Cumhurbaşkanı Sezer, İslam Konferansı Örgütü'nün dünyanın köklü uluslararası kuruluşlarından biri olarak sahip bulunduğu deneyimle, uluslararası ekonomide de yönlendirici bir güç durumuna gelmesi gerektiğini vurguladı. 
     
     Gelir dağılımındaki eşitsizliğe dikkat 

     Küreselleşmenin risklerin olduğu kadar olanakların da hakça paylaşımını gerektirdiğine işaret eden Sezer, dünyanın bu hakça paylaşımdan henüz uzak olduğunun görüldüğünü ifade etti. Gelişmiş ülkelerin, sahip oldukları ekonomik ve teknolojik üstünlüklerden dolayı küreselleşmenin getirdiği olanaklardan çok daha fazla yararlandığını, bu olgunun gelişmekte olan ülkeleri büyüyen ticaret açıkları, giderek bozulan gelir dağılımı, bunların sonucunda yaşanan toplumsal çalkantılar ve artan beyin göçü gibi ciddi sorunlarla karşı karşıya bıraktığını ifade eden Sezer, "Dünyanın en zengin ülkeleriyle en yoksul ülkelerinin kişi başına ulusal gelirleri arasındaki uçurum, iyimser göstergelerde bile 500 kat civarındadır. Bu tabloya, ülkelerin kendi içlerindeki gelir farklılıkları da eklendiğinde gelir paylaşımındaki sorunların boyutları daha çarpıcı biçimde ortaya çıkmaktadır" dedi. 
     
     Yoksulluğun yolaçtığı sorunlar 

     Sezer, ülkelerin gönenç düzeyleri arasında büyüyen uçurumun kapatılamaması durumunda, uluslararası barış, huzur ve istikrarın olumsuz etkilenmesinin kaçınılmaz olacağını da vurguladı. 
     Cumhurbaşkanı Sezer, İslam Konferansı Örgütü üyesi olan en az gelişmiş ve en düşük gelirli ülkelerin nüfusunun, Örgüt üyesi ülkelerin tüm nüfusunun yaklaşık yüzde 67'sini oluşturduğunu belirterek, yoksulluk ve yoksulluğun yol açtığı sorunların kardeş ülkeleri etkilediğini söyledi. 
     Sezer, "Yoksulluk, dış borç sarmalı azgelişmişlik, açlık ve okuma-yazma oranının düşüklüğü gibi sorunlarla savaşım öncelikli ereğimiz olmalıdır" diye konuştu. Sezer, bir yandan küreselleşmeyle birlikte gelen olanaklardan daha fazla yararlanma yollarını araştırırken, bir yandan da bu sürecin olası tehlikelerini önlemek için çözümler üretilmesi gerektiğini kaydederek, İSEDAK'a üye ülkelerin ekonomilerinin bütünleşmesinde önemli rol oynayacak olan Dünya Ticaret Örgütü sisteminde meydana gelen gelişmelerin yakından izlenmesi ve bu alanda başlatılmış olan işbirliğinin sürdürülmesinin önemine değindi. 
     
     Ticareti arttıralım 

     Uluslararası ekonomide görülen durgunluğun, dış ticaretteki daralma ve kimi ülkelerin karşılaştıkları ekonomik bunalımın, son olaylarla yeni bir boyut kazanan terörün oluşturduğu tedirginlik ve istikrarsızlık ortamı nedeniyle kaygı verici bir düzeye ulaştığına işaret eden Cumhurbaşkanı Sezer, bu nedenle, ekonomik ilişkileri geliştirecek ve ticareti artıracak önlemlerin bir an önce alınması gerektiğini söyledi. 
     Sezer, Dünya Ticaret Örgütü Çok Taraflı Ticaret Müzakereleri sonucunda, gümrük tarifelerinde sağlanan önemli indirimlere karşın dünya ticaretinin hala kısıtlayıcı düzenlemeler altında yapıldığını belirterek, kota, anti damping, teknik düzenlemeler ve standartlar gibi değişik adlarla uygulanan kısıtlamaların, gelişmekte olan ülkelerin ticaret ve kalkınma çabalarını olumsuz yönde etkilediğini ifade etti. 
     Sezer, İslam Konferansı Örgütü ülkelerinin de AB deneyimini yakından izlemelerinde, uluslararası ticaretten aldıkları payı artırabilmek için kendi ekonomileri ve sanayileri için uygun koşulları yaratmalarında yarar bulunduğuna da işaret etti. 
     






</TEXT>
</DOC>
