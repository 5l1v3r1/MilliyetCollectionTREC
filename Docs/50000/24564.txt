<DOC>
<DOCNO> 24564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/ekonomi/eko02.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatma kararı erteleniyor 
</HEADLINE>
<TEXT>

Yasa değişikliği yapılıncaya kadar Emlakbank’ın küçültülüp, durumunun iyileştirilmesi gündemde. Kapatma taahhüdü IMF ile tekrar ele alınacak 
     HARUN GÜREK Ankara 

     Emlakbank’ın kapatılması kararı geçici bir süre için ertelendi. Ziraat Bankası ile birleştirilmesi için yasa değişikliği yapılacak. Niyet mektubunda yer alan kapatma taahhüdünün IMF ile tekrar ele alınması bekleniyor. 
     IMF’ye verilen niyet mektubunda 31 Mayıs’a kadar Ziraat Bankası’yla birleştirilerek tasfiye edileceği taahhüt edilen Emlakbank’ın kapatılmasının mevcut yasalarla mümkün olmadığı anlaşıldı. 
     Ziraat, Halk ve Emlak bankalarının özerkleştirilerek üç yıl içinde özelleştirmeye hazırlanmasına ilişkin geçen yıl çıkarılan yasada, birleşme ya da kapatmanın yer almadığını gören Ortak Yönetim Kurulu, durumu Devlet Bakanı Kemal Derviş’e bildirerek, yasa değişikliği gerektiğini anımsattı. 
     
Yaşatma seçeneği      Derviş’in bunun ardından yaptığı açıklamalarda, ekonomideki yangının bir an önce söndürülmesi için programın aceleyle hazırlandığını ve bu yüzden yapılan bazı hataların düzeltilmesi gerektiğini söylediğine dikkat çekildi. 
     Ortak Yönetim Kurulu, dün İstanbul’da Emlakbank Genel Müdürlüğü’nde toplandı ve bankanın durumunu gözden geçirdi. Ortak Yönetim Kurulu, yasa değişikliği yapılıncaya kadar bankanın kapatılması yerine küçültülerek durumunun iyileştirilmesi için çalışmalar yapılmasını benimsedi. Sorunlu kredilerin tahsilatının hızlandırılması, organizasyon şemasının yenilenmesi, gerekirse şube kapatılması ve fazla personelin çıkarılması yoluyla küçültülerek yaşatılması seçeneği üzerinde de duruluyor. 
     Küçülmeye rağmen mali durumunun daha da iyileşemeyeceğinin görülmesi halinde Emlakbank, Ziraat Bankası’yla birleştirilecek. Kesin kararın, Derviş’in IMF ile yapacağı görüşmelerden sonra netleşeceği ve büyük bir olasılıkla bankanın Ziraat Bankası ile birleştirilerek kapatılması kararı çıkacağı belirtildi. 
     
Şube devirleri durdu      Bu arada Emlakbank Yönetim Kurulu’nun 4 Mayıs’ta aldığı kararla başlatılan şubelerin birleştirilmesi kararı da bankanın aldığı yeni bir kararla durduruldu. Genelgeyle, bankada olumlu gelişmelerin olması nedeniyle personelin bankacılık faaliyetlerini daha da artırması istendi. 
     
Banka kısmı Derviş’e bağlandı      ANKARA Milliyet 

     Emlak Bankası’nın konut ve banka olarak ikiye ayrılmasının ardından Başbakan Bülent Ecevit genelge yayımlayarak, bankacılık faliyetlerinin Hazineden Sorumlu Devlet Bakanı Kemal Derviş’e bağlandığını açıkladı. 
     Ecevit imzasıyla yayımlanan genelgede, "Devlet Bakanı Faruk Bal ile ilgilendirilen Emlak Bankası’nın bankacılık faaliyetleri ile ilgili bölümü Hazine’den Sorumlu Devlet Bakanı Kemal Derviş’le ilgilendirilmiştir" denildi. Bal, "Emlak Bankası’nın bankacılık faaliyetlerinin siyasi sorumluluğunu üstlenemeyeceğini" vurgulayarak, Ecevit’e 10 gün önce bir yazı yazdı. Ecevit de bu yazının ardından söz konusu genelgeyi yayımladı. Bankanın konutla ilgili birimleri Bal da kalmıştı. 
     



 EKONOMİ 


























</TEXT>
</DOC>
