<DOC>
<DOCNO> 36892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sonspo07.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da neşeli çalışma... 
</HEADLINE>
<TEXT>

     Beşiktaş'ı deplasmanda 2-1 yenerek lige iyi bir başlangıç yapan Trabzonspor, bir günlük iznin ardından hafta sonunda kendi sahasında Gaziantepspor ile yapacağı maçın hazırlıklarına başladı. 
     Teknik Direktör Sadi Tekelioğlu yönetiminde, Mehmet Ali Yılmaz Tesisleri'nde yapılan kondisyon çalışmasında futbolcuların oldukça neşeli ve istekli oldukları gözlendi. 
     Antrenmana, Peru Milli Takımı'na giden Salazar, Gaziantepspor kalecisi Ömer'in sakatlanmasının ardından A Milli Takım kampına katılan Metin, Ümit Milli Takım'da bulunan Gökdeniz ve izinli olan Hami katılmadı. Sakatlıkları bulunan Erhan, Şenol ve Da Silva doktor kontrolünde çalıştılar. Kulüp doktoru Ahmet Çağlar, Beşiktaş maçında kaburgasına darbe alan Da Silva'yı Gaziantepspor maçına yetiştirmeye çalışacaklarını söyledi. Trabzonspor, bu akşam yapacağı çalışmayla Gaziantepspor maçının hazırlıklarını sürdürecek. 







</TEXT>
</DOC>
