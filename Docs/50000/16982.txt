<DOC>
<DOCNO> 16982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/siyaset/siy03a.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş’u sarsan’ istifa 
</HEADLINE>
<TEXT>

Bakanlık Müsteşarı Tokuçoğlu ile üç bürokrat "gemileri yakarak" istifalarını açıkladı 
     AYDIN HASAN Ankara 

     Sağlık Bakanlığı Müsteşarı Haluk Tokuçoğlu, "sarsılmaz sandığı dostlukların koltuk sevdası uğruna kağıt gibi yıkıldığını" belirterek görevinden istifa etti. Sağlık Bakanı Osman Durmuş ile 37 yıllık arkadaş olan MHP Merkez Karar Kurulu eski üyesi Tokuçoğlu ile birlikte, üç üst düzey bürokrat da bakanlıktan istifasını açıkladı. 
     Değeri trilyonlarca lirayı bulan bakanlık ihaleleri nedeniyle Durmuş’la anlaşmazlığa düştüğü dile getirilen Tokuçoğlu, "Bakanla üslup ve yönetim farklılığımız, işleri olumsuz etkilemeye başlamıştı. Artık Sağlık Bakanlığı’nda benim açımdan sağlıklı görev yapma imkanı kalmadığını gördüğüm için görevimden ayrılıyorum" dedi. 
     Tokuçoğlu’nun yanı sıra, müsteşar yardımcıları Semih Yalçın ve Harun Doğru ile Hukuk Başmüşaviri Hasan Tunç da dün görevlerinden ayrıldı. 
     Üç ay önce istifa noktasına gelen, Tokuçoğlu’nun MHP Genel Başkanı Devlet Bahçeli’nin müdahalesiyle bu kararını ertelediği öğrenildi. Durmuş ise, istifaların ardından "kötü şeylerin akla getirilmemesini" isterken, üniversite kökenli bürokratların asıl görevine döndüğünü vurguladı. 
     

</TEXT>
</DOC>
