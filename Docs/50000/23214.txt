<DOC>
<DOCNO> 23214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur07.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci yurtlarında da tasarrufa gidilecek 
</HEADLINE>
<TEXT>

     Yüksek Öğrenim Kredi ve Yurtlar Kurumu Genel Müdürü Halim Küçük, yüksek öğrenim gören öğrencilerin barındığı yurtlarda elektrik, su ve telefonda tasarrufa gidileceğini belirterek,''yurtlarda 5 lamba yanıyorsa, 3'ü kısılacak'' dedi. 
     Kayseri'deki yurtlarda incelemede bulunan Küçük, Kayseri Valisi Nihat Canpolat'ı ziyaretinde, gelecek eğitim-öğretime hazırlık amacıyla il il gezdiklerini bildirdi. 
     Gençlere, layık oldukları hizmeti verebilmek için yoğun çalışma yaptıklarını belirten Küçük, ''yurtlarda karyola sistemine geçmek için çabalarımız var. Gençlerin başarısı Devletin, kendilerinin ve ailelerinin başarısıdır'' dedi. 
     Gittiği illerde tasarruf ile ilgili görüşmelerde bulunduklarını ifade eden Küçük, bir soru üzerine, deprem bölgesi dışında yeni yatırım olmadığını, yurtlarda en fazla gidere neden olan elektrik, su ve telefonda tasarrufa gidileceğini kaydetti. Küçük, şunları söyledi 
     ''Gençliğin eğitim-öğretimi tasarruf önlemlerine takılmaz. Yatacağı yeri, ısınmasında tasarruf söz konusu değildir. Ancak, bir takım tasarruf yapılacak kısımlar vardır. Örneğin yurtları yağlı boya yaptırmamak bir tasarruftur. Yurtlarda 5 lamba yanıyorsa, 3'ü kısılacak. Musluklar su damlatıyorsa mutlaka onarıma gidilecek.'' 
     Küçük, öncelikli hedeflerinin Hakkari, Tunceli, Muş, Bitlis gibi illerde öğrencilerin devlet güvencesi altına alınması olduğunu da belirterek, ''190 yurdumuzda 180 bine yakın yatak kapasitemiz var. Yurtlara başvuran öğrencilerin tamamı kademeli olarak yurtlara yerleştiriliyor. Gerekirse boş otel kiralayarak, yurda dönüştüreceğiz'' dedi. 







</TEXT>
</DOC>
