<DOC>
<DOCNO> 44846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun03.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
''Tanrım ne olur çabuk öleyim'' 
</HEADLINE>
<TEXT>

     11 Eylül'de ABD'ye yapılan saldırı sırasında ikiz kulelerden birinin 83. katında bulunan ve uçağın çarpmasıyla meydana gelen patlama sonucu ''alev topuna'' dönen Hint asıllı bir Amerikalı, tedavi edildiği Weill Cornell yanık merkezinden taburcu edildi. 
     14 ağır yaralının ise aynı merkezdeki tedavilerinin sürdüğü belirtiliyor. 
     Manu Dhingra adlı yaralı, gazetecilere, ''vücudunun 3'te 2'sinin yandığını, inanılmaz derecede acı çektiğini ve 'Tanrım ne olur çabuk öleyim' diye yalvardığını'' anlattı. Arkadaşlarının 83. kattan inmesi için kendisine yardımcı olduklarını, yol açtıklarını ve yanık vücudunun su kaybetmemesi için üzerine su attıklarını belirten Dhingra, ''yanık yerler o kadar acıyordu ki kimsenin bana dokunmasına izin vermiyordum'' diye konuştu. 
     ''Bir ara çok yorulduğunu ve dinlenmek istediğini, fakat arkadaşlarının 'biraz daha gayret, 10 kat kaldı' diyerek kendisini teşvik ettiklerini, oysa o sırada daha 63. katta bulunduklarını çok sonra öğrendiğini'' söyleyen Dhingra, ''bugün hayatta olmasını kendisini cesaretlendiren arkadaşlarına borçlu olduğunu'' belirtti. 
     
     Göz yaşartan hatıra 

     New York Belediyesi, terörist saldırılarda Dünya Ticaret Merkezi'nde DTM hayatını kaybedenlerin yakınlarına, içinde enkazdan alınacak bir avuç toprak bulunan küçük tahta sandıkçıklar vermeyi kararlaştırdı. 
     Bu sandıklardan 5000'den fazla aileye verileceği bildiriliyor. New York Belediye Başkanı Rudolph Giuliani, yaptığı açıklamada, bu yoldaki kararın, ''bazı açıkgözlerin kurban ailelerine benzeri hatıra eşyalarını parayla satmaya başladıkları'' yolundaki haberler üzerine alındığını bildirdi. 
     Öte yandan, bir New York mahkemesi, DTM'ye yönelik saldırıda kaybolan 41 kişinin öldüğüne dair karar aldı. Kararın, kayıp ailelerinden gelen talep üzerine alındığı bildirildi. Ölüm kararı alınan kişilerin tamamının ''Cantor Fitzgerald'' firmasında çalıştıkları öğrenildi. Söz konusu firma personelinden 700 kişi kayıp. 
     New York kent yetkilileri daha önce aldıkları bir kararla DTM kurbanlarının yakınları için ölüm belgesi çıkartma süresini birkaç yıldan birkaç güne indirmişti Giuliani, yakınları kayıp olan 1202 ailenin ölüm belgesi almak için resmi makamlara başvurduğunu söyledi. 
     Bu arada, kurban ailelerine yardım amacıyla toplanan 600 milyon doların da hak sahiplerine dağıtıldığı ifade edildi. 
     
     21 gün oldu 

     New York'taki DTM enkazını kaldırma çalışmaları 21. gününü tamamladı. Bu sürede 151 bin 155 ton enkaz kaldırılırken, şimdiye kadar 363 ceset bulunduğu, kayıp sayısının ise 5219 olduğu ifade edildi. 
     Yetkililer, 1.2 milyon ton ağırlığındaki enkaz altından son olarak 15 itfaiyecinin cesedinin çıkarıldığını açıkladılar. Olayda 350 itfaiyecinin hayatını kaybettiği tahmin ediliyor. 
     






</TEXT>
</DOC>
