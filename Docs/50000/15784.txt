<DOC>
<DOCNO> 15784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur32.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankırı, Akhisar, Safranbolu ve Sandıklı'da da esnaf mitingleri 
</HEADLINE>
<TEXT>

     Yaşanan ekonomik krize tepki gösteren esnaf örgütleri, Çankırı, Akhisar, Safranbolu ve Sandıklı'da miting düzenledi. 
     Esnaf ve sanatkarlar odalarının öncülük ettiği, bazı yerlerde çiftçi ve köylü kesimlerinin de destek verdiği mitingler olaysız sona erdi. 
     Çankırı'da, Kucaklama Taşı mevkiinde toplanan esnaf, Atatürk Bulvarı'ndan yürüyüşe geçerek Belediye Meydanı'na geldi. Çankırı Esnaf ve Sanatkarları Odaları Birliği Başkanı Haşim Uyanık, burada yaptığı konuşmada, sivil toplum kuruluşlarının demokrasinin sigortası olduğunu vurgulayarak, ekonomik sıkıntılardan dolayı hak aramak için sokaklara döküldüklerini söyledi. 
     Uyanık, Avrupa'da küçük ve orta ölçekli işletmelerin destek gördüğünü belirterek, ''Bizler köstek görmekteyiz. Son 6 ayda Çankırı ve ilçelerinde 481 işyeri kapandı. 21 Şubat'tan sonra esnaf olarak bitkisel hayata girdik.'' dedi. Mitingde, üzerinde, ''Esnaf öldü, ruhuna Fatiha'' ve ''Çiftçi öldü, ruhuna Fatiha'' yazılı 2 tabut taşındı. Tabutların üstüne çıkan bir esnaf soyunarak, ''Açız, açlıktan ölüyoruz. Para yok'' diye bağırdı. 
     Polisin yoğun önlem aldığı esnaf mitingi, İstiklal Marşı'nın okunması ile olaysız sona erdi. 




</TEXT>
</DOC>
