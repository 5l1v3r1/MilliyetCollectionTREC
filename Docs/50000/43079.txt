<DOC>
<DOCNO> 43079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur19.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükşehir Belediyesi "Göçük altında 1'i ölü 4 kişi var" 
</HEADLINE>
<TEXT>

     İstanbul Büyükşehir Belediyesi, İstanbul Metrosu Unkapanı-Yenikapı Metro İnşaatı'nda bugün meydana gelen göçüğün, 3 binada büyük çöküntülere neden olduğunu belirterek, göçük altında şu anda 1'i ölü 4 kişinin bulunduğunu bildirdi. 
     Belediye Basın Danışmanlığı'ndan yapılan yazılı açıklamada, İstanbul Metrosu Unkapanı-Yenikapı Metro İnşaatı'nda, Katip Kasım Bostanı Sokak civarında, yüzeyden 14 metre aşağıda yapılan tünel çalışmasında saat 04.30 civarında büyük bir göçüğün meydana geldiği kaydedildi. 
     Göçüğün, yüzeyde 3 binada büyük çöküntülere neden olduğu belirtilen açıklamada, şöyle denildi 
     "Binaların birinin üst katının pansiyon olarak kullanıldığı ve şu anda göçük altında 1'i ölü 4 kişinin olduğu tespit edilmiştir. Çöküntünün olduğu bölge, trenlerin hat değiştirebileceği makas tüneli olan T tipi tüneldir. Kurtarma çalışmaları devam ediyor. Tünel çökmesinin sebebi, üniversite ve maden mühendislerinin kurtarma çalışmaları sonrası yapacakları tetkikler sonucunda kesinleşecek.'' 
     Açıklamada, itfaiyeye ihbarın saat 04.27'de geldiği ve Büyükşehir Belediyesi İtfaiye Daire Başkanlığı Fatih İtfaiyesi'nin olay yerine saat 04.33'te ulaşarak ilk müdahaleyi gerçekleştirdiği anlatıldı. İlk anda Çınar Pansiyon'da kalan 30 kişinin kurtarıldığı, göçük altında kalan 11 kişinin ise düzenlenen operasyonla yaralı olarak çıkartıldığı ifade edilen açıklamada, göçük altında kalan 4 kişiden birinin ölü, diğerlerinin ise sağ olduğu kaydedildi. Açıklamada, kurtarma çalışmalarına, Şişli, Bakırköy, Avcılar ve Bayrampaşa itfaiye ekipleriyle birlikte 25 araç, 127 arama-kurtarma personeli, sivil savunma ve ilk yardım ekiplerinin de katıldığı vurgulanarak, şu anda 160 kişilik bir kurtarma ekibinin olay yerinde çalışmalarını sürdürdüğü bildirildi. 
     






</TEXT>
</DOC>
