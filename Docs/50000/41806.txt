<DOC>
<DOCNO> 41806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo09.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray galibiyetinin İtalyan basınındaki yankıları... 
</HEADLINE>
<TEXT>

     Avrupa Şampiyonlar Ligi D Grubu ilk maçında Galatasaray'ın Lazio karşısında aldığı galibiyet, İtalyan basınınca, ''Lazio fırsatları boşa harcayınca cezalandırıldı'' şeklinde yorumlandı. 
     Basındaki haberlerde, Lazio'da teknik direktör Dino Zoff'un görevine son verilebileceği, ancak başkan Sergio Cragnotti'nin şimdilik devam kararı almayı tercih ettiği belirtildi. 
     Dino Zoff ise yaptığı açıklamalarda, takımdaki forvet oyuncularını ''çok fazla egoist'' olmakla suçladı. Zoff, ''Bu tip maçı kaybetmek imkansız. Delice bir şey. 3-0 kazanmalıydık. Ama bizi gazetelerin sayfalarında bitirmek isteyen birileri var. 10'dan fazla gol pozisyonu yarattık, hatalar aşırı egoist olmamızdı. Galatasaray bizi kontratakta cezalandırdı'' dedi. 
     La Gazzetta dello Sport gazetesi, ''Fırsatları boşa harcayan bir Lazio ve kontraatakta onunla dalga geçen Galatasaray'' ifadesini başlığına çıkartarak, ''Berabere bitecekmiş gibi göründüğü anda Ümit Karan, Zoff'un takımını delip geçiyor'' yorumunu yaptı. ''Zoff, Zac ve İstanbul tabusuna iz bırakmak imkansız'' görüşünü de dile getiren gazete, Şampiyonlar Ligi'nde ne Zaccheronili Milan'ın ne de Zofflu Lazio'nun İstanbul'u geçmeyi başaramadığını kaydetti. Yorumda, ''Türk tarihleri sıfırdan sıfıra. Alberto Zaccheroni'den Dino Zoff'a... Kimbilir Zoff'a bu takımda çalışması için zaman verecekler mi Genelde bu sıfırlar Zorro gibi işaret bırakıyorlar. Ama Zaccheroni de sıfırdan başlıyor'' denildi. 
     
     'Stam bile yetmedi' 
     Gazetede, ''Dev gibi Stam bile Lazio'ya yetmedi'' yorumu yapılırken, Arjantinli Crespo ise kaçırdığı gol için ''Santimetre meselesi. Bu sezonun en iyi Lazio'su vardı, yenilmemiz saçma'' dedi. 
     Corriere dello Sport gazetesi de ''Roma ve Lazio, dışarda mahkeme açılıyor'' başlığını manşetine çıkardı. ''Lazio fırsatları boşa harcıyor ve cezalandırılıyor'' denilen haberde, İtalyan takımının Avrupa'da ''acı başlangıç'' yaptığı dile getirildi. Gazetede, kaleci Peruzzi'nin ''Açık yüreklilik pahalı ödendi. Lazio, Galatasaray'ı geçebileceğini gösterdi ama son dakikalarda beraberliği düşünmeliydik'', Crespo'nun ise ''Saçma sonuç. Şansızdık ama takım büyümede. Şimdi hiçbir korku ve tasa olmamalı'' sözleri ön plana çıkarıldı. 
     
     'Ümit Karan'dan ceza' 
     Tutto Sport da ''Lazio krizde. Ümit Karan'dan ceza'' başlığını attığı haberinde, çok kızgın olan teknik direktör Dino Zoff'un koltuğunun Torino maçı öncesinde riskte olduğunu iddia etti. Mendieta'nın ruhunu ortaya koymadan oynadığı belirten gazete, Lazio'nun 2 net pozisyonunu değerlendiremeyince Ümit Karan'ın dalga geçen golüne boyun eğmek zorunda kaldığını yazdı. 
     Ülkedeki diğer basın organlarından La Repubblica ise ''Lazio, bir muammada kalıyor ve Galatasaray bayram yapıyor'', La Stampa ''Lazio çöktü, İstanbul'da dışarda'', Corriere della Sera ''Lazio fırsatları boşa harcıyor, kaybediyor ve Zoff öfkeleniyor'' ifadelerini başlıklarına çıkardı. 






</TEXT>
</DOC>
