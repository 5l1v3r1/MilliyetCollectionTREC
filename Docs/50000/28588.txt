<DOC>
<DOCNO> 28588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/soneko08.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Ekonomide mucizeye yer yoktur" 
</HEADLINE>
<TEXT>

     Maliye Bakanı Sümer Oral, Türkiye'nin mali dengelerini sağlıklı bir yapıya kavuşturmak için çalıştıklarını belirterek, ''Ekonomide mucizeye yer yoktur'' dedi. 
     Oral, ANAP Manisa 7. İl Olağan kongresinde yaptığı konuşmada, kongrelerin yeni hedefler, yeni açılımlar için demokratik platformlar olduğunu söyledi. Türkiye'nin küme düşmediğini, ancak ileri noktalara götürme çabaları bulunduğunu ifade eden Oral, siyasi istikrarın olmaması durumunda ekonomik istikrarın yakalanamayacağını kaydetti. 
     Türkiye'nin bunun faturasını ödediğini vurgulayan Oral, şunları söyledi 
     ''İleri ülkeler incelendiğinde, siyasi istikrarı yakalamış toplumlar olduğu görülecektir. Türkiye de bunun çözümü için çalışıyor. Türkiye'nin karmakarışık sorunları yoktur. 
     Türkiye'nin mali dengelerinin, sağlıklı bir yapıya oturması, kavuşması için çalışma yapıyoruz. Bu dengelerin 1-2 yıla mahsus değil, sürekli ve sağlıklı olması önemlidir. 4-5 yıl, 10 yıl dengeli götürmek önemlidir. Bir yıl ben iyi götürdüm, bakın ben o sene iyi idare ettim demek önemli değildir. Ekonomide mucizelere de yer yoktur. Ancak etkin bir uygulama ile bu program götürülür. Türkiye sorunlarından kurtulur.'' 
     2000'li yıllarda dünyanın, bilgi-iletişim, teknoloji çağına girdiğini, büyük ekonomik birleşmeler ve mücadeleler yaşadığını anlatan Bakan Oral, Türkiye'nin yüzde 50 enflasyon ile bu mücadelede etkin olamayacağını savundu. 
     Oral, 1975'te devletin topladığı 100 liranın 2 lirasının faize gittiğini, son yıllarda bunun yüzde 78'e kadar çıktığına işaret ederek, Türkiye'nin bu rakamlarla hedeflerine ulaşmasının mümkün olmadığını, bu yüzden hükümetin 3 yıldır ortaya koyduğu programı sıkı biçimde uyguladığını savundu. 
     Programı eleştirenlerin ''şu hedef yanlış, şu olsun'' demediklerini vurgulayan Oral, ''Ülkedeki sıkıntıları biz de biliyoruz. Onu düzeltmek için bu programı uyguluyoruz, ancak reçete konusunda kimse yardımcı olmuyor. Türkiye'nin ekonomik ve mali dengelerini sağlıklı bir temele oturtmak için kamu maliyesinin dengelerini kuruyoruz'' diye konuştu. 
     
     'Reel sıkıntıları biliyoruz' 
     Oral, bugün şikayet edilen reel sıkıntıları bildiklerini, ekonomik sorunlara önümüzdeki günlerde el atacaklarını, çiftçi ve esnafın meselelerine kaynak bulmak için çalıştıklarını kaydetti. Oral, likidite alanındaki sıkıntının da yeni program ayarıyla giderilmeye çalışıldığını anlatarak, ''Sıkı maliye politikası ve dış kredi ayarıyla yeni program başarılı olacak'' dedi. 
     Bu arada, Türkiye'nin 2 yıldır üçlü bir koalisyon hükümetiyle yönetildiğine de dikkat çeken Oral, buna rağmen siyasi istikrarı bozucu herhangi bir davranış olmadığını dile getirdi. 
     Oral, bankacılık sektörünü sağlam zemine oturtmak için de hükümetin parlamentodan aldığı 30 katrilyon liralık ek ödenek bütçesinin, 17.3 katrilyon lirasının bankacılık sektörünün sağlam hale getirilmesinde kullanacağını kaydetti. 
     Oral, programın reel ekonomi ile ilgili bölümünde özel sektör ve kamu kesiminin ortak çalışma yürütmesi ile üretimin, istihdamın ve ihracatın artacağını ifade etti. Oral, ''Bu program birtakım sistemlerin yerine oturması için yapılıyor. Bunlar oturmadan hangi parti gelirse gelsin Türkiye'nin meseleleri hallolmaz'' diye konuştu. 
     Türkiye'nin aşılamayacak sorunu olmadığını vurgulayan Oral, büyük ölçüde tıkanmanın aşıldığını, dış kaynağın da yatırım şeklinde önümüzdeki günlerde geleceğini ümit ettiklerini belirterek, hükümetin üretimi artırmak için yoğun çaba sarfettiğini söyledi. 
     Oral şöyle devam etti 
     ''Keşke Şubat ayında dalganmayla karşılaşmasaydık. Ekonomik parametreler daha uygun olacaktı. Oğullarımıza, torunlarımıza daha güzel bir Türkiye bırakmak için bu programın uygulanması gerekliydi. Türkiye'de toplanan her kuruşun yerli yerinde harcanması için de büyük çaba gösteriyoruz. Vergi gelirlerini artırırken, harcamada da çok dikkatli hareket ediyoruz. Buna da çok önem veriyoruz.'' 
     Eski bakanlardan ve Anap Manisa milletvekili Ekrem Pakdemirli de, Türkiye'nin koalisyonlarla iyi yöntilmediğini öne sürerek, ''Eğer ANAP ilk seçimlerde tek başına iktidara gelmez, koalisyonlarla Türkiye yönetilirse 10 yıl sonra Tanzanya ile mukayese ediliriz'' dedi. 
     Kongreye Manisa Belediye Başkanı Adil Aygün, Anap İzmir İl Başkanı Bilal Doğan ve ANAP Genel Başkan Danışmanı Abdullah Akansu da katıldı. 






</TEXT>
</DOC>
