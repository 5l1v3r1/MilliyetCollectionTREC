<DOC>
<DOCNO> 38447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko26.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Holding "Yeni senetlerin dolaşıma girmesi satış anlamına gelmiyor" 
</HEADLINE>
<TEXT>

     Koç Holding ile birleşen 17 şirketin hissedarlarına verilen sermaye artırımından doğan yeni senetlerin İMKB'de serbest dolaşıma girmesinin, bu hisselerin hemen satılacağı anlamına gelmediği bildirildi. 
     Koç Holding A.Ş'den İMKB'ye gönderilen açıklamada, Holding ile birleşen 17 şirketin hissedarlarına sermaye artırımı sonrası verilen 17. Tertip B grubu hisse senetlerinin İMKB prensiplerine göre serbest dolaşımda sayılabilmesi ve bu hisselerin Borsa'da işlem görebilmesi için yeni hissedarların Sermaye Piyasası Kurulu'na SPK müracaat ederek, mevzuatın gereklerini yerine getirdikleri kaydedildi. İMKB'den işlem izninin alınmasından sonra Koç Holding A.Ş'nin dolaşımda bulunmayan hisse senetlerinin Borsa'da satılması sonucunu doğurabilecek işlemlere başlandığı belirtilen açıklamada, bu izni alan tüm hissedarların hisselerini hemen satacağı anlamına gelmediği, istedikleri zaman bunu yapabilecekleri anlamını taşıdığı vurgulandı. 
     Açıklamada, satışların SPK tebliğleri gereğince gerekli izinler alındıktan sonra, her iki ortağın kendi takdirine göre gerçekleşebileceği ifade edilerek, şu ana kadar hissedarlardan satmak istedikleri Koç Holding hisse senetlerinin satış dönemine ait bir bilgi ulaşmadığı bildirildi. 







</TEXT>
</DOC>
