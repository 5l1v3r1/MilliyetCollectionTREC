<DOC>
<DOCNO> 11936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/yazar/elekdag.html </URL>
<DATE> 2001/03/18/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Süngümüz düştü... 
</HEADLINE>
<TEXT>

     Gaffar Okkan'ın şehit edildiği suikastta canilerce kullanılan 16 Kalaşnikof'tan ikisinin daha önce Hizbullah elemanları tarafından iki ayrı cinayette kullanılmış olduğu, Emniyet teşkilatımız tarafından saptanmış bulunuyor. Tahkikat bulguları, bu suikastın arkasında İran'ın bulunduğuna işaret ediyor... 
     Umut operasyonu sonucunda ise, Uğur Mumcu, Bahriye Üçok, Muammer Aksoy ve Ahmet Taner Kışlalı cinayetleri üzerindeki sır perdesi tamamen kalkmış bulunuyor. Bu cinayetlerin işlenmesinde İran'ın parmağının bulunduğunu kesinkes ortaya koyan somut kanıtlar mevcut. 
     Nitekim, DGM Savcısı Hamza Keleş tarafından hazırlanan iddianame, yukarıdaki cinayetler de dahil, aralarında ülkemizde görevli birçok büyükelçilik personelinin de bulunduğu 22 kişinin öldürülmesinin arkasında İran devletinin bulunduğunu tartışılmaz kanıtlarla açıklıyor. 
     İddianame, cinayetleri işleyen Tevhid - Selam örgütü üyesi Ferhan Özmen, Oğuz Demir, Necdet Yüksel ve Rüştü Aytufan'ın, İran İstihbarat Bakanlığı Savama ile Devrim Muhafızları'na bağlı Kudüs Ordusu'nun elemanlarıyla işbirliği yaptıklarını ve talimatlarını bu kuruluşların Ankara'daki İran Büyükelçiliği ile İran'ın İstanbul Başkonsolosluğu'nda görevli personelinden aldıklarını tartışılmaz biçimde ortaya koyuyor. 
     Esasında, İran, 1986'dan bu yana ülkemize karşı yıkıcı bir politika uygulamıştır. Şeriatçı rejimini Türkiye'ye ihraç etmek amacıyla ülkemizde radikal dinci terör örgütleri kurdurtmuş, diplomatik statüyle Türkiye'ye gönderdiği ajanlarını siyasi cinayetler işletmek için kullanmıştır. 
     Bütün bu süre zarfında, Ankara tam bir şamar oğlanı tevekkülü içinde bu utanç verici tabloya seyirci kalmış ve İran'ın, gerçekleştirdiği terör eylemlerine karşı hiçbir etkili ve caydırıcı önlem almamıştır. 
     Bu tür önlemler zamanında alınabilseydi, ülkemizin Uğur Mumcu, Ahmet Taner Kışlalı gibi değerli evlatlarının öldürülmesi engellenebilir, ayrıca İran topraklarında barındırdığı PKK teröristlerinin ülkemize saldırmalarını teşvik ederek Türkiye'nin ağır can ve mal kaybına uğramasına neden olmazdı. 
     En üzücü olan da, TBMM'den bir kişinin dahi bu ağır sorumluluğun, bu kahredici ihmalin hesabını sormayı aklına getirmemiş olmasıdır. 
     Dışişleri Bakanı İsmail Cem'in, Tahran'a yaptığı son ziyareti izleyen açıklamalarından, hükümetin bugüne kadarki pasif ve tepkisiz tutumunu sürdüreceği ve Türkiye'ye karşı düşmanca eylemlerin reformcu olan Hatemi hükümetinin bilgisi dışında, radikal kanadın kontrolündeki güç odakları tarafından yapıldığı gerekçesiyle kendini avutacağı anlaşılıyor. 
     Oysa, MGK'nın, İran'daki tüm güç odaklarının, ülkemize karşı yıkıcı bir politikayı sıfır maliyetle yürütemeyeceklerini anlamalarına yol açacak caydırıcı bir stratejiyi çoktan oluşturup yürürlüğe koyması gerekirdi. Ancak, bunda çok geç kalındı. Bugünkü ortam da, bu tür bir stratejinin uygulanmasına pek uygun değil. Nedenini sorarsanız, ekonomik çöküntü dolayısıyla "süngümüz düştü"... 
     
     





Küçük ilanlar 


Herkese de banka olmaz 


Emel, evindeki o erkek kim 


Son şans Yeni reçeteyle Ulusal Program... 


Siyasetin ortası Sinema 


Nankör kediler partisi 


Süngümüz düştü... 


Su ve telefon 


Taliban, Mona Lisa’yı ele geçirdi 


İktisatçılar 


CHP'nin solu 


Çetin ceviz 


Hayat devam ediyor 


</TEXT>
</DOC>
