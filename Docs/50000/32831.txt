<DOC>
<DOCNO> 32831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/yazar/tamer.html </URL>
<DATE> 2001/07/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Annem ve kızım 
</HEADLINE>
<TEXT>

     Piyasalar allak bullak. Dolar füze hızıyla bizi terk etmiş, almış başını uzaklara gidiyor. Enis Öksüz nihayet istifa etmiş... 
     Bütün bunlar sanki bir başka ülkede, hatta başka bir gezegende cereyan ediyor Ve ben de TV ekranlarından zaman zaman kulak misafiri oluyorum. Çünkü son günlerde benim gündemim bambaşka... 
     Hayır yanıldınız Siyaseten hortlama çabalarındaki Amca Bey de, bugünlerde beni en meşgul eden konu değil. O sadece, köşem aracılığıyla siz sevgili okurlarıma yansıyan gündemim Elbette gazetedeki mesaimin büyük bölümü arşiv taramakla geçiyor. Çünkü ben de inatçıyım ya... Hafızasız toplumumuza ve özellikle de hafızasız meslektaşlarıma bazı hatırlatmalar yapmayı kafaya koydum ya 
     Ama asıl gündemim çok farklı. Ben bugüne bugün, kızı Marmara Üniversitesi İktisat Bölümü’nü bitirmiş bir anneyim. Lütfi Kırdar’da cumartesi günkü mezuniyet töreninde Doğa mı daha heyecanlıydı, ben mi bilemiyorum. Ailemizin sakin ve ağırbaşlısı her zaman kızımdır da... 
     Doğa, ancak üniversitenin 3. sınıfının 2. yarısında okulla - okumakla barıştı. Anaokulundan başladığı Işık Lisesi’nde ve üniversitenin ilk yıllarında geçen gönülsüz öğrencilik döneminin ardından kızıma aniden bir heves ve hırs geldi. Üniversiteyi 4 yılda tamamladığı gibi şimdi ikinci bir üniversite okumaya ciddi ciddi niyetli. Gazetecilik gibi öğrenciliğin her gün devam ettiği bir mesleği bayıla bayıla yapan bir anneye, bundan daha büyük bir armağan olabilir mi 
     Anneciğim benim ne üniversiteyi, ne de liseyi bitirdiğimi görebildi. Alman Lisesi’nin 10. sınıfındaydım öldüğünde. Oysa Lütfi Kırdar’daki mezuniyet töreninde anne - babaların yanı sıra anneanne - dedeler de vardı. Törenin sonunda kızım, 500’ü aşkın diğer mezun gençlerle birlikte kepini havaya attığında gözlerimden süzülen yaşların bir bölümü de, hiç tanımadığı anneannesi içindi. 
     Çünkü daha bir gün önce Ahmet Tulgar, Milliyet Pazar’da yayımlanacak röportaj için bana çocukluk ve ilk gençlik yıllarımla ilgili sorular yöneltmiş, 1962’de kaybettiğim anneme aslında hep için için duyduğum gizli özlemin üzerine titizlikle örttüğüm örtüyü çekip alıvermiş, böylelikle de hayatını bana adamış anneme her zaman duyduğum şükran ve minnettarlığa, tam da kızımın mezuniyetine 24 saat kala zapt etmekte güçlük çektiğim bir özlem eklenivermişti. 
     Oysa ben Ahmet Tulgar’la bu kadar derinlere ineceğimizi hesap edememiş, hatta fotoğraf çektirdiği diğer röportaj konukları gibi beni de çimenlere yatırır ya da omuzuna falan alır mı diye hayal bile etmiş, röportajın yapıldığı gün pantolon değil de etek giydiğim için bayağı hayıflanmıştım. 
     Ahmet’e çocukluğumu anlattıktan sonra annemli günler bir film şeridi gibi gözümün önüne geldi ve kızımın mezuniyetiyle de denk düştüğü için midir nedir, bir türlü gözümün önünden gitmiyor. Annem hayatını nasıl da tümüyle bana adamıştı 5 yaşındayken elimden tutup neredeyse öldüğü güne kadar konservatuvara taşımış, Şan Sineması’nda çıktığım konserlerde sahne gerisinde bana güç vermiş, müzik eğitimcisi olabilmemin yanı sıra geleceğin piyano virtüözü olabilme seçeneğini bile önüme koymuş, diğer yandan da Alman Lisesi’nin sıkı disiplininden daha da disiplinli bir ev ortamında lisede dereceye girmem için elinden geleni yapmıştı. En ağır işçilik dönemimdi o yıllar. Öğrenmekten başımı kaldıramazdım. 
     Ben kızım için aynısını yapabildim mi Aynı anne modelini kızımda denemedim desem yalan olur. Ama ne ben, annem gibi katı ve zorlayıcı olmayı göze alabildim, ne de kızım, benim gibi itiraz etmeyip itaat etme yolunu seçti. O daha küçücük yaşında kendi kişiliğini ortaya koydu, direndi. 
     Düne kadar hep içimde bir eziklik vardı Annemin bana hayat yolunda açtığı zengin seçenekleri ben kızıma sunamadım diye... 
     Hafta başından beri o ezikliği duymuyorum artık. Çünkü Doğa’yı tuhaf bir biçimde anneannesine benzetmeye başladım... 
     Eh ne demişler Armut dibine düşer 
     
     







MHP yıpranıyor 


Tayyip kızmasın 


Zirvenin kararı Önce güven 


Türkiye'nin zamanını daha fazla çalmayın 


Siyasetçinin hortumu .. 


Umut... Yeniden. 


Güreşe karşı tenis 


O kadar basit değil... 


Bu bir ilandır 


Öksüz nasıl istifa etti 


Kıssadan hisse 


Eşgüdüm karesi 


Annem ve kızım 


Vatandaş değil teba 


Öksüz gitti ama sorun bitmedi 


"Sinir yatıştırma" operasyonu 


Derviş’i sıkıştırırsanız batarsınız’ 


</TEXT>
</DOC>
