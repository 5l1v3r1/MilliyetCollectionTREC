<DOC>
<DOCNO> 12420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur07.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ekonomik ve Sosyal Konseyi toplantıya çağıracağız" 
</HEADLINE>
<TEXT>

     DSP Genel Başkanı ve Başbakan Bülent Ecevit, Hükümet'in önümüzdeki günlerde Ekonomik ve Sosyal Konseyi toplantıya çağıracağını açıkladı. 
     Ecevit, partisinin TBMM Grup Toplantısı'nda yaptığı konuşmada, Bakanlar Kurulu'nun onayladığı Ulusal Program'la AB'ye tam üyelik için önemli bir adım atıldığını söyledi. 
     Kurtuluş Savaşı'nın ardından Atatürk'ün önderliğinde pek çok atılımın gerçekleştirildiğini anımsatan Ecevit, Avrupa ile bütünleşmenin ve çağdaşlaşmanın gerektirdiği bir çok yasanın, dış zorlanma olmadan hazırlanıp uygulamaya konulduğunu anlattı. Ecevit, şöyle devam etti 
     ''Şimdi de kapsamlı bir program, dış telkinden çok kendi ulusal irademizle hazırlanmıştır. Bu programda öngörülen bütün yasama çalışmaları, AB'ye tam üyelik amacı sözkonusu olmasa da halkımızın büyük çoğunluğunun istemiyle ele alınmış olacaktır. AB'de kimi çevreler veya kişiler, yeni Ulusal Programımızda yer alan tasarılardan bazılarını belki yetersiz bulabilirler. Fakat dünyanın en karmaşık ve gerilimli bölgelerinde yer alan Türkiye'nin koşullarını insafla değerlendirenler, yapmakta olduğumuz veya yapmayı kararlaştırdığımız atılımları, azımsamak şöyle dursun, fazla cüretkar bile bulabilirler. 
     Yeter ki biz, etkin bir tanıtım kampanyası ile jeopolitik konumumuzun özelliklerini ve zorluklarını Batı dünyasına gereğince anlatabilelim.'' 
     Ecevit, islam ülkeleri arasında laikliği, demokrasiyi ve çağdaşlığın gereklerini en etkili şekilde uygulayan ülkenin Türkiye olduğunu belirterek, Türkiye'nin Balkanlar, Kafkasya ve Orta Asya'nın güvenliğine katkısının da unutulmamasını gerektiğini ifade etti. ''Eğer bu maddi yükleri taşımak zorunda olmasaydık, herhalde şimdi karşı karşıya bulunduğumuz ekonomik sorunlarla boğuşur durumda olmazdık'' diyen Ecevit, Türkiye'nin kendi ulusal gücüyle bu sorunları aşabilecek durumda bulunduğunu, bu gücün kaynağının da halkın dayanışması olduğunu vurguladı. 
     Başbakan Ecevit, İzmir Ticaret Odası üyelerinin gazetelerde yer alan ilanlarını hatırlatarak, bu ilanlarda ekonomik krizle mücadelenin bir ''kurtuluş savaşı'' olarak nitelendirildiğini anlattı. Dün de Odalar Birligi'nin ''Ekonomik Kurtuluş Savaşı'' ilan ettiğini kaydeden Ecevit, şöyle konuştu 
     ''Hiç kuşkum yok ki, bu ulusal dayanışma ruhu ile her sorununun üstesinden gelinecektir. Ekonomimiz, uğradığı kazadan kısa sürede kurtulacaktır ve enflasyon yeniden düşüş sürecine girecektir. 
     Ekonomide çekilen sıkıntıların yükünü işçiler de en az girişimciler kadar ve onlarla birlikte çekerler. Onun için bu ekonomik kurtuluş savaşına işçilerin de tam bir dayanışma ruhu ile katılacaklarına inanıyorum. Nitekim ''Sivil İnisiyatif' sürecini işçilerle girişimciler birlikte başlatmış ve enflasyonla mücadeleye birlikte ivme katmışlardır. Hükümetimiz de, gönümüzdeki günlerde Ekonomik ve Sosyal Konseyi toplantıya çağırarak, ulusal dayanışmaya ivme kazandırmak bakımından üstüne düşen görevi yerine getirecektir. 
     En ağır koşullar altında en çetin savaşları kazanmış olan Türk Ulusu, ekonomik savaşı da elbirliği ile kazanacak ve kısa sürede hakça bir düzenin yolunu açacaktır.'' 




</TEXT>
</DOC>
