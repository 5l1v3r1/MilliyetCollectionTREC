<DOC>
<DOCNO> 19403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur09.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den Derviş'e de hükümete'de destek yok 
</HEADLINE>
<TEXT>

     DYP Genel Başkanı Tansu Çiller, Devlet Bakanı Kemal Derviş’e, kim için destek istediği sorusunu yönelttiğini belirterek, "Hükümet için istiyorsanız, bu hükümet bitmiştir, destek vermemiz mümkün değildir. Kendiniz için istiyorsanız, siyasi sorumluluğunuz yok" dediğini bildirdi. 
     Çiller, Derviş ile DYP Genel Merkezi’nde 20 dakika süren kısa bir görüşme yaptı. DYP lideri daha sonra gazetecilere yaptığı açıklamada, Anayasa’nın 100. maddesiyle ilgili değişik tartışmalarının gündeme gelmesinden memnuniyet duyduklarını söyledi. Bu noktada gelinen noktada "DYP’nin haklılığın anlaşıldığını" ifade eden Çiller, sözlerini şöyle sürdürdü 
     "Artık milletin vicdanı, Mecliste parmakla suçlama ve aklama devrinin geride kalmasını istiyor. Burada hemen şu soru akla gelebilir Sayın Çiller, siz de parmakla aklanmadınız mı İşte orada durun... Biz Meclis’te değil, ilk önce bağımsız yargıda, en üst kurullarında aklandık. Malvarlığından öteki iddialara kadar. Şimdi istediğimiz, bakan ve başbakanların da her vatandaş gibi bağımsız yargıya giderek, orada aklanmasıdır. Bir kez daha DYP haklı çıkmıştır. Diğer partiler buna evet diyorlarsa, teklifimizi tekrar imzaya açıyoruz. Gelip buna destek vermeleri ve bizim yaptığımız gibi, gidip bağımsız yargıda, milletin huzurunda ve vicdanında aklanmaları gerekmektedir." 
     İhale Yasası değişikliği tartışmalarına ilişkin görüşlerini de açıklayan Çiller, "Esasen yapılan yapılmıştır" dedi. Türkiye’deki yolsuzluk iddialarının uluslararası finans kurumları raporları ile jandarmada ve savcı iddianamelerinde gündeme getirildiğini kaydeden Çiller, "Kimse de yargıyı, sisayal bir sürecin içine almasın. Bu son derece yanlış. Yargının işine baskı yapmasınlar. Bu yargı, iyi yapamadı diyemezsiniz. Diyorsanız, o zaman Dünya Bankası’na ne diyeceksiniz." 
     Çiller, bir soru üzerine Bakan Derviş ile görüş alışverişinde bulunduklarını ifade ederek şöyle devam etti "Şunları söyledik gerçekten bir program olduğunu iddia ediyorsanız, gönül isterdi ki o programdan önce gelip, bizim çok tecrübe ve önerilerinizden faydalanın. 
     Şimdi eğer destek için geliyorsanız, bu desteği kimin için istiyorsunuz Bu desteği bu hükümet için mi istiyorsunuz Bu Hükümet milletin gözünde tükenmiştir. Milletin gözünde bitmiş bir hükümetin bizim tarafımızdan desteklenmesi elbette mümkün olmaz. Yok hayır, bunu kendim için istiyorum diyorsanız, o zaman da siyasi sorumluluğunuz yok. Millete hesap verecek konumda değilsiniz." 
     Görüşmede, Kemal Derviş’in telekomun özelleştirilmesi konusunu gündeme getirmesi üzerine, kendisine bir belge sunduklarını anlatan Çiller, bunun, Telekomun özelleştirilmesi için çıkarılan ancak Bülent Ecevit, Mesut Yılmaz ve o dönemdeki MHP’lilerin imzalarıyla Anayasa Mahkemesi’ne yapılan başvuru üzerine verdiği iptal kararı olduğunu söyledi. 
     Çiller, Telekomun o dönemdeki değerinin 40 milyar dolar olduğunu, yarısı satılsa bile bunun iç borçları tümüyle kapatmaya yeteceğini ifade ederek, "Şimdi siz, bizim önümüze 8 yıl sonra, değeri 3.5 milyar dolara inmiş, üzerinde de anlaşamadığınız bir projeyi kurtuluş reçetesi olarak mı getiriyorsunuz " dediğini bildirdi. Çiller, yurtdışından bulunduğu öne sürülen kaynaklarla milletin ödemesi gereken dış borç yükünün arttığını, ancak bu kaynaktan esnafa, çiftçiye ve sanayiciye bir yarar gelmeyeceğini idda etti. 
     Çiller, Bakan Kemal Derviş’in, kimin adına destek istediğine açıklık getirip getirmediğinin sorulması üzerine de önceki açıklamalarını tekrarlayarak Derviş’e "Siz de bu Hükümetin ömrünü uzatan bir pil konumundasınız" dediğini aktardı. Derviş’in yanıtının ne olduğu sorusuna da Çiller, "Yanıtı kendisine sorun, bunun yanıtı var mı " karşılığını verdi. 
     







</TEXT>
</DOC>
