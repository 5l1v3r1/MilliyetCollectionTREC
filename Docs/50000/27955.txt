<DOC>
<DOCNO> 27955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/guncel/agun.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaya turist baskını 
</HEADLINE>
<TEXT>

Dünyanın en büyük ve ünlü yedi yolcu gemisi aynı anda Kuşadası'na geldi. İlçede olağanüstü önlemler alındı. Esnaf ise bayram yaptı... 
     KUŞADASI DHA 

     Dünyanın en büyük ve ünlü yolcu gemileri Kuşadası'nda buluştu. En büyük gezinti gemilerinden Costa Atlantica, Splender of The Seas, Grander of The Seas, R.Five, Odysseus, Triton ve R.Diamond'un Kuşadası Limanı'na aynı anda yanaşmak istemesi, ilçede olağanüstü önlemler alınmasına neden oldu. 
     Kuşadası'na dün sabahtan itibaren gelmeye başlayan gemilerden sadece beşi limana yanaşabildi. Açıkta demirlemek zorunda kalan Splender of The Seas ve R.Diamond gemilerinin yolcuları, "Tender" adı verilen acil kurtarma tekneleriyle karaya çıkarıldı. Boyu 300 metreyi aşan üç geminin de aralarında bulunduğu ünlü transatlantiklerle 14 bin kişi Kuşadası'na geldi. Kuşadası tarihinde bir günde giriş yapan turist sayısı açısından bir ilkin gerçekleşmesine neden olan dev gemilerin buluşması, esnafın da yüzünü güldürdü. Gemi acentelerine mensup görevlilerin organizasyonuyla turistler, sıkıntı yaşanmadan gidecekleri tarihi merkezlere dağıtıldı. 
     Kuşadası, Söke, Tire ve İzmir'den getirtilen yüzlerce otobüs de, turistlerin ören yerlerine transferlerinde görev aldı. 100'den fazla rehberin görev aldığı gruplar, otobüslerle Selçuk, Efes, Meryemana, Didim, Milet ve Priene'ye götürüldü. Liman çevresinde turistleri rahatsız edecek davranışlarda bulunulmaması için polis yoğun önlem aldı, ambulans ve sağlık ekipleri de hazır bulunduruldu. 
     
     Rüya Ülkesinde Rüya Tatil 
     Almanya'nın en büyük turizm dergisi FVW, geçen haftaki sayısında, Türkiye'yi "Rüya Ülkesinde Rüya Tatil" diye tanıtırken, bu hafta da Türkiye'ye olan talepteki artışı "Rüya Ülkesine Rüya Artış" başlığıyla verdi. Derginin araştırmasında, ocak - mart döneminde Almanya'dan Türkiye'ye gelen turist sayısında yüzde 31.7 artış olduğu ve Türkiye'nin önemli rakiplerini geride bıraktığı ortaya çıktı. 
     



 GÜNCEL 



















</TEXT>
</DOC>
