<DOC>
<DOCNO> 6917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/dunya/adun.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’dan Atatürk jesti 
</HEADLINE>
<TEXT>

Dışişleri Bakanı Cem’in ziyaret ettiği İran’da Türk heyeti Atatürk ve eseri Nutuk hakkında ilk kez olumlu ifadeler duyunca şaşkınlıklarını gizleyemediler. İranlılar Cumhuriyet Türkiyesi’ni tanıtan eserleri de yayınlama kararı aldı 
     BARÇIN YİNANÇ Tahran 

     İran’daki değişim rüzgarının olumlu yansımaları, Türk - İran ilişkileri, hatta bu ülkenin Atatürk’e bakışında bile kendini hissetirmeye başladı. 
     Dışişleri Bakanı İsmail Cem’in ziyareti nedeniyle Türkiye hakkında İran basınında çıkan yorumlarda ilk kez Atatürk’ten olumsuz bir ifade kullanılmadan bahsedilmesi dikkat çekerken, İranlı yetkililerin kültürel işbirliği çerçevisinde modern Türkiye’yi tanıtıcı kitapların İran’da yayınlanmasına yönelik girişimleri Türk tarafınca şaşkınlıkla karışık bir ilgiyle karşılandı. 
     
Kültürel işbirliği      Cem’in Tahran ziyareti sırasında Türk heyeti ile sohbet eden İran Dışişleri’nden bir yetkilinin Atatürk’ün Nutuk adlı eserinden bahsetmesi şaşkınlığın daha da artmasına yol açmasına neden oldu. 
     Tahran yönetiminin modern Türkiye’yi İran halkına tanıtma konusunda gösterdiği istekliliğin ilk işareti Cem’in İran ziyaretinde imzalanan kültürel işbirliği anlaşmasının hazırlık aşamasında alındı. Hazırlık çalışmaları sırasında İranlı yetkililer Cumhuriyet dönemi Türkiyesi’nin İran’da fazla tanınmadığını bazı yazarların eserlerin çevrilip İran’da yayınlanabileceğini söylediler. İmzalanan anlaşmaya yansıtılmamakla birlikte bu talep Türkiye’deki laik rejime yıllarca hakaretler edilen İran’daki değişim çabalarının bir yansıması olarak algılandı. Anlaşma, iki ülke arasında eğitim, bilim, kültür ve spor alanlarında temasların yoğunlaştırılmasını, karşılıklı burslar verilmesini ve medya kuruluşları arasında işbirliğini öngörüyor. 
     
Nutuk’ ilgisi      Hatta İranlı bir diplomatın Tahran’a gelen Türk heyetiyle modern Türkiye’nin tanıtılması konusunu konuşurken Atatürk’ün Nutuk adlı eserinden Mustafa Kemal’in bu eseri 6 günde okuduğuna varan detaylarla bahsetmesi Türkiye’ye ilginin boyutlarının bireysel düzeyde mi olduğu yoksa, İran’daki değişimin sanılandan çok daha ileri boyutta mı olduğu yorumlarına neden oldu. 
     


 DÜNYA 













</TEXT>
</DOC>
