<DOC>
<DOCNO> 21772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko24.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimde Koç- Bryce ortaklığı 
</HEADLINE>
<TEXT>

     Koç Sistem Eğitim Hizmetleri Birimi ile bilgi teknolojileri BT eğitimlerinde dünya devi İsrail asıllı John Bryce Training ortaklığıyla kurulan Koç Bryce Teknoloji Eğitim Hizmetleri A.Ş., Türkiye'deki bilişim eğitimi alanındaki eğitim açığını kapatmayı hedefliyor. 
     Koç Bryce'ın tanıtımı amacıyla düzenlenen toplantıda konuşan Koç Holding Bilgi Grubu Başkan Vekili Bülent Gönç, Türkiye'de bilişim öğretim elemanı yetersizliğinin giderilmesi zorunluluğu bulunduğunu belirterek, ortaklığın bu eksikliği gidermek için kurulduğunu ifade etti. 
     Başta gençler olmak üzere her kurum ve kişiyi en ileri eğitim teknikleri ile bilişim teknolojileri alanında eğitmeyi de hedeflediklerini kaydeden Gönç, ''Bilişim teknolojilerindeki bu açığı sadece üniversitelere yığamayız. Bu sektördeki insan gücü açığına çözüm olarak klasik kalıpların dışına çıkılmalı. Ara eleman yetiştirmeye ve uzaktan eğitime önem verilmeli'' dedi. 
     Gönç, gençleri, Koç-Bryce'ın kariyer odaklı sertifikasyon programıyla bilişim konusunda eğitmenin, ülke ekonomisine önemli bir katma değer sağlayacağını da kaydetti. 
     John Bryce Yönetim Kurulu Başkanı Eran Lasser de Türkiye'deki bilişim pazarının İsrail pazarına çok benzediğini ve ikisinin de çok hızlı geliştiğini kaydederek, ''Bilişim teknolojilerini öğrenmeye çok büyük bir istek var'' dedi. Koç Bryce Genel Müdürü Dilek Günçer de bilişim teknojilerindeki son araştırmalara göre Türkiye'de bu sektörde 70 bin dolayında bir işgücü açığı olduğunu ifade ederek, bu açığı kapatmak için en önemli araçların kariyer odaklı sertifikasyon programı ile harmanlanmış eğitim denen b-learning projeleri olduğunu söyledi. Bireyselin yanı sıra telekomünikasyon, finans, endüstri, ticaret ve kamu sektörlerinin eğitim ihtiyaçlarını karşılamayı hedefleyen Koç Bryce'in 2001 yılında toplam 6 bin 500 kişiye eğitim vermeyi hedeflediği belirtildi. 







</TEXT>
</DOC>
