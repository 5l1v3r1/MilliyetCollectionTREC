<DOC>
<DOCNO> 36671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/siyaset/asiy.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda zirve’ bombası 
</HEADLINE>
<TEXT>

İnönü ve Baykal’ın gizli zirvesi’ için CHP’liler "kapımız açık" yorumunda bulunurken, Yeni oluşumculardan Fikri Sağlar, "Baykal’ın sözlerine artık kimse inanmaz" dedi 
     HELİN ÖZMEN Ankara 

     Soldaki yeni oluşumun başını çeken Erdal İnönü ve CHP lideri Deniz Baykal’ın görüşmesinde dile getirilen fikirler, iki grup arasındaki görüş ayrılıklarını su yüzüne çıkardı. CHP’liler Baykal’ın "CHP çatısı altında birliktelik" fikrine sıcak bakarken, yeni oluşumcular bunu samimiyetten uzak buldu. 
     CHP Genel Sekreter Yardımcısı Algan Hacaloğlu, CHP’den ayrılanların yeniden CHP’ye dönmesini temenni ettiğini söyledi. Soldaki bölünmelerin sola tuzak kurduğunu ifade eden Hacaloğlu, "Ayrılanlar CHP’nin ilkelerini yok sayıp 'biz küstük’ deyip gidiyorlarsa, öncelikle partiyle barışık hale gelmeleri lazım. Bunu içlerine sindiriyorlarsa partinin kapıları sonuna kadar açıktır" dedi. 
     CHP Genel Başkan Yardımcısı Cevdet Selvi, solun devamlı bölünmesinden Türkiye’nin zarar gördüğünü dile getirdi. Yeni oluşum adı altında eski yüzlerin yeni vitrinine sahip çıktığını söyleyen Selvi, "Baykal’ın bu girişimi sorumluluk örneğidir. Olumlu katkıda bulunacakların başka platforma geçmesine gerek yok" dedi. 
     Selvi, CHP’den ayrılarak yeni parti kurma çalışmasında yer alanların geri de dönebileceklerini belirterek, "Amaç ne olursa olsun solun bölünmesine dönük girişimler yararlı değil" diye konuştu. 
     
En büyük engel Baykal      Yeni oluşumculardan Fikri Sağlar, Türkiye solu önündeki en büyük engel olan Baykal’ın sözlerine artık kimsenin inanmayacağını ileri sürerek, "Baykal’ın içinde bulunduğu her türlü oluşum, demokratikleşmenin önündeki en büyük engellerden biri. Baykal’ın yaptığı hiçbir olayın inandırıcılığı yok, samimi değil" dedi. 
     Sağlar, Baykal’ın puan kazanmak için bu görüşmeyi yaptığını söyleyerek, "İnönü nezaketinden dolayı görüşmeyi kabul etmiştir" diye konuştu. 
     Yeni oluşum için çalışmalar yürüten Murat Karayalçın da, böyle bir görüşün dile getirilebilmesi için CHP’den istifalara neden olan yapının değiştirilmesi gerektiğini vurguladı. 
     Karayalçın şöyle devam etti "Kimse bireysel kırgınlıklarla CHP’den ayrılmış değil. Var olan yapının sonuç getiremeyeceği görüldüğü için istifa edildi. Hiçbir değişiklik yapılmadan gidenlere geri gelin çağrısının taktik dışında anlamı yok. Sorun yeni bir siyaset teknolojisi, örgüt sorunudur. Bunlara hiç dokunmadan, iyileştirme yapmadan bu düşüncelerin anlamı yok." 
     Erturul Günay ise, Baykal’ın sözlerini "gecikmiş ve içtenlikten uzak" bulduğunu söyledi. Toparlanmaya çalışanların inandırıcı olabilmesi için önce ihraçlara, görevden almalara, ayrılmalara neden olan çizgiyi izlememeleri gerektiğini belirten Günay, "Eğer 30 Eylül kurultayından sonra yanlışlar yapılmamış olsaydı, şu an hepimiz aynı çatı altında olacaktık" görüşünü dile getirdi. 
     



 SİYASET 



















</TEXT>
</DOC>
