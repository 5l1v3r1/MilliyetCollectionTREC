<DOC>
<DOCNO> 25386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko27.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsdemir son 5 ayda 60 trilyon zarar etti 
</HEADLINE>
<TEXT>

     Türkiye ve Balkanlar'ın en büyük entegre Demir-Çelik Tesisi olan ve 1998 yılından buyana özelleştirme kapsamında bulunan İSDEMİR'in bu yılın ilk 5 ayında 60 trilyon 523 milyar lira zarar ettiği bildirildi. 
     İskenderun Demir Çelik İSDEMİR Genel Müdürlüğü yetkililerinden alınan bilgiye göre, 1999 yılını 57 trilyon, 2000 yılını 59 trilyon lira zararla kapatan kurum, bu yılın ilk 5 ayında da 60 trilyon 523 milyar lira zarar etti. 
     İSDEMİR yetkilileri, bu yılın ilk 5 ayındaki zararın son 2 yıllık zararı aşmasında ana nedenin ülkede yaşanan ekonomik kriz olduğunu söylediler. 
     Ekonomik krizin tüm sektörleri olduğu gibi İSDEMİR'i de olumsuz etkilediğini belirten yetkililer, cevher ve krom gibi girdilerin fiyatlarının arttığını, dış pazarların azaldığını ve ihracatın düştüğünü, fabrikanın eski teknolojisinin de zarara ayrı bir neden olarak eklendiğini vurguladılar. 
     Yetkililer, zararı önlemek için yapılacak olan tek şeyin İSDEMİR'i Erdemir'e devretmek olduğunu ifade ederek, ''Bunun için hiç zaman kaybetmemek gerekir'' diye konuştular. 






</TEXT>
</DOC>
