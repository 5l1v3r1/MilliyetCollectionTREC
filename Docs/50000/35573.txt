<DOC>
<DOCNO> 35573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sondun05.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'a kitabı için 15 milyon dolar "avans" verildi 
</HEADLINE>
<TEXT>

     Eski ABD başkanı Bill Clinton'ın, Beyaz Saray yıllarını anlatacağı kitabı için 12-15 milyon dolar arasında avans alacağı bildirildi. Bu ücretin, kitap dünyasında, romanlar dışında, bir rekor teşkil ettiği ifade ediliyor. 
     Clinton'a yakın kaynaklardan edinilen haberlere göre, Clinton ile yayınevi yöneticileri gelecek haftalarda biraraya gelerek, kitabın yayım ve ücretiyle ilgili konuların pazarlığını yapacaklar. 
     Bu işlemlerin, 3 Eylül'de kutlanacak ''çalışma bayramına'' kadar bitirilmesi ve Clinton'ın yazacağı kitabın hangi yayınevi tarafından basılacağının kesinlik kazanması bekleniyor. Clinton'ın kitabını basmak isteyen yayınevleri arasında, ''Simon Schuster'', ''Random House'', ''Hyperion'', ''AOL-Time Warner Book Division'' ve ''Penguin Putnam'' bulunuyor. 
     Bu arada, Clinton'ın, Harlem'deki yeni ofisine taşındıktan sonra, ''kitabına gerektiği kadar vakit ayıramadığından'' yakındığı öğrenildi. 
     Clinton'a kitabı için tam olarak kaç para verileceği kesinlik anmamakla birlikte, bunun, eşi Hillary'ye ödenen miktardan fazla olacağına kesin gözüyle bakılıyor. 
     ''Simon Schuster'' kitabevi tarafından basılan anıları için Hillary Clinton'a 8 milyon dolar ödenmişti. 
     Yayın dünyasının önde gelen isimlerinden biri, ''tüm dünyadaki yayın hakları dahil olursa Clinton'a 12 milyon dolar ödenmesinin makul olacağını'' söyledi. 
     
     







</TEXT>
</DOC>
