<DOC>
<DOCNO> 45391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/yasam/yas03.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcunun kızı doğalgaz kurbanı 
</HEADLINE>
<TEXT>

Ayten 6 yaşındaydı, dün sabah uyanamadı, doğalgazdan zehirlenmişti... Gençlerbirliği şimdi Mehmet Çakmak’ın kızı için ağlıyor... 
     NECMİ KEPÇETUTAN Ankara 

     Gençlerbirliği, başarılı futbolcusu Mehmet Ali Çakmak’ın 6 yaşındaki kızı Ayten’in ölüm haberiyle sarsıldı. Önceki akşam ailece uykuya yatan Çakmak ailesi, dün sabah kalktıklarında minik Ayten’in öldüğünü gördü. Başkent ekibinin dün sabah yapması gereken antrenman, bu üzücü gelişmeyle iptal edildi. Başta Teknik Direktör Walter Meeuvs ve yardımcıları olmak üzere bütün takım, soluğu Çakmaklar’ın evinde aldı. Gençlerbirliği’nin ezeli rakibi Ankaragücülü futbolcular da, kırmızı-siyahlı oyuncuyu yalnız bırakmadı. 
     
Daha önce de olmuştu      Cumhuriyet savcısı ve adli tıp doktorunun olay yerinde yaptığı ilk incelemede, ölümün doğalgaz zehirlenmesi nedeniyle meydana geldiği saptandı. Mehmet Ali ve eşi Sibel, verdikleri ifadede, geçen yıl da zehirlenme tehlikesi geçirdiklerini, ev sahibinin kombiyi tamir ettirdiğini, çocuğun hasta olması nedeniyle kombiyi bu yıl ilk kez yaktıklarını söyledi. Akşam saatlerinde yapılan otopsiden sonra verilen raporla da Ayten’in doğalgaz zehirlenmesinden öldüğü kesinleşti. Sorumlular hakkında adli takibat yapılabileceği kaydedildi. 
     



 YAŞAM 















</TEXT>
</DOC>
