<DOC>
<DOCNO> 38777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko06.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te traktörden çok karabasan kullanılıyor. 
</HEADLINE>
<TEXT>

     Gaziantep'te, tarım sektöründe 8 bin 145 karasaban ve 7 bin 922 traktör bulunuyor. 
     Tarım İl Müdürlüğü'nce hazırlanan Gaziantep İstatistiki Bilgiler başlıklı yayına göre, 1999 verilerine göre, en çok karasaban 3 bin 850 ile merkez ilçe Şehitkamil'de, en çok traktör ise 2 bin 170 ile merkez ilçe Şahinbey'de kullanılıyor. 
     Gaziantep Ziraat Odası GAZO Başkanı Zihni Kepkep, yaptığı açıklamada, karasaban rakamlarının istatistiki de olsa gerçeği yansıttığını sanmadığını, sayısı trafikten alınan traktörlerin de tamamının tarımda kullanılmadığını, bir bölümünün kentte ticari amaçla çalıştırıldığını söyledi. 
     ''Ancak, motorine gelen sürekli zam sonrasında traktörle tarım yapan çiftçinin para kazanması mümkün değil'' diyen Kepkep, şöyle devam etti 
     ''Karasaban hiçbir zaman önemini kaybetmemişti. Motorine gelen zamlar sonrasında karasaban tercih edilmeye başladı. Çiftçi, ahırının bir kenarına astığı karasabanı, yeniden hayvanına koşmak zorunda kaldı. 
     Karasabanın kullanımının zorunlu olduğu taşlık ve dik araziler var. Traktörü orada isteseniz de kullanamazsınız. Motorine gelen zamlar sonrası karasaban, traktörün girdiği arazilerde de kullanılmaya başlandı. Tarım sektörünün geleceği karanlık, tarımda mekanizasyon olmazsa ileri tarım ülkesi haline gelemeyiz. 
     Bunun için de tarım sektörüne yönelik özel renkli motorin üretilmeli ve batı ülkelerinde olduğu gibi çiftçiye düşük fiyattan verilmeli. Aksi halde karasaban ile ne üretilebilir ki '' 
     Kepkep, batı ülkelerinde özel renkli üretilen motorinin çiftçiye 3'te 1 fiyatına verildiğini ve amacı dışı kullananlara ise çok ağır para cezaları uygulandığını, aynı düzenlemenin Türkiye'de de yapılmasının kaçınılmaz olduğunu sözlerine ekledi. 







</TEXT>
</DOC>
