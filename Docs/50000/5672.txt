<DOC>
<DOCNO> 5672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur30.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank davasında 4 tahliye 
</HEADLINE>
<TEXT>

     Tasarruf Mevduatı Sigorta Fonu'na devredilen Sümerbank'la ilgili yürütülen soruşturma kapsamında tutuklanan 4 işadamı, avukatlarının, davanın görüleceği mahkemeye yaptıkları itiraz sonucu tutuksuz yargılanmak üzere tahliye edildi. 
     Hazırlık soruşturması kapsamında 8 Kasım 2000'de tutuklanan işadamları Burhan Taştan ve Ali Aydın, 27 Kasım 2000'de tutuklanan Yaşar Keçeli ile 11 Aralık 2000'de tutuklanan Ömer Caf'ın avukatları, müvekkilleri hakkında davanın açıldığı İstanbul 3 No'lu DGM'de tutuklamaya itiraz ettiler. 
     Talepleri değerlendiren mahkeme heyeti, 4 sanığın da tutuksuz yargılanmak üzere Kartal Özel Tip Cezaevi'nden tahliye edilmelerini kararlaştırdı. Bu karar sonucu Keçeli, Taştan, Aydın ve Caf, İstanbul 3 No'lu DGM'de 2 Nisan 2001 tarihinde görülmesine başlanacak 38 sanıklı davaya tutuksuz olarak katılacak. İstanbul DGM Cumhuriyet Başsavcılığı'nca, bankanın eski sahibi Hayyam Garipoğlu'nun da aralarında bulunduğu 38 kişi hakkında açılan davanın iddianamesinde, Keçeli, Taştan, Aydın ve Caf'ın, ''Cürüm işlemek amacıyla oluşturulan teşekküle üye olmak'' ve ''Usulsüz kredi sağlamak'' suçlarından dolayı 4 ile 9.5'ar yıl arasında ağır hapis cezasına çarptırılmaları isteniyor. 




</TEXT>
</DOC>
