<DOC>
<DOCNO> 29049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/spor/spo06.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ARTIK ÇOK GEÇ 
</HEADLINE>
<TEXT>

Güreşçi Hasan Gemici, Türkiye’ye olimpiyat onuru hediye etmişti. Ama Türkiye, O’nu yıllarca unuttu, sefalet içinde ölümüne göz yumdu, hatırladığında ise iş işten geçmişti. 
     MURAT AĞCA 

     Büyük vefasızlık 
     DÜNYA, Hasan Gemici’yi güreşe armağan ettiği "iç kepçe" oyunuyla tanıdı. Minderde fırtına gibi estiği yıllarda önce Akdeniz Oyunları’nda, ardından 1952 Helsinki Olimpiyatı’nda kürsünün zirvesine çıktı. Ama güzel yıllar çabuk geçti, çoğu şampiyon gibi o da unutuldu. Ve yarım asır önce onu sevinçle omuzlayanlar, bu kez borç batağında gözü arkada giden Gemici’nin tabutuna omuz verdi, gözyaşları içinde. Gazanfer Bilge, Müzahir Sille gibi eski şampiyonlar, devlet erkanının çelenkleri arasındaki cenaze başında,lanet okudu vefasızlığa. 
     
     Evine haciz geldi 
     GEMİCİ’NİN ibret öyküsü İzmit’te başladı. Devlet, şampiyonuna SEKA’da bir memurluk buyurmuştu. Antrenörlük de yaparak geçinip, gidiyordu. Arada sırada bir şiltle hatırlanıyordu. Hatta Demirel’in bile huzuruna çıktı. Ama sonrası hep aynıydı. Emekliliğin ardından antrenörlük de elinden alınınca kötü günler başladı. Yokluk, hasta etti şampiyonu. Nice pehlivanların bükemediği belini iki büklüm etti. Böbrek yetmezliği ve diyaliz yılları acıya tuz biber ekti. Yetmezmiş gibi, borçlular kapıya dayandı. Satılığa çıkardığı evine haciz geldi. 
     
     Gözü arkada kaldı 
     YARIM asır şuurunu yitiren devlet, sonunda uyandı. Ödül almamış olimpiyat ve Dünya şampiyonlarına bir kerelik "ulufe" dağıtılacaktı. Gemici sevindi, borçlarını kapatır, huzur içinde terk - i diyar eylerdi. Ama bürokrasi ona son arzusunu bile çok gördü. Ödül parasını göremeden, borcunu veremeden gitti. Son günlerinde umudu da söndü. Ve son nefesinden birkaç saat önce doktorun kulağına eğildi, "Yap bir iğne" dedi, "Gideyim". Ötenazide bulmuştu çözümü. Eve döndüğünde herşeye boş vermişti. Ve "fani" dünyaya, gözü arkada veda etti. 
     



 SPOR 
























</TEXT>
</DOC>
