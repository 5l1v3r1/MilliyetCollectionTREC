<DOC>
<DOCNO> 20219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur19.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlı hava etkisini sürdürecek 
</HEADLINE>
<TEXT>

     Yurdun büyük bir bölümünde görülen yağışlı havanın hafta sonuna kadar etkisini sürdüreceği bildirildi. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''da, halen yurdun büyük bir bölümünde görülen yağışlı havanın, hafta sonuna kadar etkisini sürdüreceği belirtildi. 
     Son tahminlere göre, yarın Marmara'nın batısı, kıyı Ege ile batı Akdeniz kıyıları dışında tüm yurt yağışlı geçecek. Yağışlar güney ve doğu kesimlerde etkili olacak. 
     10 Mayıs Perşembe günü Marmara, Ege ve batı Akdeniz dışında tüm yurt yağışlı geçecek. Yağışlar, doğu Akdeniz ile Doğu ve Güneydoğu Anadolu bölgelerinde yer yer etkili şekilde görülecek. 11 Mayıs Cuma günü de orta ve doğu Karadeniz, İç Anadolu'nun güney ve doğusu, Akdeniz ile Doğu Anadolu'nun kuzey ve batısı yağışlı geçecek. Yağışlar Akdeniz ile Doğu Anadolu'nun kuzey ve batısında yer yer etkili olacak.Hafta sonu ise yeni bir yağışlı hava nedeniyle tüm yurtta yağış bekleniyor. Yağışlar yer yer etkili olmak üzere sağanak ve gök gürültülü sağanak şeklinde görülecek. Hava sıcaklığında önemli bir değişiklik olmayacak. Öte yandan, bu sabah yapılan ölçümlere göre son 24 saat içerisinde metrekarede Hatay'da 137, Adana'da 34, Bursa'da 33, Ayvalık'da 24, Elazığ ve Kastamonu'da 22, Kırşehir, Çanakkale, Balıkesir ve Nevşehir'de 20, Isparta ve Tekirdağ'da 19, Uşak'da 16, Gökçeada ve Burdur'da 14, Gaziantep ve Ereğli'de 13, Gümüşhane'de 12 ve Karaman'da 11 kilogram yağış kaydedildi. 







</TEXT>
</DOC>
