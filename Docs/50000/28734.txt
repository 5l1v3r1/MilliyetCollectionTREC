<DOC>
<DOCNO> 28734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/soneko18.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon Bankaları'nın malları yine satışta... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Sümerbank ve çatısı altındaki bankalar ile Ulusal Bank'ın mallarının Eskidji Müzayede Evi tarafından açık teklif alma usülüyle satışında 2. program başladı. 
     Yeni programdaki ilk satış, Bank Kapital'in Etiler Şubesi'nde gerçekleştirildi. 94 mobilya ve kasanın satıldığı müzayedeye, 100 milyon lira teminat yatıran 19 kişi katıldı. 
     Müzayedede, sehpalar 14-26 milyon, kumaş koltuklar 20-30 milyon, hareketli koltuklar 48-63 milyon, çalışma masaları 80-280 milyon, etajer 25-63 milyon, deri koltuk 33-50 milyon, danışma bankosu ve etajer 200 milyon, alçak dolaplar 20-105 milyon, yüksek dolaplar 115-155 milyon, küçük kasa 66 milyon, güvenlik masası ve etajer 95 milyon, printer masası 15 milyon, 4 bölmeli paravanlar 80-88 milyon, bilgisayar masası 48 milyon, müdür koltuğu 115 milyon, müdür masası 160 milyon, el dokuması halılar 20-24 milyon, 44 gözlü kiralık kasa 88 milyon, mini buzdolabı 17 milyon, raflar 20'şer milyon ve jaluziler de 10'ar milyon liraya satıldı. 
     Kent dışından gelen vatandaşların da katıldığı müzayedede, 6 milyar 430 milyon liralık satış gerçekleştirildi. Aralarında eski eşya alım satımcılarının da bulunduğu vatandaşlardan bazıları, fiyatları çok uygun bulduğunu belirtirken, bazıları da eşyanın piyasadaki değerinden çok farklı olmadığını söyledi. 
     
     İlk programın geliri 19 trilyon 
     Bu arada, Eskidji Müzayede Evi yetkililerinden verilen bilgiye göre, Sümerbank adı altında toplanarak tasfiyesine karar verilen Yaşarbank, Egebank, Bank Kapital ve Yurtbank ile Ulusalbank'ın mobilya, kasa, elektrik ve elektronik eşya ile oto ve gayrimenkullerinin satıldığı ilk programdan 19 trilyon lira elde edildi. 
     Öte yandan, bugün başlayan 2. programda İstanbul şubelerinin yanı sıra, genel müdürlük binalarındaki binlerce yeni granit yer kaplaması,tavan kaplamaları, halılar, cam ve ahşap kapılar, dolaplar, cam afiş panoları, mutfak tezgahları, kullanılmış malzemeler ve ana depolardaki binlerce malzeme yine açık teklif alma usülü ile satılacak. 
     Kapanan Ankara, İzmir, Adana, İskenderun, Eskişehir, Balıkesir, Salihli ve Manisa şubelerinin mobilya, kasa, elektrik ve elektronik eşyası da, bu program çerçevesinde önümüzdeki günlerde satışa sunulacak. 






</TEXT>
</DOC>
