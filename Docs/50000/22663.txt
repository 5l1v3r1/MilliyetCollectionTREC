<DOC>
<DOCNO> 22663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/dunya/dun01.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan’a aşk yasağı 
</HEADLINE>
<TEXT>

     DIŞ HABERLER SERVİSİ 

     New York Belediye Başkanı Rudolph Giuliani’nin, sevgilisi Judy Nathan’la resmi ikametgahı olan "Gracie Malikanesi"nde birlikte olması mahkeme tarafından yasaklandı. Giuliani’nin boşanma davası açan eşi Donna Hanover, mahkemeye başvurarak, belediye başkanının, sevgilisini, çocuklarıyla birlikte oturduğu malikaneye getirmesinin yasaklanmasını istemişti. 
     Mahkeme yargıcı Judith Gische, kararında, Giuliani’nin sevgilisi Judy Nathan’ın, Giuliani’nin çocukları orada yaşadığı sürece malikaneye giremeyeceğini hükme bağladı. Karara olumlu tepki veren Giuliani’nin eşi Donna Hanover’in avukatı Helene Brezinsky, "Donna, mahkemenin, çocukların ruh sağlığını ön planda tutan kararından ötürü müteşekkirdir" diye konuştu. Belediye Başkanlığı yıl sonunda bitecek olan Giuliani ise yorum yapmadı. 
     Judy Nathan, geçit törenleri ve resepsiyonlar dahil çeşitli kamuya açık etkinliklerde Belediye Başkanı Giuliani’nin yanında yasal eşi gibi yer alıyordu. Giuliani, malikanesinde sevgilisiyle birlikte olurken misafir odalarından birini kullanıyordu. 
     



 DÜNYA 












</TEXT>
</DOC>
