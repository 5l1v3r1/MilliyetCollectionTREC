<DOC>
<DOCNO> 36382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun15.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak Afganlar lastik bir botla nehri geçip Avusturya'ya geldiler 
</HEADLINE>
<TEXT>

     Yasadışı yollardan Avusturya'ya girmek isteyen, 26'sı çocuk 107 Afgan kaçak sınır muhafızları tarafından yakalandı. 
     Slovakya-Avusturya arasındaki Marchegg sınır kapısı yakınlarında yakalanan 107 Afgan, siyasi sığınma talebinde bulundu. Gaenserndorf bölgesi Yabancılar Polisi Müdürü Michael Dirnberger, yakalanan Afganların Slovakya'ya iade edilmeyeceğini, siyasi sığınma taleplerinin incelenmesi için Traiskirchen mülteci kampına gönderileceğini açıkladı. 
     Polis Müdürü Dirnberger, son zamanlarda günde ortalama 20 ila 50 kaçak yabancının Slovakya üzerinden Avusturya'ya girmek isterken yakalandığını, Avusturya'ya yönelik bu yasadışı göçün Slovakya'da üslenen bir şebeke tarafından organize edildiğini söyledi. Slovakya tarafında kalan şebeke elemanlarının kaçakları, March nehri üzerinde halatla yönlendirdikleri lastik bir botla Avusturya'ya gönderdiklerini saptadıklarını belirten polis müdürü Michael Dirnberger, Slovakya'da faaliyet gösteren insan tacirlerinin kimliklerini belirleyecek kanıt bulamadıklarını kaydetti. Avusturya'ya yasadışı yollardan giren yabancıların genellikle Afganistan ve Bangladeş kökenli olduğu bildirildi. 







</TEXT>
</DOC>
