<DOC>
<DOCNO> 19573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sonspo11.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetiminde yetki krizi yok 
</HEADLINE>
<TEXT>

     Beşiktaş Kulübü Asbaşkanı Yıldırım Demirören ve İletişim Komitesi Başkanı Hayri Cem, ortak açıklama yaparak, ''yönetiminde yetki krizi'' olduğu yönündeki haberlerin gerçeği yansıtmadığını belirttiler. 
     Demirören ve Cem'in imzasıyla yapılan yazılı açıklamada, ''Beşiktaş Yönetim Kurulu üyeleri olan bizler arasında, yetki konusunda hiçbir sorun veya anlaşmazlık bulunmamaktadır. Aksine Beşiktaş'ın başarısı için uyumlu bir şekilde çalışmaktayız'' denildi. 
     Bu tür haberleri Beşiktaş Kulübü'nü yıpratmaya yönelik olarak değerlendirdiklerini belirten Demirören ve Cem, şöyle devam etti 
     ''Beşiktaş'a gönül vermiş iki kişi olarak, kulübü daha güzel ve başarılarla dolu günlere taşımak için tüm enerjimizle çalıştığımızı ve çalışacağımızı bir kez daha hatırlatırız. Yönetim kurulunda demokratik bir ortamda ve sistemli bir şekilde, herkesin konusuna konsantre olarak çalıştığına dikkat çekerken, bu tür haberlerin bizi yıldırmayacağını ve aramıza nifak tohumları sokmayacağını kamuoyuna duyururuz.'' 







</TEXT>
</DOC>
