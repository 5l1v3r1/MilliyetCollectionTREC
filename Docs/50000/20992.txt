<DOC>
<DOCNO> 20992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/yazar/elekdag.html </URL>
<DATE> 2001/05/13/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Mavi ihanet 
</HEADLINE>
<TEXT>

     Türkmen gazının, Hazar'ın altından geçerek Bakü'ye ulaşacak bir boru hattıyla Trans - Hazar Projesi Rusya'nın etkisinden arınmış şekilde Avrupa pazarına Türkiye üzerinden taşınmasının, Türkmenistan'ın bağımsızlığının garantisi olduğu kadar, Avrasya enerji koridoru projesinin temel halkasını oluşturması nedeniyle Türkiye açısından da yaşamsal nitelikte olduğunu bu sütunda ısrarla dile getirdiğimizi okurlarımız anımsarlar. 
     Daha Mavi Akım Projesi imzalanmadan önce, 3 Kasım ve 8 Aralık 1997 tarihli yazılarımızda, Mavi Akım'ın esas amacının Trans - Hazar Projesi'nin önünü kesmek ve Rus nüfuzunun Orta Asya'da güçlenmesini sağlamak olduğunu belirtmiştik. Ayrıca, bu projenin Türkiye'yi Rusya'ya enerji bakımından tehlikeli şekilde bağımlı hale getireceğinin altını çizmiştik. 
     Daha sonra da "Jeopolitik Körlük" başlıklı yazımızda 25.11.1999 şu noktaları vurgulamıştık 
     "Her Türk devlet adamının bilmesi gereken iki temel jeopolitik ilke var. Bunlardan birincisi, Hazar Denizi havzasındaki petrol ve doğalgaz kaynaklarının ihraç güzergahlarının, bu bölgedeki genç Türk devletlerinin kaderlerini belirleyeceğidir. 
     Bu devletlerin sahip oldukları enerji kaynaklarını dünya pazarlarına taşıyan boru hatları Moskova'ya tekelci bir kontrol sağlayacak şekilde Rusya topraklarından geçirilirse, bunun çok ciddi siyasal sonuçları olacaktır. 
     Bu durumda Kafkasya ve Orta Asya'daki Türk devletleri ekonomik ve siyasal açıdan Rusya'ya tamamen bağımlı olmaya devam edecekler ve Moskova bölgenin yeni zenginliğinin nasıl bölüşüleceğinin tayininde birincil güç olacaktır. 
     İkincisi de, ülkemizin Batı dünyasıyla Hazar havzası arasında bir enerji koridoru haline gelmesinin, Anadolu'nun stratejik değerine yeni ve önemli bir boyut kazandırmakla kalmayıp, Türkiye'nin Kafkasya'ya erişim yolu olarak ülkemizin Türk dünyasıyla bağlarını perçinleyeceğidir. 
     Bu açıdan, Rusya'nın bölgenin jeopolitik alanına tek başına hakim olmasına yol açacak ve jeopolitik çoğulculuğu ortadan kaldıracak nitelikteki Mavi Akım türü projelere Türkiye kesinlikle destek vermemelidir." 
     Yazımızda, ayrıca, Moskova'nın Mavi Akım'la, Türkmenistan'dan ucuza aldığı gazı ülkemize pahalıya satacağını ve Rusya'dan gelen gazın Türk pazarında tekel konumu sağlaması sonucunda ulusal güvenliğimiz açısından da son derece sakıncalı bir durumun ortaya çıkacağını vurguladıktan sonra şu görüşlere yer vermiştik 
     "Mavi Akım gerçekleştirilirse, Türkiye Rus kemendini kendi elleriyle Türkmenistan'ın boynuna geçirmiş olacak. Bütün bunlar Mavi Akım'ı gerçekleştirmenin Türkiye'nin yüksek çıkarlarına ihanet olduğunu ortaya koymuyor mu " 
     Mavi Akım Projesi'nin kabulünün ulusal çıkarlara ihanet olduğu kanıtlanmaya ihtiyaç göstermeyecek kadar açık. Bu gerçek artık o denli çıplaklıkla ortaya çıktı ki, bunun aksini, ne Dışişleri Bakanlığımız ne de askeri makamlarımız ileri sürebilir. Ancak, yolsuzluk iddialarının ortaya çıkmasıyla birlikte, ihanet bir de siyaset, enerji bürokrasisi ve iş çevrelerini kapsayan vurgun boyutu kazandı. Konunun bu yönünü yargı belirleyecek. 
     
     







Kimbilir belki 


DGM'nin Cavit Kavak yanıtı 


Sevgili anneme 


Hüznü ve sevinci birlikte yaşamak... 


Hayatın ebesi ana 


İlk kadın 


Mavi ihanet 


Hemşirelik kavgası 


Yaşasın tenis 


Rekabet sürmeli kavga bitmeli 


Bir Gül Bir İmza 


Elektrik Üst Kurulu 


Bu son şans 


</TEXT>
</DOC>
