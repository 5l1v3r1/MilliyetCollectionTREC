<DOC>
<DOCNO> 25916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/yazar/cemal.html </URL>
<DATE> 2001/06/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Umut patlaması yapacak bir hareket... 
</HEADLINE>
<TEXT>

     William Hague, İngiliz Muhafazakar Partisi'nin lideri. Tony Blair'in İşçi Partisi karşısında büyük bir seçim yenilgisine uğradı. Ve hiç vakit geçirmeden, partisinin kendine yeni bir lider bulmasının doğru olacağını açıklayarak görevinden istifa etti. 
     Yani koltuğuna yapışmadı. 
     Yenilginin siyasal sorumluluğunu üstlendi ve gereği yaptı. 
     Demokrasi terbiyesi budur. 
     Demokrasi kültürü budur. 
     Demokrasilerde liderler boy ölçülerini seçim sandığında alırlar. 
     İşin prensibi böyledir. 
     Başarısızlık, parti koltuğunun boşaltılmasıyla noktalanır. Bu hem halk oyuna, hem liderin kendi parti tabanına gönderdiği bir saygı mesajıdır aynı zamanda. 
     Demokrasilerde tersi düşünülmez. 
     Kamuoyunun ağırlığı başka türlü bir davranışa zaten izin de vermez. Seçimde yenilen gider. Demokrasilerin ete kemiğe bürünmesini sağlayan kamuoyu denetimi böyle işler. 
     Sözün nereye geleceği belli 
     Bizde öyle mi 
     Soru gibi cevap da malum 
     Hayır değil. 
     Bizde tek tük istisnalar dışında istifayı aklına getiren lidere rastlanmıyor. Siyasal pişkinliğin dozu çok yüksek bizim demokrasimizde. Seçimde büyük bir hezimete uğramış olsalar bile koltuğuna yapışmayan lider bizim ülkemizde çok ender görülüyor. 
     Bizim liderler arasında bir değil, iki değil, üç seçim yenilgisi yaşayanlar bile vardır. Ama hiçbir şey olmamış gibi yola devam edebiliyorlar. 
     Bu durum yalnız seçim yenilgilerine özgü değil. Krizlerin sorumluluğunu da üstlenmiyor bizim liderlerimiz. 
     Son iki ekonomik krizi düşünün. Türkiye'yi fena halde yoksullaştırıp işsizliği büyüten bu krizlerin siyasal sorumluluğunu ne yazık ki üstlenen olmadı. Kabine revizyonuna bile gidilmedi. 
     Burası Türkiye 
     Topal demokraside yaşıyoruz. 
     Parti içi demokrasiden böylesine yoksun bir rejime damgasına hangi gerçeğin vurduğunu ise artık bilmeyen yok 
     Lider sultası... 
     Ya da seçilmiş padişahlar... 
     Partiler düzeni öyle ki, her şey liderin iki dudağının arasında. Milletvekili bir daha seçilmek için, bakan olabilmek için liderin ağzına bakıyor. 
     Yani emir kulluğu 
     Böyle olunca da ne parti içi demokrasi işliyor, ne de yasama denetimi... 
     Bıkmadan tekrarlamak lazım 
     Demokrasimizi ikinci sınıflıktan kurtarmak için lider sultalarını yıkmak zorundayız. Demokrasimiz başka türlü demokrasi olamaz. 
     Bunun için hem yasa hem kafa değişikliği şart. Siyasal Partiler ve Seçim Yasaları'nın elden geçmesi gerekiyor. Seçim sisteminin yeniden düşünülmesi bir başka önkoşul. 
     Bir de şu var 
     Siyasetin finansmanı... 
     Siyasal partilerin özellikle seçim dönemlerinde nasıl para bulduklarını mercek altına yatırmak ve bu konuyu şeffaf, somut kurallara bağlamak... 
     Bu büyük bir dert. 
     Bu sorun çözülmedikçe, siyasi partiler 'avanta dağıtım merkezi' olarak kalmaya mahkumdur. Bu sorun çözülmedikçe, lider sultalarını kırmak da hayaldir. 
     Bunları başarmak zorundayız 
     Yoksa demokrasi lafta kalır. 
     Rejime ve siyasete güven gitgide aşınır. Siyaset kurumunun saygınlığı, siyasetçinin inandırıcılığı yerlerde sürünür. 
     Bugün Türkiye'de durum böyle. 
     İşte bunun içindir ki Türkiye'de yeni bir siyasi harekete duyulan özlem kabardıkça kabarıyor. Bu özleme cevap verecek yeni bir siyasal oluşum ufukta gözükse, emin olun, umut patlaması yapacak. 
     
     







Liberal İslam 


Madalyon... 


Hırsız mı, değil mi 


Vart ve triandafilo 


Umut patlaması yapacak bir hareket... 


Şeffaf medya 


İbrahim Arıkan 


Kopya ve hortum 


Reforma devam... 


Paranın adresi... 


Blair'in zaferi 


Tasarruf sağlayıp para kazanıyorlar 


Belediye yasaları 


Sumela Manastırı 


</TEXT>
</DOC>
