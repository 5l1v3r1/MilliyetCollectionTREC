<DOC>
<DOCNO> 13220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/guncel/gun11.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Ölüm orucunu teşvike ceza 
ANKARA Milliyet 
     Adalet Bakanı Hikmet Sami Türk, F tipi cezaevlerinden geriye dönmenin mümkün olmadığını belirterek, ölüm oruçlarını "intihar" olarak nitelendirdi. Türk, savcıların, "Bu eyleme teşvik, ikna ve yardım edenler" hakkında 10 yıla kadar hapis istemiyle soruşturma açacaklarını açıkladı. Türk, Cumhuriyet savcıları, özellikle bu son ölüm olayından sonra, bu eyleme teşvik, ikna ve yardım edenlerin ortaya çıkarılması için harekete geçecektir" dedi. 
     
     Başsavcı’dan Güzel’ ihtarı 
ANKARA Milliyet 
     Yargıtay Cumhuriyet Başsavcısı Sabih Kanadoğlu, Yeniden Doğuş Partisi’nin YDP eski Genel Başkanı Hasan Celal Güzel’in üyelikten çıkarılmaması üzerine partiye ihtar verilmesi istemiyle Anayasa Mahkemesi’ne başvurdu. Kanadoğlu, Güzel’in TCK’nın 312 2. maddesinden mahk m olduğunu hatırlatarak, Siyasi Partiler Yasası’nın 11. maddesine göre Güzel’in, YDP üyeliğinden çıkarılmasını istemişti. Ancak YDP, bu isteme olumsuz yanıt vermişti. 
     
     Başkan Uyanık’a 25 yıl istendi 
SEMRA PELEK İstanbul 
     Orman arazilerinin ele geçirilerek kaçak iki mahalle kurulmasıyla ilgili Maltepe Belediye Başkanı Bahtiyar Uyanık hakkında, "organize suç örgütü oluşturmak ve yönetmek" ile "rüşvet almak" suçlarından 25 yıl ağır hapis istemiyle dava açıldı. Birçok belediye görevlisinin de aralarında bulunduğu 52 sanıklı davada, Sedat Peker de yer aldı. İstanbul DGM’nin iddianamesinde, Uyanık, arazilere yasadışı yollardan inşaat yapılmasına göz yummak ve çetelerle işbirliği yapmakla suçlandı. 
     
     Kirli Perde’de tek tahliye 
Bursa DHA 
     Devlet Tiyatrosu’nda yolsuzluk iddiasıyla başlatılan "Kirli Perde" operasyonu kapsamında tutuklanan ve aralarında eski Genel Müdür İsmail Rahmi Dilligil ve Bursa Devlet Tiyatrosu eski Müdürü Emin Gümüşkaya’nın da bulunduğu 15 sanığın yargılanmasına başlandı. Sanıklar suçlamaları reddederken, marangoz Nejdet Şengeze tahliye edildi. Bursa 4. Ağır Ceza Mahkemesi’ndeki ilk duruşmada polis ifadelerini reddeden Dilligil, işkence yapıldığını da ileri sürdü. 
     
     Soma’da Beyaz Enerji’ baskını 
SOMA DHA 
     Soma B Termik Santralı’na jandarma tarafından "Beyaz enerji" baskını yapıldı. Binlerce işçinin çalıştığı santralda, saat 10.00’da başlatılan operasyon saat 15.00’te sona ererken, Genel Müdür Abdülkadir Çarıkçı ile 2 yönetici gözaltına alındı. Sabah saatlerinde ilçeye gelen sivil ekipler, takviye jandarma güçleriyle TEAŞ Soma Santralı’na geldi. Dört kapıdaki giriş ve çıkışların yasaklandığı santralda yaklaşık beş saat kalan ekiplerin, giderken birçok evraka da el koyduğu öğrenildi. 
     
     Komisere tutuklama 
TEKİN ATAY Trabzon DHA 
     Trabzon’un Çömlekçi Mahallesi’nde bir hafta önce kafeterya sahibi Asım Ceylan’ın gözaltındayken ölümü nedeniyle açığa alınan Komiser Hüseyin Çapkın ile polis memuru Ali Kılıç, dün mahkemeye sevk edildi. Komiser Çapkın tutuklanırken, polis memuru Kılıç tutuksuz yargılanmak üzere serbest bırakıldı. Ceylan’ın yakınları kafeterya sahibini polislerin kelepçeledikten sonra döverek öldürdüklerini ileri sürmüşlerdi. 
     


 GÜNCEL 




















</TEXT>
</DOC>
