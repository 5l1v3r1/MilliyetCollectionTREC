<DOC>
<DOCNO> 38937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sondun11.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da PKK için işçiler sömürülmüş... 
</HEADLINE>
<TEXT>

     Hollanda'da rüşvet ve suiistimallerle mücadele için oluşturulan kurumlara göre, Lahey ve çevresinde tarım sektöründe yasa dışı yöntemlerle istihdam edilen işçilerden elde edilen paraların bir bölümü terör örgütü PKK için harcandı. 
     Volkskrant Gazetesi'nin bugünkü sayısında sürmanşetten verdiği haberde, başta vergi ve yolsuzlukları araştırma daireleri olmak üzere, çeşitli kurumlarca yürütülen ortak araştırma sonucunda, bölgede çok sayıda özel işçi bulma kurumu oluşturulduğu ve bu kurumlar aracılığıyla yasa ve kurallara aykırı şekilde, Türk kökenli işçilerin kiralanarak özellikle bahçe ve seralarda çalıştırıldığının belirlendiği kaydedildi. 
     Haberde, Lahey ve çevresine tarım sektörüne işgücü sağlamak üzere kayıtlı 2 bin dolayında özel işçi bulma kurumu olduğu ve bunlardan 600'e yakınının Türk vatandaşlarına ait olduğu, bu kurumların Hollanda'da oturma ve çalışma izni bulunmayan yine Türk kökenli işçileri kiralayalarak, onların sırtından yasa dışı olarak yüklü miktarlarda para kazandığı ifade edildi. 
     Yetkililere göre, bu özel işçi bulma kurumları, tarım sektöründeki işverenlerle anlaşarak, kiraladıkları mevsimlik işçilerle yılda 120 milyon florin dolayında yasa dışı gelir elde etti. Elde edilen bu gelirin büyük bölümü ise terör örgütü PKK'ya gönderildi. 
     Halen devam eden araştırmanın ilk sonuçlarına göre, söz konusu özel işçi bulma kurumlarından 14'ü hakkında cezai yaptırım amacıyla araştırma ve soruşturma başlatıldı. Bu işçi bulma kurumlarına ait işyeri ve evlerde yapılan aramalarda, çok sayıda sahte kimlik belgesi fotokopisi ve silah ele geçirildiği bildirildi. 
     Öte yandan, bu işçi bulma kurumlarının bu yılın Nisan ayından itibaren Bulgaristan vatandaşlarına vizenin kaldırılmasından sonra bu ülkeden gelen Türk kökenli kişileri aynı yöntemlerle çalıştırmaya başladıklarının belirlendiği de kaydedildi. 






</TEXT>
</DOC>
