<DOC>
<DOCNO> 21211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo26.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Galatasaray'a ceza indirimi 
</HEADLINE>
<TEXT>

     UEFA, Galatasaray Kulübü'ne, Paris Saint Germain maçı sırasında çıkan olaylar nedeniyle verdiği para cezasını 200'den 50 bin franka indirdi. 
     Avrupa Şampiyonlar Ligi'nde 13 Mart'ta Paris Parc Des Princes Stadı'nda oynanan maçta taraftarlar arasında çıkan olaylar nedeniyle UEFA Disiplin Komitesi, Paris Saint Germain Kulübü'ne gerekli güvenliği sağlayamadığı gerekçesiyle 3 maç saha kapatma, 1 milyon frank da para cezası vermişti. UEFA, konuk takım Galatasaray'ı da güvenlik önlemlerinin alınmasında Fransız kulübüne yardımcı olmadığı gerekçesiyle 200 bin frank para cezası ödemeye mahkum etmişti. Bilindiği gibi çıkan olaylar nedeniyle hakem maça 26 dakika ara vermek zorunda kalmış, kargaşada 50 kişi yaralanmıştı. 
     Başvuru Kotimesi, bugün İsviçre'nin Nyon kentinde yaptığı toplantıda, her iki kulübün cezalara yaptığı itirazı görüştü ve Paris Saint Germain'in cezasını 1 milyon franktan 200 bine, Galatasaray'ın cezasını da 200 bin franktan 50 bine indirdi. Komite, Fransız kulübüne verdiği Avrupa kupalarında 3 maç saha kapatma cezasını da 2'ye çekti. Ancak, daha önce Paris Saint Germain'in maçlarını 300 kilometre uzaklıktaki bir sahada oynamasını uygun gören UEFA, bu mesafeyi 500 kilometreye çıkarttı. 






</TEXT>
</DOC>
