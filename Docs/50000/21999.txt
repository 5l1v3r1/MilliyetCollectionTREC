<DOC>
<DOCNO> 21999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur05.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten kriz öncesi ve sonrası için değerlendirme 
</HEADLINE>
<TEXT>

     Devlet Bakanı Kemal Derviş, 19 Şubat'ta yaşanan mali krizin ardından döviz rezervinin yaklaşık 8.8 milyar dolar azaldığını bildirdi. 
     Derviş, FP Tokat Milletvekili Ergün Dağcıoğlu ve Karaman Milletvekili Zeki Ünal ile DYP Sinop Milletvekili Kadir Bozkurt'un soru önergelerini yanıtladı. 
     19 Şubat öncesinde 27.6 milyar dolar olan Merkez Bankası döviz rezervlerine ilişkin en son verinin 6 Nisan'a ait olduğunu kaydeden Derviş, bu tarihteki rezerv toplamını 18.8 milyar dolar olarak açıkladı. Derviş, ''Kriz dönemindeki rezervimiz, yaklaşık 8.8 milyar dolar azalmıştır'' dedi. 
     Türkiye'nin dış borç stokunun 2000 sonu itibarıyla 114.3 milyar dolar olduğuna dikkati çeken Derviş, 19 Şubat'ta 683 bin 159 lirayken,16 Nisan'da 1 milyon 168 bin 420 liraya yükselen dolar kurundaki artışa göre dış borç stokunun lira cinsinden yaklaşık 55.5 katrilyon lira artış gösterdiğine işaret etti. Derviş, ''Unutulmamalıdır ki, önümüzdeki dönemde döviz kuru daha makul bir seviyeye oturduğunda bu rakam küçülecektir'' ifadesine yer verdi. 
     İç borç faiz oranlarının 20 Şubat'tan sonra hızla yükseldiğini, uzun dönemde maliyetlerin azaltılması amacıyla da çok kısa vadeli borçlanma yoluna gidildiğini vurgulayan Derviş, bundan ötürü 2001 yılı için hedeflenen iç borç faiz ödemeleri tutarının oldukça üzerinde bir itfa gerçekleştirildiğini kaydetti. 
     Hazine ihalesinde faiz oranlarının tekrar düşüşe geçtiğini ve vadenin uzatıldığını belirten Derviş, her ayın 20'sinde açıklanan bir önceki ayın borç stoku verilerine göre, Ocak 2001'de 44.4 katrilyon lire olan iç borç stokunun Şubat 2001'de 45.4 katrilyon liraya yükseldiğini ifade etti. 






</TEXT>
</DOC>
