<DOC>
<DOCNO> 30563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/ekonomi/eko03a.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura enflasyon farkı eylüle kalıyor 
</HEADLINE>
<TEXT>

Yüzde 5’lik ikinci yarı zammı nedeniyle haziran enflasyonu maaşlara yansıtılmıyor. Enflasyon farkı yüzde 5 geçildikten sonra ödenecek 
     HARUN GÜREK Ankara 

     Memur maaşlarına bu ay yapılması beklenen enflasyon farkı zammı eylül ayına kaldı. 
     Maaşların enflasyon karşısında erimesini önlemek amacıyla, 2000 yılı bütçesiyle birlikte yasa hükmü haline getirilerek uygulamaya konan sistem gereğince, yılbaşında ve yılın ikinci yarısında yapılan zamların oranı, ne zaman enflasyonun altında kalırsa, o aydan itibaren aylık enflasyon farkı veriliyor. 
     Yılbaşından itibaren meydana gelen toplam enflasyon, nisan ayı başında, ilk yarıda yapılan yüzde 15’lik zammı geçtiği için, 15 Nisan’dan itibaren memurlara her ay enflasyon oranı kadar zam yapıldı. 
     Haziran ayı enflasyon oranı ise yüzde 3.1 olarak çıktı. Memur maaşlarına bu ay, ikinci yarı zammı olarak yüzde 5 zam yapılacak. Bu nedenle, haziran ayındaki yüzde 3.1’lik enflasyon oranı, 15 Temmuz’daki maaşlara ayrıca yansıtılmayacak. Ancak bu oran memurlar açısından saklı kalacak ve sistem gereğince, ikinci yarıdaki aylık enflasyon farkının ne zaman ödenmeye başlanacağına ilişkin hesaplamada dikkate alınacak. 
     
     Fark ağustosta doğar 
     Temmuz ayındaki enflasyonun yüzde 2’nin üzerinde çıkması halinde, haziran enflasyonu ile birlikte, yüzde 5’lik maaş zammını geçecek ve 15 Ağustos’ta memura enflasyon farkı ödenecek. Ancak tarım ürünlerindeki mevsimsel fiyat düşüşleri nedeniyle temmuz ayındaki enflasyon oranının haziran ayının da altında çıkması bekleniyor. Bu durumda, memurların enflasyon farkı alması için ağustos ayı enflasyon oranının açıklanmasını beklemeleri gerekecek. Enflasyon rakamları eylül başında açıklanacağı için, aylık enflasyon farkı ödemesi sistemine geçiş ancak 15 Eylül’de başlayacak. 
     
En düşük maaş 203 milyon lira olacak      Bakanlar Kurulu, Bütçe Kanunu gereğince bu ay başından geçerli olmak üzere katsayıları yüzde 5’lik maaş artışı sağlayacak şekilde yeniden belirleyecek. İkinci yarı zammı ile birlikte en düşük memur maaşı 193 milyon 880 bin liradan 203 milyon 574 bin liraya yükselecek. Böylece 15’in 1’indeki bir devlet memurunun maaşında 9 milyon 694 bin liralık bir artış olacak. Haziranda 1 milyar 184 milyon 910 bin lira olan genel müdür maaşı ise 1 milyar 244 milyon 155 bin liraya çıkacak. Devlet memurları 15 Temmuz’da 14 günlük farkla birlikte zamlı maaşlarını alacak. Yüzde 5’lik zam memur emeklileri ile sözleşmelilere de aynı oranda yansıyacak. 
     



 EKONOMİ 























</TEXT>
</DOC>
