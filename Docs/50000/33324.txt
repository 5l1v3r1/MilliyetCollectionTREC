<DOC>
<DOCNO> 33324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yazar/yilmaz.html </URL>
<DATE> 2001/07/22/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Jet - Pa milletvekili yenilikçi olursa... 
</HEADLINE>
<TEXT>

     Jet - Pa Holding Başkanı Fadıl Akgündüz, hakkında "Karaparanın Aklanmasına Dair Kanun'a muhalefetten beş yıla kadar hapis cezası" istemi ile dava açıldığı gün, yurtdışına kaçmıştı. Mahkemenin aldığı yurdışına çıkma yasağı kararı ise, Akgündüz kaçtıktan 48 saat sonra gelmişti. 
     Akgündüz bir yıl öncesine kadar, Doğu'ya 3 milyar dolar yatırım yapacağı iddiası, sporcu ve siyasetçi yatırımlarıyla gündemdeydi. 
     Sergen'i, Alpay'ı, Oktay'ı Jet - Pa Spor'a alan, bu ünlü futbolcuları başka kulüplere kiralayarak paralar kazanan Akgündüz, siyaset dünyasına da benzer bir yöntem getirmişti. "10 milyara, 30 milyara milletvekili alırsın" sözleriyle yankı uyandıran Akgündüz, o günlerde partilere milletvekili yatırımı yapıyordu. 
     18 Nisan seçimlerinde desteklediği 10 kadar adaydan yalnızca iki tanesi Meclis'e girebildi DYP Siirt Milletvekili Takeddin Yarayan, ve Siirt'li DYP Van Milletvekili Hüseyin Çelik. 
     Seçimde Çillerler'in sesi olarak bilinen BTV ile Öncü gazetesine 1 trilyon liralık reklam veren Akgündüz, Proton marka 20 otomobili de DYP'nin emrine vermekten kaçınmamıştı. İşte bu sürecin tartışmalı milletvekili Hüseyin Çelik şimdi Tayyip Erdoğan'ın "yenilikçilerinden"... 
     Çelik ile ilgili arşivlere bakıyorum. 
     Sabah gazetesinden Yavuz Donat'ın sütununda bir ize rastlıyorum. Ne tesadüf ki, Donat ile Çelik arasındaki sohbete konu, Meclis'te de kavgaya neden olan gazete kupürü, benim Tansu Çiller ile yaptığım bir söyleşi. 
     Çiller kürsüdeyken, DSP sıralarından "Köylü kızı mıyım Tabii yalıda oturacağım" sözlerinin yer aldığı kupür sallanınca kıyamet kopuyor, Meclis oturumuna ara veriliyor. 
     Aynı saatlerde Ankara sokaklarında da emniyet güçleri sokak eylemlerine karşı kuşanıyor. 
     Donat günün anlam ve önemine atfen, "Doçent, okuyan, araştıran, fikir veren, uzlaşmacı" olarak tanımladığı Çelik'e "Ne oluyor" diye soruyor. 
     Çelik, "Kral köylünün yumurtasını alırsa, kralın adamları da tavukları çalar" yorumunu yapıyor. 
     Çelik ile ilgili Meclis haberlerinde başka önemli bir kupüre de rastlamıyorum. Anlaşılan seçimlerden sonra Fadıl Akgündüz olayı unutulmuş. 
     Ayrıca Çelik'in Fetullah Gülen okullarında okuyup, aydınlandığı da... 
     Dürüst siyasete soyunan "Yenilikçiler" bunları hatırlıyor mu 
     
Bu da garip transfer      Tasarruf Mevduatı Sigorta Fonu'na geçen Demirbank'ı dünyanın en büyük ikinci bankası HSBC'nin alması kesinleşince, yönetim dedikoduları da anında çıktı. 
     Demirbank'ın yeni yönetim yapısının, yabancı bankalar arasında yaygın olarak uygulanan "üçlü müdürler kurulu" modeli olacağı söyleniyor. 
     Yeni bankanın "müdürler kurulunda" iki yabancı, bir de yerli müdürün yer alacağı, yerli yöneticinin de genel müdür yardımcılarından Atilla Akıncı olacağı söylentisi yayılıyor. 
     Akıncı'nın adı geçince, bakın nasıl bir bilgi geldi. 
     Akıncı, Demirbank'ın Fon'a alındığı 6 Aralık 2000’e kadar bankanın bağlı olduğu Cıngıllı Holding'in İnsan Kaynakları Koordinatörü. 6 Aralık günü Akıncı, yönetim kurulu kararı almadan, kendini Cıngıllı Holding'ten Demirbank'a transfer etmiş. Demirbank yöneticilerinden Selahattin Serbest'i holdinge, kendisini de bankaya yerleştiren Akıncı'nın kadro hareketini, BDDK yönetiminin nasıl değerlendirdiği bilinmiyor. Bankanın yeni sahibi HSBC'nin seçimi ise eğer doğruysa yönünü tayin edecek gibi gözüküyor. 
     
     







Sultan Bahşiş 


Ponzi tipi kısır döngü 


Tayyip'le ilgili soru işaretleri 


Aslan Başkan 


İngilizlerin Monika'sı 


Tercih sıralaması yaparken 


Fransız diplomat haklı çıktı 


Küresel ütopyanın sonu mu 


Zamanı yönetmede taş mı önemli, mıcır ve kum mu 


Süre iki yıldır 


Beklenen ne 


Küreselleşme tuhaf bir dünya yaratıyor 


Turizmin kaymağını yabancılar yiyor 


Jet - Pa milletvekili yenilikçi olursa... 


</TEXT>
</DOC>
