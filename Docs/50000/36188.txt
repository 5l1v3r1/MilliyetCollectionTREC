<DOC>
<DOCNO> 36188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/spor/yfburu.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanmak gerekirdi 
</HEADLINE>
<TEXT>

     ÖMER ÜRÜNDÜL 

     Glasgow’da dün gece tansiyonu yüksek, sert ikili mücadelelere sahne olan bir maç oynandı. 
     Mustafa Denizli’nin doğru takım tertibine ve akılcı taktik planına yüksek motivasyon da eklenince Fenerbahçe, Glasgow’da çok başarılı bir ilk yarı ortaya koydu. Koşan, mücadele eden isimlerden kurulu kalabalık orta saha hem pres yaparak, hem topa sahip olarak, hem de ileriye mesafe kat ederek rakibe oyuna hükmetme imkanı vermedi. Takım savunması kusursuzdu. Mustafa Doğan, Caniggia’yı çabuk ve akılcı markajıyla, Mirkoviç de zekasıyla Flo’yu devre dışı bıraktılar. Baskı altına girilmediğinden korkulan duran toplar en aza indi. Bunlarda da adam paylaşma ve konsantrasyon yeterliydi. Glasgow Rangers bu yarıda sadece iki uzak menzilli şutla tehlike yaratabildi. Buna karşılık Fenerbahçe, Lazetiç’in belki de hayatının en iyi asistini yaptığı pozisyonda, Rapajiç ile mutlak bir golü kaçırdı. 
     İkinci yarıda da aynı sistem devam etti. Yine oyun kontrol altına alındı, savunma güvencesi sağlandı. Yalnız rakip 10 kişi kaldıktan sonra Rapajiç’in kaçırdığı bir fırsat dışında üretkenlik sağlanamadı. İşte eleştirilmesi gereken konu burada. Fenerbahçe’nin takım olarak bugüne kadarki en iyi mücadelesini ortaya koyup, hemen hemen hiç pozisyon vermediği bir maçı kazanması gerekirdi. Hem de sayısal eksikliğe rağmen risk alma mecburiyetindeki Rangers karşısında. Tabii ki, deplasmanda alınan beraberlik avantaj. Ama rövanş mutlaka çok zor geçecek. Halbuki bir gol bile atılsa, bu iş burada biterdi. 
     Hakem Meier, büyük seyirci baskısına rağmen cesur düdükler çaldı. Ancak, kart uygulamasında yanlışlar içindeydi. Fenerbahçe aleyhine dört ucuz sarı kart çıkardı. Ama bu arada, kırmızı kart gerektiren hareketinde Rüştü’yü ihraç etmeyişi, Fenerbahçe için hayati önem taşıyan bir şanstı. Çünkü, kadro bu sene genişledi, ama bir tek Rüştü’nün alternatifi yok. 
     



 SPOR 

























</TEXT>
</DOC>
