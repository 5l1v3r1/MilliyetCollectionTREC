<DOC>
<DOCNO> 28284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sonspo10.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villalı Alpay "Terim, Milan'da da başarılı olacak" 
</HEADLINE>
<TEXT>

     İngiltere Ligi takımlarından Aston Villa'da forma giyen Türk futbolcu Alpay Özalan, İtalya'nın dünyaca ünlü kulübü AC Milan'da teknik direktörlüğe getirilen Fatih Terim'in, yeni takımında da başarılı olacağını savundu. 
     Alpay, internette kendisine ait ''www.alpayozalan.com'' adlı sitede yaptığı açıklamada, Fatih Terim'in, kimsenin kolay kolay inanamayacağı bir görevin başında olduğunu vurgulayarak, ''Fatih Terim artık Milan'ın teknik direktörü. Bunu söylemek kolay. Herhalde kolay kolay kimseye nasip olmayacak bir görev olduğu fikrinde birleşiyoruz'' diye görüşlerini beliertti. 
     Fatih Terim'in bulunduğu bu noktaya kolay gelmediğini, kendisini milli takımlar vasıtasıyla yıllar önce tanıdığını anlatan Alpay, daha sonra şunları kaydetti 
     ''Tanıdığım ilk günden beri Fatih Terim, çalışma düzenini, disiplinini, hırsını hiç yitirmedi. O'nun kadar çok çalışan bir başka teknik direktör tanıdığımı kolay kolay söyleyemem. Fatih hoca eğer bu konuma geldiyse, kesinlikle bileğinin hakkıyla gelmiştir. Bunu kimse inkar edemez. Milli takımla, Galatasaray'la yaşadığı başarılar bugün bulunduğu noktanın temelleri olmuştur. 
     Şimdilerde herkes Fatih Terim'in Milan'da neler yapabileceğini konuşuyor. Aynı sezon başında Fiorentina'da neler yapacağını konuştuğu zamanlardaki gibi, ya da benim veya diğer futbolcu arkadaşlarım transfer oldukları Avrupa takımlarında neler yapabileceklerini konuştuğu gibi. Aslında herşeyi zaman gösterir. Bu mutlak bir gerçek. Ancak tahmin yapmam gerekirse, sanırım Fatih Terim gibi çalışkan, hırslı, futbolu bilen ve seven birinin orada da başarılı olacağını söyleyebilirim. En büyük dezavantajı, hata kaldırmayacak bir kulüpte olması. En büyük avantajı ise artık O'nun İtalya'yı iyi bilen biri olması. Bence artıları çok daha fazla. Ben kendisine yeni görevinde yürekten başarılar diliyorum.'' 






</TEXT>
</DOC>
