<DOC>
<DOCNO> 44924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur05.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih cinayetini soruşturan savcıya ihbar yağıyor 
</HEADLINE>
<TEXT>

     İşadamı Üzeyir Garih'in öldürülmesi olayına ilişkin soruşturmayı tamamlayarak katil zanlısı Yener Yermez hakkında bir kez idam ve 20 yıldan az olmamak üzere ağır hapis cezası istemiyle dava açan Eyüp Cumhuriyet Savcısı Hasan Yılmaz, cinayete ilişkin 25 civarında ihbar mektubu aldı. 
     Bazıları Eyüp Cumhuriyet Başsavcılığı, bazıları da Cumhuriyet Savcısı Hasan Yılmaz adına Eyüp Adliyesi'ne gönderilen ihbar mektuplarının ciddiyetleri, savcılık tarafından araştırılıyor. 
     Bu şekilde savcılığa gelen 25 civarında ihbar mektubundan bazılarının aynı kişiler tarafından yazıldığı görülürken, mektupları gönderenler arasında Eyüp Mezarlığı'nda bulduğu bir saç tokasını ''Önemli delil'' sayarak, ''Üzerindeki parmak izleri araştırılsın'' diyen bir kişi de bulunuyor. 
     Her ihtimale karşılık bu ihbarlar da titizlikle değerlendirilirken, suç aleti bıçakta dahi parmak izi bulunamamasına rağmen saç tokasında parmak izi olup olmadığı inceleniyor. 
     İhbar mektuplarından bazılarında ''Bu iş tek kişinin işi değil. 3-5 kişi yapmıştır'' şeklinde yorumlar da bulunurken, bir mektupta ''Kendinize gelin, iyi araştırın'' ifadeleri de yer alıyor. 
     Başka bir ihbar mektubunda ise ''Üzeyir Garih'in korumaları olması gerekir'' denilerek, bu korumaların araştırılması isteniyor. 
     Savcılığa mektup gönderenler arasında, husumetli oldukları kişileri ''Üzeyir Garih'in katil zanlısı Yener Yermez'in suç ortağı'' olarak ihbar edenler de bulunuyor. 
     Bazı mektuplarda da ''Cinayetin örgüt işi olduğu'' görüşünün savunulduğu ve ihbarı yapanların, kendi hasımları ile Yener Yermez'in işbirliği içinde olduğunu anlattıkları görülüyor. 
     İhbarcılar arasında, ''Yener Yermez'i saklayan kişiyi biliyorum'' diye yazarak, zor duruma sokmak için aralarında sorun olan kişilerin isim ve adresini verenler de yer alıyor. 
     Böyle bir mektuba ilişkin yapılan araştırmada, ihbarı yapan kadının akli dengesinin yerinde olmadığı anlaşıldı. 
     Son olarak Denizli'den gelen bu yönde bir ihbara ilişkin de, araştırma başlatıldı. 
     Yetkililer, her ihbarın, ''Gerçeklik payı taşıyabileceği ihtimaline karşılık titizlikle incelendiğini'' bildirdiler. 
     






</TEXT>
</DOC>
