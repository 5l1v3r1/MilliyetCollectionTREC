<DOC>
<DOCNO> 22618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo13.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ogün takımla birlikte şut çalışmasına katıldı 
</HEADLINE>
<TEXT>

     Ligde Samsunspor ile şampiyonluk maçına çıkacak Fenerbahçe, bu karşılaşmanın hazırlıklarını bugün yaptığı antrenmanla sürdürdü. 
     Samandıra Tesisleri'nde, Teknik Direktör Mustafa Denizli yönetiminde gerçekleştirilen ve yaklaşık 1,5 saat süren antrenmanda sarı-lacivertli takımın futbolcuları koşu, şut çalışması ve dar alanda çift kale maç yaptılar. 
     Antrenmana hafif sakatlıkları bulunan Serhat, Lazetiç, Rapaiç ve Rüştü katılmazken, Ogün, Zoran Mirkoviç ve Baliç takımdan ayrı koştu. 
     Zoran Mirkoviç ve Baliç koşunun ardından salonda çalışmaya devam ederken, sakatlığı nedeniyle takımdan uzun süre ayrı kalan Ogün ise şut çalışmasına katıldı. Sağ dizinden sakat olan tecrübeli futbolcunun şut çalışmasında sol ayağını kullanması dikkat çekti. Fenerbahçe kaptanı, çift kale maçta ise yer almadı. 
     Bu arada, şut çalışmasında sarı-lacivertli futbolcular, Oğuz'un koruduğu kaleye 121 şut atarken, bunlardan sadece 29'unu gole çevirdiler. 
     Dar alanda yapılan çift kale maçta Rüştü'nün sakat olması ve yedek kaleci Recep'in genç milli takımda bulunması nedeniyle diğer kaleyi antrenör Nurettin Yıldız korudu. 
     Öte yandan, Fenerbahçe'nin İsrailli futbolcusu Revivo, çift kale maçta rakibine çalım atmaya kalkan genç kaleci Oğuz'u uyararak, daha çabuk ve ciddi olmasını istedi. 
     Fenerbahçe, Samsunspor maçının hazırlıklarını yarın yapacağı antrenmanla sürdürecek. 
     Sarı-lacivertlilerin, 26 Mayıs Cumartesi günü Samsunspor ile yapılacak maç için 25 Mayıs Cuma günü özel uçakla Samsun'a gideceği ve karşılaşmadan hemen sonra da İstanbul'a döneceği öğrenildi. 






</TEXT>
</DOC>
