<DOC>
<DOCNO> 39743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/guncel/gun08.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel’ler düşük puanla öğrenci almalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     Vakıf üniversitelerinin çok düşük puanlarla öğrenci almaları, eğitim çevrelerini ikiye böldü. Vakıf üniversitelerinin düşük puanla öğrenci alması, yurtdışına öğrenci kaçışını engellediği ve açıkta kalan öğrencilere de okuma imkanı sunduğu için yararlı olmuyor mu İş dünyasında kalitenin düşeceğini ve parası olanın okuyacağını belirtenlerin yanı sıra, "İyi eğitim - öğretim verildiği taktirde kalite düşmez" diyenler de bulunuyor. Görüşler şöyle 
     
     Prof. Dr. Tahsin Yeşildere İstanbul Veteriner Hekimleri Odası Başkanı 
Parayla başarı gelmez      Bazı öğrenciler, parası olmadığı için açıkta kalırken, başarısız bazı öğrenciler ise parası olduğu için üniversitede okuyabiliyor. Düşük puanlarla üniversiteye giren öğrencilerin kapasiteleri yetersiz olduğu için, mesleğe başladıklarında sorunlar çıkıyor. Aynı sorun ikinci öğretimde de ortaya çıktı. Ücretleri daha yüksek olan ikinci öğretimler, düşük puanlarla öğrenci aldı. Sonuçta mezunlar başarısız oldu. Önceki yıllarda da özel üniversiteler vardı ve pek çok şirket bu üniversitelerden mezun olanların diplomasını geçersiz sayıyordu. Aynı durum vakıf üniversiteleri mezun verdiklerinde de ortaya çıkacak. 
     
     Prof. Dr. Feyzi Bingöl Fırat Üniversitesi Rektörü 
Kalite düşürülüyor      Devlet üniversiteleri kontenjanları ihtiyaca cevap veremiyor. Özellikle üniversite öğrenimi için yurtdışına öğrenci kaçışını önlemede vakıf üniversitelerinin büyük önemi var. Ancak, ücretleri çok yükseldiği için artık yurtdışına gidişi de engelliyemiyorlar. Vakıf üniversitelerine düşük puanlı öğrencilerin alınması, kaliteyi düşürecek. Örneğin devlet üniversitelerinin mühendislik fakülteleri arasında bile büyük fark bulunuyor. Anadolu’nun da altında bir puanla, vakıf üniversitelerinin mühendislik bölümlerine girilebiliyorsa bu kaliteyi düşürecektir. 
     
     Prof. Dr. Fehmi Durukanoğlu Beykent Üniversitesi Rektörü 
Önemli olan eğitim      Önemli olan üniversitenin verdiği eğitimdir. Kimse parayla diploma satmıyor. Yasaya göre, "şu fakülteye şu puanda öğrenci alınacak" diye birşey yok. 150 puanla da öğrenci alabilirim. Üniversiteye her giren öğrenci mezun olacak anlamına da gelmez. Başarısız öğrenci mezun olamaz. Önemli olan verilen eğitimin kalitesidir. Devlet üniversiteleri arasında puanı yüksek, ancak kaliteli eğitim veremeyenler çoğunlukta. Biz dört yılda önemli aşamalar kaydettik. Devlet üniversitesi, bu sürede bu gelişme sağlayamaz. 
     
     Prof. Dr. Ayhan Alkış Yıldız Teknik Üniversitesi Rektörü 
Puan her şey değildir      Tüm eğitim yaşamı, ÖSS puanlarına göre kurulamaz. Puanlar, giren öğrencinin düzeyini gösterir. Önemli olan üniversitede verilen eğitimin kalitesidir. Vakıf üniversiteleri kuralsız öğrenci almıyor. Üniversite, öğrenciye nasıl bir katkı sağlıyor buna bakmak gerekiyor. Öğrenciye hiçbirşey veremeyen üniversiteler, yalnızca vakıfta değil devlet üniversiteleri arasında da bulunuyor. Önemli olan, "hangi kalitede mezun veriliyor " sorusunun cevabını bulmak. 
     



 GÜNCEL 




















</TEXT>
</DOC>
