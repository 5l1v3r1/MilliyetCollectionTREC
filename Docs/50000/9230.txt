<DOC>
<DOCNO> 9230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/soneko24.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsalar 9 gün bayram tatiline girecek 
</HEADLINE>
<TEXT>

     İstanbul Menkul Kıymetler Borsası ve İstanbul Altın Borsası, kurban Bayramı resmi tatili ve idari izin nedeniyle Cuma günü 9 günlük tatile girecek. 
     İMKB Başkanı Osman Birsen'in yaptığı açıklamaya göre, 5-8 Mart tarihlerinin resmi tatil olması, 9 Mart tarihinin de kamu personelinin idari izinli sayılması nedeniyle söz konusu tarihlerde Borsa pazar ve piyasalarında uygulanacak işlem ve takas esasları yeniden belirlendi. Tahvil ve Bono Piyasası'nda 5-8 Mart tarihleri arasında bayram tatili nedeniyle işlem yapılmayacak. 9 Mart tarihinde ise, mevzuatla belirlenen saatler içinde işlem yapılacak ve takas işlemleri gerçekleştirilecek. 
     Tahvil ve Bono Piyasası tescil işlemleri, bayram tatili nedeniyle 16 Mart'ta yapılacak. Hisse Senetleri Piyasası'nda 5-9 Mart tarihlerinde işlem olmayacak. 1 Mart'taki işlemlerin takası 12 Mart'ta, 2 Mart'taki işlemlerin takası 13 Mart'ta yapılacak. 
     İMKB Uluslararası Pazar Depo Sertifikaları Piyasası ve Uluslararası Tahvil ve Bono Piyasası'nda ise 5-9 Mart tarihlerinde işlem gerçekleştirilmeyecek. Bu arada, İstanbul Altın Borsası da, bayram tatili ve idari izin nedeniyle 5-9 Mart tarihlerinde kapalı olacak. 




</TEXT>
</DOC>
