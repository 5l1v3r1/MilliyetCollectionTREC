<DOC>
<DOCNO> 17733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/guncel/agun.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Eylemi üç gün sürdürecektik" 
</HEADLINE>
<TEXT>

     TOLGA ŞARDAN, ANKARA 

     Beraberindeki 12 kişi ile birlikte Swissotel'e baskın yapan Muhammed Emin Tokcan, ilk ifadesinde eylemi üç gün sürdürmeyi planladıklarını anlattı. 
     Tokcan, eylemci arkadaşlarıyla birlikte İstanbul Emniyet Müdürlüğü'ne getirildikten sonra ilk ifadesinde olayın ayrıntılarını şöyle anlattı 
     "Biz eylem için plan yapmamıştık. Otele daha önceden gelip keşif yapmadık. Bir minibüs ve bir otomobil ile geldik. Otelin önünde güvenlik görevlisi vardı. Havaya birkaç el ateş ettik. Güvenlik görevlisini bu şekilde etkisiz hale getirdik, sonra içeri girdik. Lobideki insanları da etkisiz hale getirip kapıları kapattık. Bu sırada polis ekipleri geldi, birkaç el silah sesi duyuldu. Bizim arkadaşlar da bunun üzerine müdahale ihtimalini düşünerek çeşitli bölümlere dağıldı. Ben polislere, 'Siz gidin amirleriniz gelsin' dedim. Kan dökmek gibi bir niyetimiz yoktu. Çeçenistan'daki savaşa dikkat çekmek amacıyla bu eylemi üç gün sürdürmeyi düşünüyorduk." 
     Topcan, kendilerine "Çeçenistan Mücadele Grubu" adını verdiklerini söylerken, olaydan sonra gözaltına alınan üç eylemcinin 18 yaşından küçük olduğu belirlendi. 
     Eylemcilerin otel içinde Emniyet Müdürü Kazım Abanoz ve yardımcısı Şefik Kul ile saat 01.00'den 04.00' kadar yüzyüze görüştükleri ve eylemi devam ettirmek istedikleri, Abanoz'un ise eyleme izin vermeyeceklerini söylediği öğrenildi. 
     Topcan ve arkadaşlarının saat 04.00'den sonra otel içinde Çeçen marşını söyledikleri ve bu sırada uçağını kaçırma durumunda olan bir kişiyi serbest bıraktıkları bildirildi. 
     
AL SANA AF      Avrasya feribotunu kaçırması terör suçu kapsamına alınmadı... Açık cezaevine gönderildi, kaçtı. Yakalandı şartla salıverildi. Çıktıktan tam dört ay sonra otel bastı 
     Kriz nedeniyle umudunu döviz gelirine bağlayan Türkiye'yi turizm sezonu başlarken "terör ülkesi" durumuna düşüren Muhammed Emin Tokcan ve arkadaşları, bugüne kadar hoşgörüyle karşılandılar. Tokcan'la Avrasya Feribotu'nun kaçırılmasıyla tanıştık. "Çeçenlerin adını duyurmak" adına eline silah alıp, silahsız insanları korkuturken bazı çevreler, bu eylemi masumane bulduklarını söylemekten çekinmediler. 
     
12 saat korku saçtılar      Düzce'de oturan 32 yaşındaki Tokcan, feribot kaçırmaktan 8 yıl 10 ay 20 gün hapis cezasına çarptırıldı. Tokcan ve arkadaşlarının eylemi, "terör suçu" sayılmadığı için ceza düşük kaldı. Tokcan ve arkadaşlarına gösterilen hoşgörü, cezaevi seçiminde de sürdü. Avrasya Feribotu eylemcileri açık - yarıaçık cezaevlerine yerleştirildiler. Tokcan da, 2 Ekim 1997'de, Dalaman Açık Tarım Cezaevi'nden şüpheli biçimde kaçtı. 1999 yılında Kosova'ya gitmek üzere İstanbul Havalimanı'ndan çıkış yaparken yakalanan Tokcan, bu kez de Şartla Salıverme Yasası'ndan yararlanarak 23 Aralık 2000'de serbest bırakıldı. Tokcan özgürlüğüne kavuştuğu son dört aylık dönemde Çeçen eylemlerine destek verici açıklamalarıyla dikkat çekti. 
     Tokcan, Swissotel'i işgal etti. Ellerindeki tüfeklerle yerli - yabancı otel müşterilerini rehin alan Tokcan ve 12 adamı yaklaşık 12 saat süreyle ecel teri döktürdü. Feribot eylemi sırasında "Türkiye'yle bir sorunumuz yok diyen" Tokcan'ın 1993 yılında Başbakan Yardımcısı Erdal İnönü'ye karşı bildiri dağıtmaktan tutuklandığı ortaya çıkmıştı. 
     
Pompalı bu kez kurtaramayacak      Tokcan ve arkadaşları, Avrasya Feribotu davasında sadece "gemi kaçırmak" ve "hürriyeti tehdit" suçundan 8 yıl 10 ay 20 gün hapis cezası aldı. Teröristler, "terör örgütü kurmak", "polise direnmek", "patlayıcı madde imal etmek ve taşımak" suçlarından da beraat etti. Sanıklar, o dönem av tezkeresi olanlara fatura karşılığı satılan pompalı tüfekleri kullandıkları için herhangi bir suçlamayla karşılaşmadı. 
     Ancak Swissotel baskınında pompalı tüfek kullanan zanlılar, Avrasya davasında olduğu gibi bu kez kurtulamayacaklar. Çünkü pompalı tüfekleri, av silahları kapsamından çıkarıp ateşli silahlar kapsamına sokan yasal bir düzenleme yapıldı. Kalaşnikof ve tabancalar da, "Ateşli Silahlar Kanunu'na muhalefet" suçunu pekiştirdi. 
     
Hemşerileri Tokcan'a kızgınDÜZCE DHA 
     Avrasya Feribotu'nu kaçırarak adlarını duyuran Muhammet Tokcan ve arkadaşlarının, önceki akşam da Swissotel'i basmaları Düzceliler'i kızdırdı. Tokcan'ın hemşerileri, "Bu defa yapılan eylemin ülkeye zarar verdiğine inanıyoruz. Bu tür eylemlerle Düzce'nin adının anılmasından da rahatsız oluyoruz" dedi. 
     Olayın duyulmasının ardından Tokcan'ın Düzce'deki yakınlarının araştırıldığını belirten Vali Fikret Güven, bu kişinin yakınlarına ulaşılamadığını, ancak ellerinde ham bilgiler bulunduğunu söyledi. 
     



 GÜNCEL 















</TEXT>
</DOC>
