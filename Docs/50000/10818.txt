<DOC>
<DOCNO> 10818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/siyaset/siy02.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çift başlı" Kızılay 
</HEADLINE>
<TEXT>

     ANKARA Milliyet 

     Depremin ardından ciddi itibar kaybına uğrayan Kızılay'da bu kez "çift başlı yönetim" karmaşası oluştu. Tartışmalı kongrenin ardından genel başkanlığa getirilen Yusuf Topçu yaptıkları işin, hukuki ve ahlaki olduğunu savunurken mevcut Genel Başkan Ertan Gönen, "Kongre geçersiz. Ben yerimdeyim" dedi. 
     Kongre karmaşası, muhalif grupların olağanüstü kongre için delegelerden imza toplamasıyla başladı. İmzalara karşın yönetim kongreyi toplamayınca, dava açılan Ankara 12. Sulh Hukuk Mahkemesi, kongrenin yapılmasını kararlaştırdı. Yönetim, bu kararı Yargıtay'da temyiz etti. Dava Yargıtay'da sürerken, muhalif gruplar kongre hazırlıklarına başladı. Yargıtay, yönetimin yürütmenin durdurulması başvurusunu reddederken, Ankara 1. Sulh Hukuk Mahkemesi, yürütmeyi durdurma kararı verdi. 
     Genel Merkez'e muhalif grubun gerçekleştirdiği Olağanüstü Genel Kurul toplantısında da, gündem gereği 30 asil ve 30 yedek Merkez Kurulu üyesiyle beş asil ve beş yedek Denetçiler Kurulu üyesi seçimi yapıldı. Ancak, hükümet komiseri toplantı için gerekli çoğunluğun sağlanamadığını, kongrenin yapılamayacağını söyledi. 
     Seçim sonucu yapılan açıklamada, gerekli 192 oyun üstünde 193 oy kullanıldı, bunların 190'ı geçerli sayıldı. Kongrede oluşan yeni Merkez Kurulu, Genel Başkanlığa Pendik Şube Başkanı Topçu'yu, genel sekreterliğe de Nazım Yüksel'i getirdi. Gönen ise, "Abdestsiz namaz kıldılar. Bu toplantı geçersiz, gayri ahlakidir" yorumunu yaptı. 
     Tartışmalı kongrede seçilen yönetimin yarın mazbata almaya gideceği Ankara Valiliği'nin değerlendirmesi de, kongrenin geçerlililiğinde belirleyici olacak. 
     


 SİYASET 









</TEXT>
</DOC>
