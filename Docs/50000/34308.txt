<DOC>
<DOCNO> 34308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/soneko13.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer "Bu program desteğe layık" 
</HEADLINE>
<TEXT>

     Uluslararası Para Fonu IMF BirinciBaşkan Yardımcısı Stanley Fischer, Türkiye'nin uygulamakta olduğu iddialı ekonomik program kapsamında çok etkileyici başarılar kaydettiğini söyledi. 
     Devlet Bakanı Kemal Derviş ile Çırağan Sarayı'nda ortak basın toplantısı düzenleyen Fischer, başarıları sıralamak gerekirse bunların, öncelikle bankacılık ve diğer sektörlerde girişilen yapısal reformlar, mevcut zor ekonomik koşullara rağmen devam eden mali uyum ve ayrıca Meclis'in gündemindeki yoğun yasal programın gerçekleştirilmesi ve gönüllü olarak yapılan iç borç takasının başarıyla sonuçlandırılması olduğunu vurguladı. 
     Bugüne kaydedilen başarıların tüm Türkiye'nin eseri olduğunu bildiren Fischer, şunları kaydetti 
     ''Tüm Türkiye'nin bu başarıda önemli bir rolü vardır. Ecevit, çok zor bir programı uygulamıştır. Meclis, bahar oturumunda olağandışı yoğunluktaki yasal gündemini başarıyla tamamlamış ve hayata geçirmiştir. Gerçekten önemle üzerinde durduğumuz bir konu da Türk halkının mevcut zor ekonomik koşullara rağmen bu programı desteklemeye devam etmesidir.'' 
     Fischer, işte bu başarıların, uluslararası çevrelerin özellikle IMF'nin, Dünya Bankası'nın aracılığıyla sağlanan çok önemli ve olağandışı dışı yüksek seviyelerdeki mali desteğin Türkiye'ye son 1.5 yıl içinde neden sağladığını da gayet iyi açıkladığını söyledi. 
     Türkiye'ye olan gezisinin kısa sürdüğünü bildiren Fischer, fakat bu gezinin uluslararası desteğin Türkiye'ye verilmesinin haklılığına tekrar inandırdığını belirterek, ''bu programın desteğe layık olduğunu bir kere daha görmüş oldum'' dedi. 
     Devlet Bakanı Kemal Derviş, iki gündür Uluslararası Para Fonu IMF ile birlikte program çalışmalarını sürdürdüklerini belirterek, ''Her konuda anlaştık ve çalışmalarımızı bu akşam bitirdik'' dedi. 
     IMF Birinci Başkan Yardımcısı Stanley Fischer ile Devlet Bakanı Kemal Derviş, Çırağan Sarayı'nda akademisyenler, bankacılar ve reel sektör temsilcileriyle yaptıkları görüşmelerin ardından ortak bir basın toplantısı düzenlediler. 
     Kemal Derviş, toplantıda yaptığı konuşmada, iki gündür IMF ile birlikte program çalışmalarını sürdürdüklerini hatırlatarak, ''Ağustos'ta İcra Kurulu tatile girmeden önce toplanacaklar. Her konuda anlaştık ve çalışmalarımızı bu akşam bitirdik'' dedi 
     IMF'nin Ankara'da Başbakan ve başbakan yardımcılarıyla görüşmeler yaptığını hatırlatan Derviş, ''Program konusunda hükümetin hemfikir olduğunu, birlikte eşgüdüm içinde çalıştığını bizzat gördü'' diye konuştu. 
     Rakamlar üzerinde de epey durduklarını, ayrıca iki gün önce açıkladıkları önlemleri de anlattıklarını dile getiren Derviş, bu konuda da porgramın daha da güçlü bir şekilde devam edeceğini birlikte tartıştıklarını kaydetti. 
     
     Dünya konjonktürü 
     Dünyadaki konjonktürel değişime de işaret eden Derviş, dünyadaki konjonktürün şu anda bir çok ülkeyi bazı zorluklarla karşı karşıya bıraktığını vurguladı. 
     Derviş, şunları söyledi 
     ''Dünyadaki dış ticaret hacminin geçen yılki kadar hızlı büyümediğini görüyoruz. Geçen yıl yüzde 13'tü bu yıl yüzde 3.5 gibi hızla gelişecek, dünyadaki dış ticaret hacmi. 
     Buna rağmen Türkiye'deki cari işlemlerin iyiye doğru gittiğini görüyoruz. Mayıs ihracat rakamları son derece sevindirici ve ithalattaki azalma tabii ekonomide bir küçülmeyi yansıtıyor. O bakımdan buna pek sevinemiyoruz ama ithalat ve ihracattaki gelişmeler ile turizmin de yardımıyla programda öngörülenden farklı olarak cari işlemlerin bu yıl artı vereceğini görüyoruz. Hatta bu artının aşağı yukarı 5 milyar dolar olmasını öngörüyoruz. Programdaki yeni rakamlara da bunu koyuyoruz.'' 
     Bunun özellikle döviz dengesi açısından sevindirici bir gelişme olduğunu vurgulayan Bakan Derviş, ''Şu anda Türkiye harcadığı dövizden önemli bir miktar fazlasını gelir olarak elde ediyor ve bunun da döviz piyasalarına yansıması gerekiyor'' dedi. 
     
     
     

</TEXT>
</DOC>
