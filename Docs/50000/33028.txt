<DOC>
<DOCNO> 33028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun05.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den uluslararası gözlemcilere yeşil ışık.. 
</HEADLINE>
<TEXT>

     İsrail Savunma Bakanı Binyamin Ben Eliezer, ''Filistinlilerle ateşkesi izlemek üzere uluslararası gözlemciler görevlendirilmesini tolere edebileceklerini'' söyledi. 
     Ben Eliezer, İsrail radyosuna yaptığı açıklamada, gözlemciler konusunun aslında kendileri için kabul edilemez olduğunu belirterek, ''Ancak buna zorlanırsak Amerikalı gözlemcilerin varlığıyla yaşarım'' dedi. 
     Amerikan Merkezi Haberalma Teşkilatı'nın CIA , güvenlik konularında İsrail-Filistin işbirliğini halihazırda izlediğini söyleyen Ben Eliezer, ancak İsrail'in geleneksel olarak gözlemcilere karşı olduğunu belirtti. Ben Eliezer, ''militanların, gözlemcileri, İsrail'e saldırmak için kalkan olarak kullandığını'' öne sürdü. İtalya'nın başkenti Roma'da dün biraraya gelen G-8 dışişleri bakanları, İsrail ve Filistin'e ''üçüncü bir tarafın gözlemciliğini kabul etmesi'' çağrısında bulunmuştu. 







</TEXT>
</DOC>
