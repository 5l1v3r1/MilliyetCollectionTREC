<DOC>
<DOCNO> 31859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sondun16.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Kohl'e sıcak kalpli gelini Elif destek oluyor" 
</HEADLINE>
<TEXT>

     Alman Bild gazetesi, eski Almanya Başbakanı Helmut Kohl'ün gelini Elif'in, cesur ve akıllı olduğunu, sıcak kalpliliğiyle kayınpederine zor günlerinde destek olduğunu yazdı. 
     Gazetenin, ''Genç Türk, aileyi şimdi bir arada tutacak mı .. Elif, Helmut Kohl'ün yanındaki cesur gelin'' başlığıyla verdiği haberde, Kohl'ün intihar eden eşi Hannelore Kohl'ün, son zamanlarında verdiği bir demeçte, oğlu Peter ile Elif'in evliliğinden duyduğu mutluluğu dile getirdiği ve Elif'i ''zarif, esprili ve çok sıcak kalpli'' olarak nitelendirdiği hatırlatıldı. Elif'in Londra'daki işinden bir süre için ayrıldığını ve eşi Peter ile birlikte kayınpederine destek olduğu kaydedilen haberde, Helmut Kohl için eşinin acısını unutmanın zor olacağı, ancak oğlu Peter ile ''sıcak kalpli'' gelini Elif'in sayesinde teselli bulabileceği belirtildi. 







</TEXT>
</DOC>
