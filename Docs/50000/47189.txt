<DOC>
<DOCNO> 47189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko30.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 bütçesi Meclis'te...27 katrilyon açık 
</HEADLINE>
<TEXT>

     Bakanlar Kurulu, 2002 Mali Yılı Bütçe Yasa Tasarısı'nı kabul ederek, TBMM'ye gönderilmesini kararlaştırdı. 
     2002 yılı konsolide bütçesi, 98 katrilyon lira, bütçe açığı ise 27 
     katrilyon lira olarak öngörüldü. 
     Devlet Bakanı ve Hükümet Sözcüsü Yılmaz Karakoyunlu, Bakanlar Kurulu'nun yaklaşık 1.5 saat süren toplantısının ardından gazetecilere açıklamalarda bulundu. 
     Toplantıda, 2002 yılı bütçesi ile ilgili Maliye Bakanı Sümer Oral tarafından verilen büyüklüklerin görüşüldüğünü kaydeden Karakoyunlu, Bütçe Kanunu üzerinde müzakerelerde bulunulduğunu söyledi. 
     Karakoyunlu, Oral'ın yarın sabah Bütçe Yasa Tasarısı'nı Meclis'e sunmasının ardından çok etraflı bir şekilde toplantı yaparak, bütçe ve bütçeye ilişkin bütün büyüklüklerin detayları hakkında gazetecilere bilgi sunacağını belirti. 
     Yılmaz Karakoyunlu, yapılan müzakerelerde konsolide bütçenin 98 katrilyon lira ile bağlandığını, 21.9 katrilyon lira civarında personel harcamaları, 7.8 katrilyon lira diğer cariler olmak üzere toplam 29.7 katrilyon lira giderler olarak bağlandığını belirtti. 
     Karakoyunlu, 5.7 katrilyon liranın yatırım bütçesi, 62.6 katrilyon liranın da transfer bütçesi olduğunu bildirdi. 
     Oral'ın açıklamasına göre, bütçenin 63 katrilyon liralık transfer bütçesinin 43 trilyona yakın kısmının faiz, diğerlerinin ise diğer transferler olduğunu kaydeden Karakoyunlu, bütçenin 71 katrilyon lira gelire sahip olduğunu belirtti. Karakoyunlu, vergilerin 57.9 katrilyon lira, vergi dışı gelirlerin 6.9 katrilyon lira, özel gelir ve fonların 6 katrilyon lira ve katma bütçeli idarelerin ise 300 trilyon civarında olduğunu bildirdi. 
     Devlet Bakanı Karakoyunlu, ''Böylelikle toplam gelirlerimiz 71.1 katrilyon lira ve 98.1 katrilyonluk harcamalarımız da dikkate alınırsa 2002 bütçesi 27 katrilyon lira açık ile sevkedilmiş durumda'' diye konuştu. 
     Faiz dışı bütçe harcamalarının 55 katrilyon liraya ulaştığını vurgulayan Karakoyunlu, bütçe dışı, faiz dışı bütçe fazlasının ise yaklaşık 16 katrilyon lira olarak oluştuğunu söyledi. 
     Yılmaz Karakoyunlu, toplantıda bazı bakanların özellikle yatırım konusuna ilişkin görüşlerini ifade ettiklerini belirtti. 
     Karakoyunlu, Bakanlar Kurulu'nun, saydığı bütçe büyüklüklerini kabul ederek TBMM'ye sunulmasına karar verdiğini bildirdi. 
     Devlet Bakanı ve Hükümet Sözcüsü Yılmaz Karakoyunlu, 2002 yılı bütçesinin baştan sona tasarruf amaçlı yapıldığını bildirdi. 
     Bir gazetecinin, TBMM Başkanı Ömer İzgi ile Başbakan Bülent Ecevit'in bugün bir görüşme yaptığını hatırlatarak, ''Milletvekilleri maaşlarıyla ilgili referandum gündeme geldi mi '' sorusu üzerine Karakoyunlu, Bakanlar Kurulu'nda, Meclis Başkanı'nın sadece ziyaretinden söz edildiğini ve görüşmenin ayrıntısıyla ilgili herhangi bir hususun tartışılmadığını söyledi. Karakoyunlu, şu anda hükümetin önündeki en önemli meselenin 2002 yılı bütçesi olduğunu belirterek, Bakanlar Kurulu'nun bu konuda çalıştığını anlattı. 
     Yılmaz Karakoyunlu, kamuda harcama kısıtlamalarıyla ilgili önlemlerin neler olduğu yönündeki bir soruya karşılık da, tasarruf tedbirlerinin bütçenin hazırlanışına ilişkin olarak önceden alınmış olduğunu söyledi. Karakoyunlu, ''Ama, basında zikredilen birtakım ödemelere ilişkin bazı önlemlerin alınacağına dair maddeler yoktu, Bütçe Kanunu'nda'' dedi. 
     Bir soru üzerine, memurlara 2002 yılının ilk 6 ayı için yapılacak zammın Bakanlar Kurulu toplantısında gündeme gelmediğini bildiren Karakoyunlu, bir başka soru üzerine, toplantıda, ek kaynakla ilgili herhangi bir görüşmenin yapılmadığını söyledi. 
     
     Ek yatırım ödeneği talebi 

     Karakoyunlu, bir başka soru üzerine de, 2002 bütçesinde özelleştirme gelirlerinin 1.7 katrilyon lira olarak öngörüldüğünü belirterek, ''Ek yatırım ödeneği talep eden bazı bakanlıklar var. 
     Enerji ve Tabii Kaynaklar Bakanlığı, bugün bunu açıkladı'' diye konuştu. 
     Yatırımcı bakanlıkların bütçeyle ilgili görüşlerini belirtip, taleplerde bulunduğunu ifade eden Karakoyunlu, şöyle devam etti 
     ''Ancak, bütçenin hazırlanmasında, özellikle yatırım fonlarının tespitinde, daha önceden Devlet Planlama Teşkilatı ile yatırımcı bakanlıklar biraraya gelirler ve yatırım projelerine ilişkin olarak finansman talebinde bulunurlar. Bu talep çerçevesindeki görüşmeler sonlandırılmış ve 5.7 katrilyon lira civarında bir yatırım büyüklüğü benimsenmişti. Kabul edilen rakam budur.'' ''Devletin küçülmesine ilişkin alınan önlemler neler '' sorusu üzerine de Karakoyunlu, zaten bütçede bütün tasarrufların kullanıldığını belirterek, ''Bu sene bütçemiz geçen seneye göre, binde 3 civarında küçülme gösteriyor'' dedi. 
     Bir başka soru üzerine, ''Bütçe baştan sona bizatihi tasarruf amaçlı yapıldı'' diyen Karakoyunlu, geçmiş yıllarla kıyaslandığında bütçenin hem carilerinde, hem yatırım harcamalarında, hem de transferlerinde önemli ölçüde tasarrufa gidildiğini kaydetti. 
     Karakoyunlu, ''kamu personeline ödenen fazla mesai ve ikramiyelerin kaldırılmasının gündeme gelip gelmediği'' sorusuna ise ''Bu konuda bütçede bir hüküm yok'' karşılığını verdi. 
     






</TEXT>
</DOC>
