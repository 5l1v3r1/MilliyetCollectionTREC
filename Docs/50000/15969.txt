<DOC>
<DOCNO> 15969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/dunya/adun.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak krizi’ maçının galibi Pekin oldu 
</HEADLINE>
<TEXT>
ÇİN-2 ABD-1 
Bilek güreşini Pekin kazandı çünkü Çinliler hem 24 Amerikalı mürettebatı bir özür için günlerce rehin tuttu, hem de çok değerli casus uçağı EP - 3 halen Haynan Adası’nda 
     YASEMİN ÇONGAR 

     Birinci gol 
Washington’un burnunu sürttü      Pekin’in elde ettiği en önemli siyasi kazanç, göreve gelişinden beri kendisine karşı "küçümser" bir tavır içindeki Bush yönetimi karşısında, bir tür nüfuz ispatıydı. ABD hukuksal açıdan hatalı olmamasına karşın, krizde baskın çıkan taraf Çin oldu. Başından itibaren, ABD’li mürettebatın serbest bırakılması için, Bush yönetiminin "özür dilemesi" şartını koşan Pekin, sonuçta Washington’a "Hatalıyız, af diliyoruz" dedirtemese bile, bir bakıma "özür" anlamına gelen "Çok üzgünüz, pişmanız" mesajını kopartmayı başardı. Böylece, Çin liderleri, ABD’nin tehditlerle kendilerine iş yaptıramayacağını gösterdiler. 
     
     İkinci gol 
Uçağın sırlarını ele geçirdi      Çin, bu arada, iadesi konusu henüz kesin karara bağlanmayan casus uçağını da inceleme fırsatı buldu. ABD’li mürettebatın inişten önce bazı sistemlerini bozmuş ve bazı belgeleri imha etmiş olduğu belirtilse de, Çinli mühendislerin ileri teknolojili bu casus uçağının yapısı ve mekanizmaları konusunda çok değerli bilgilere ulaştıkları sanılıyor. Uzmanlar bu bilgilerin Çin’in eline geçmesi nedeniyle ABD’nin bölgedeki havadan istihbarat faaliyetinin uzun bir süre aksayabileceğini belirtiyorlar. İstihbarat teknolojisinin Çin’in eline geçmesinin NATO için de ciddi bir sıkıntı oluşturacağı kaydediliyor. 
     
     ABD’nin tek golü 
24 Amerikalı salimen döndü      ABD ile Çin arasında gerginliğe yol açan ve Başkan George W. Bush’un ilk önemli uluslararası sınavını oluşturan "uçak krizi"nde Bush yönetiminin asıl kazancı 11 gündür Çin’de tutulan 24 Amerikalı’nın sağ - salim ülkelerine döndürülmesiydi. ABD ayrıca, uluslararası hava sahasında casus uçağı uçurmanın hata olduğunu hiçbir zaman kabul etmeyerek ve Tayvan’a silah satışı planını geri çevirme yönünde taviz vermeyerek, Pekin’in kapalı kapılar ardında, bu yönde yaptığı baskıları geri püskürttü. Bush yönetimi özür dilerken de "Af diliyoruz" demek yerine "çok üzgünüz" diyerek, gururunu bir ölçüde korudu. 
     
Biftek ve elmalı turta yedilerDIŞ Haberler ServİSİ 
     Güney Çin Denizi üzerinde 1 Nisan’da Çin savaş uçağıyla çarpıştıktan sonra Çin’in Haynan Adası’na zorunlu iniş yapan Amerikan casus uçağındaki 3’ü kadın 24 kişilik mürettebat özgürlüğe kavuştu. Önceki gün Çin’in Haynan Adası’ndan alınarak uçakla "Asya’daki Amerika" diye adlandırılan Guam Adası’na getirilen mürettebat dün Hava Kuvetleri’ne ait C17 Globemaster uçağıyla Hawaii’nin başkenti Honolulu’daki Hickam Hava Üssü’ne uçtu. 
     12 günlük rehine hayatları sona eren Amerikalı personel burada sağlık kontrolü ve sorgulamadan geçirildikten sonra Washington eyaletindeki Whidbey Adası’nda bulunan üslerine geri dönecek ve pazar günkü Paskalya tatilinde aileleri ile bir araya gelecek. 
     Bir psikologun gözetiminde Guam’a uçuşları sırasında başrolünü Robert De Niro’nun oynadığı "Men of Honor" filmini izleyen mürettebat adadaki karşılamada duygulu anlar yaşadı. Amiral Tom Fellin tarafından karşılanan mürettebattan bazıları gözyaşlarını tutamadı. Amerikalı personel, Guam’da banyo yapıp biftek ve elmalı turta yedi, ardından aileleri ile telefon görüşmesi yaptı. 
     


 DÜNYA 










</TEXT>
</DOC>
