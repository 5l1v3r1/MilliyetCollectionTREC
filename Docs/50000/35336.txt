<DOC>
<DOCNO> 35336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/ekonomi/eko02.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon beklendiği gibi 
</HEADLINE>
<TEXT>

Enflasyon, toptan fiyatlarda yüzde 3 - 3.5 tahmininde bulunan piyasaların beklentileri doğrultusunda çıktı. Toptan fiyatlar temmuzda yüzde 3.3, tüketici fiyatları ise yüzde 2.4 arttı. Yıllık enflasyon ise yüzde 65.4 oldu 
     EKONOMİ SERVİSİ 

     Temmuz ayında toptan eşya fiyatları TEFE yüzde 3.3, tüketici fiyatları da TÜFE yüzde 2.4 artış gösterdi. Geçtiğimiz haziran ayında toptan eşya fiyatları yüzde 2.9, tüketici fiyatları da yüzde 3.1 artmıştı. Temmuz ayı enflasyon gerçekleşmeleri yüzde 3 -3.5 tahmininde buluna piyasaların beklentileri doğrultusunda gerçekleşti. 
     Kavurucu sıcaklar havalandırma ve klima cihazlarının fiyatlarını fırlattı. Temmuz ayında yüzde 32.6 oranında zamlanan havalandırma ve klima cihazları zam şampiyonu oldu. 
     
     Yıllık yüzde 65.4 
     DİE’den yapılan açıklamaya göre, temmuz ayında yıllık enflasyon ise toptan eşyada yüzde 65.4, tüketici fiyatlarında yüzde 56.3 olarak belirlendi. 
     Ocak - temmuz dönemini kapsayan yedi aylık enflasyon oranları toptan eşyada yüzde 49.3, tüketici fiyatlarında ise yüzde 35.5 oldu. 12 aylık ortalamalara göre yıllık enflasyon ise toptan eşyada yüzde 44.8, tüketicide yüzde 45.9 olarak hesaplandı. 
     
     Sağlık harcamaları 
     Tüketici fiyatları endeksine göre, temmuz ayında en yüksek fiyat artışı yüzde 8.8 ile sağlık harcamalarında görüldü. Aynı dönemde, gıda, içki ve tütün yüzde 0.5, konut yüzde 3.7, ev eşyası yüzde 2.8, ulaştırma yüzde 3.9, eğlence ve kültür yüzde 0.9, lokanta, pastane ve otel yüzde 4.4, çeşitli mal ve hizmetlerin fiyatları da yüzde 2.5 oranlarında arttı. Giyim ayakkkabı harcamalarında yüzde 1.3 oranında azalma yaşanırken, eğitim harcamalarında her hangi bir değişiklik olmadı. 
     Yıllık bazda ise ana harcama grupları itibariyle fiyatlar en fazla, yüzde 75.1 ile çeşitli mal ve hizmetlerde görüldü. Aynı dönemde gıda, içki ve tütün yüzde 49.5, giyim ve ayakkabı yüzde 50.7, konut yüzde 59.9, ev eşyası yüzde 64.2, sağlık yüzde 49.7, ulaştırma yüzde 64.8, eğlence ve kültür yüzde 64.3, eğitim yüzde 28.1, lokanta pastane ve otel fiyatları yüzde 41.6 arttı. 
     
     İTO TEFE yüzde 3.9 
     İstanbul Ticaret Odası’nın İTO 1995 bazlı yeni İstanbul Ücretliler Geçinme Endeksi’ne göre temmuz ayında perakende fiyatlar yüzde 1.3, toptan fiyatlar yüzde 3.9 oranında arttı. İTO’dan yapılan yazılı açıklamaya göre, yıllık ortalama artışlar perakende fiyatlarda yüzde 46.2, toptan fiyatlarda yüzde 46.8 şeklin degerçekleşti. 
     
     Çekirdekte özel etkili oldu 
     Toptan eşya fiyatlarında temmuz ayında görülen yüzde 3.3’lük artışta, devletin payı 1, özel sektörün payı da 2.3 puan oldu. Bu arada çekirdek enflasyon olarak nitelenen imalat sanayinde özel sektördeki fiyat artışı yüzde 3.9 olarak hesaplandı. Toptan eşyada fiyat artışları devlet sektöründe yüzde 4.4, özel sektörde yüzde 2.8 oldu. Sektörel bazda en yüksek fiyat artışı yüzde 5.7 ile elektrik, gaz ve su sektöründe gerçekleşti. Tarım, avcılık, ormancılık ve balıkçılıkta yüzde 0.3, imalat sanayinde yüzde 3.9, madencilik ve taş ocakcılığında yüzde 5.3 oranlarında arttı. Basın ve yayım yüzde 3.5, balıkçılık, balık üretme çiftlikleri yüzde 1.5 oranında azaldı. 
     
Klimalar terletti      Haziran ayında zam rekortmeni yüzde 100 artışla otoban geçiş ücretleri olmuştu. Bu ayın rekortmeni ise yüzde 32.6 artışla havalandırma ve klima cihazları oldu. 
     Fiyatları en çok artan ürünler şöyle 
     Azot yüzde 25.6, makyaj malzemeleri ve asetilen fiyatları yüzde 24.7, elektrot fiyatları yüzde 20.9, cam, çubuk cam profil ve toz şeker fiyatları yüzde 16.7, bisiklet ve çelik döküm fiyatları yüzde 16, sodyum bikarbonat fiyatları yüzde 15, yağlama gresleri fiyatları yüzde 14.8, taşkömürü fiyatı yüzde 13.8, belediye suyu fiyatı yüzde 12.2 oranında arttı. Anılan ayda amonyum sülfat fiyatları yüzde 12, hazır beton fiyatları yüzde 11.2, mono etilen glikol fiyatları yüzde 8.3, doğalgaz fiyatı yüzde 7.4, düz cam fiyatı yüzde 5.1, motorin fiyatı yüzde 4.8 ve elektrik fiyatı yüzde 4.4 oranında artış kaydetti. 
     Temmuz ayında karpuz fiyatları yüzde 14.2 oranında geriledi. Karpuzu, yüzde 8.8 gerilemeyle yakacak odun fiyatları, yüzde 4.8’lik gerilemeyle gazete fiyatları izledi. 
     
İllerde İçel şampiyon      Türkiye genelinde en az fiyat artışı aylık bazda Kocaeli’nde, yıllık bazda da Denizli’de görüldü. En az fiyat artışının yaşandığı Kocaeli’yi, yüzde 1.5 ile Gaziantep, yüzde 1.8 ile de İstanbul izledi. Aynı dönemde, fiyatların en fazla arttığı il ise yüzde 5 ile İçel oldu. Bu ili yüzde 4.9 ile Erzurum, yüzde 4.1 ile Malatya izledi. 
     Bölgeler itibariyle aylık bazda en az fiyat artışı yaşanan bölge ise yüzde 1.8 ile Marmara Bölgesi oldu. İç Anadolu Bölgesi’nde artış yüzde 2.7, Akdeniz’de yüzde 3.1, Güney Doğu Anadolu Bölgesi’nde yüzde 2, Karadeniz’de yüzde 3, Ege Bölgeleri’nde yüzde 2.8, Doğu Anadolu Bölgesi’nde yüzde 4.2 olarak gerçekleşti. 
     



 EKONOMİ 




















</TEXT>
</DOC>
