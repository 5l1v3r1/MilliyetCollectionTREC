<DOC>
<DOCNO> 33980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/soneko15.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkan Yardımcısı "Dövizde dalgaları bilmezsek boğuluruz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkan Yardımcısı Aldo Kaslowski, sanayicilerin dalgalı kurdan kaynaklanan sıkıntılarını aktarmak amacıyla Devlet Bakanı Kemal Derviş'ten randevu talep ettiklerini belirterek, ''Dövizde dalgaların boyutlarını görmezsek boğuluruz'' dedi. 
     TÜSİAD Yönetim Kurulu Başkan Yardımcısı Kaslowski ile Yönetim Kurulu Üyesi ve Genel Sekreteri Haluk Tükel, dalgalı kur sistemine ilişkin rahatsızlıklarını A.A muhabirlerine açıkladılar. 
     Aldo Kaslowski, şunları söyledi 
     ''Sıkıntımız bir kere net olarak şu, döviz kurunda bu aşırı dalgalanmalardan kesinlikle rahatsızlığımız var. Çünkü hiç birşey tespit edemiyoruz. Borcunu ödeyen firma vadesi gelse bile Bugün mü doğru, yoksa biraz beklesek düşer mi diye düşünüyor. Fiyat yapılandırması da imkansız hale geliyor.'' 
     Bu konudaki rahatsızlığın son derece yüksek olduğunu ifade eden Kaslowski, ''Bu böyle devam edemez. Döviz kuru stabil olmazsa, korkuyorum ki üretimin daha da fazla düşmesine ve istihdam kayıplarına neden olacak. Bu bizi büyük endişeye sevkediyor. Böyle olunca, işsizliğin artmasıyla herkesin son günlerde söz ettiği sosyal huzursuzluklar da artacaktır'' diye konuştu. 
     ''Dövizde dalgaların boyutlarını görmezsek boğuluruz'' diyen Kaslowski, mümkünse bu dalgalanmanın seviyelerinin belirtilmesi, bununtutturulabilmesi için güvene ve Merkez Bankası'nın aktif bir rol oynamasına ihtiyaç bulunduğunu bildirdi. 
     
     'Talebimiz niyet mektubuna uygun' 
     Bunun için Merkez Bankası'nın müdahalelerini sadece ve sadece ihale yoluyla döviz satarak yapmaması gerektiğini savunan Tükel, Merkez Bankası'nın istediği zaman, büyük dalgalanmalar olursa, doğrudan döviz satarak, hatta belki ticari bankaları da bu stratejiye ortak ederek piyasayı kontrol altına alabileceğini söyledi. 
     Haluk Tükel, şu görüşleri dile getirdi 
     ''Biz bunu istiyoruz. Bu IMF'ye verilen Niyet Mektubu ile çelişkili değil. Çünkü Niyet Mektubu'nda diyor ki, müdahaleler genellikle ihale yoluyla yapılır ve olağanüstü dalgalanmaları da Merkez Bankası önler diyor. İstediklerimizin ikisi de Niyet Mektubu'nda mevcut. IMF programının dışına çıkarak bir talepte bulunmuyoruz. Ama öngörülebilir ve çok dalgalanmayan döviz kuru tesis edilmezse ve bu piyasa 25-30 milyon dolarla dönerek şu veya bu piyasa katılımcısı tarafından da manipüle edilirse o zaman biz bu dip noktadan çıkamayız.'' 
     
     Fischer ile görüşme 
     Cumartesi günü IMF Birinci Başkan Yardımcısı Fischer ile yapacakları görüşmede, bu önerilerini çok daha detaylı olarak, katılımcıların iş dünyasından yaşadıkları örnekleri vererek anlatacaklarını belirten Haluk Tükel, ''Sonuç alacağınızı düşünüyor musunuz '' sorusu üzerine, ''Sonuç almazsak, bu dip noktadan ekonomiyi çıkaramazsak, işimiz iş yani. Fischer'in o zaman bize ekonominin içinde bulunduğu noktadan bu ekonomi nasıl çıkacak bize göstermesi, anlatması lazım. Biz illa şöyle yapılsın, böyle yapılsın değil, bizim içinde yaşadığımız tecrübeden hareketle önerimiz bu'' dedi. 
     Büyük küçük tüm üyelerinden ''Kurdaki dalgalanma ne olacak '' diye sorular aldıklarını belirten Tükel, ''Merkez Bankası'nın para otoritesi olduğunu göstermesi ve döviz piyasasındaki dalgalanmaları muhakkak kontrol altına alması lazım. Temel önerimiz bu. Ne tavan, ne taban, ne bant, ne sabit kur, hiçbir şey yok'' diye konuştu. 
     Genel Sekreter Tükel, öngörülebilir kur tesis edildiği takdirde, insanların 1-2 ay sonra belirli bir hata payı ile ne olabileceğini görebilirlerse, üretimin, tüketimin, yatırımın, ihracatın mümkün olabileceğini söyledi. Tükel, ''Ekonomik karar almak için şimdi nirengi noktası yok. En büyük sıkıntı bu'' dedi. 






</TEXT>
</DOC>
