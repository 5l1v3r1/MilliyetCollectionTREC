<DOC>
<DOCNO> 36287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/ekonomi/aeko.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda spot’ devri 
</HEADLINE>
<TEXT>

2002 yılı enflasyon hedefi, ocak ayından itibaren üçer aylık dönemlerle ve tek spot sayı’ olarak açıklanacak 
     ZÜLFİKAR DOĞAN Ankara 

     Merkez Bankası, Hazine, DPT ve Maliye Bakanlığınca 2002 bütçesi ve ekonomik programı ile birlikte ilan edilecek enflasyon hedeflemesi sistemine geçiş yönündeki çalışmalar yoğunlaştırdı. 
     İlk aşamada hedeflenen enflasyonun "Tüm toplumsal kesimlerce benimsenmesi, uyulması ve dışına çıkılmaması" konusunda "güven, inanç ve zorunlu zımni uzlaşma" önlemleri üzerinde duruluyor. 
     
     Hedef mutlaka tutmalı 
     Merkez Bankası kurmayları, 2002 bütçesinin ekim ayında TBMM’ye sunulması ile birlikte ilan edilecek yıllık enflasyon hedefinin tutturulması için başlatılacak üçer aylık enflasyon hedeflemesi stratejisinde, ortaya konulacak hedef orana tüm kesimlerin uymasının sağlanması gerektiği vurguluyor. Bu çerçevede de tüm kesimlerin uygulamada "mutabık kalmasının" zorunlu olduğunu belirterek, "Bu uzlaşmayı sağlayacak bazı idari ve zorunluluk içeren düzenlemelere gidilmesi gerekiyor" dediler. 
     Enflasyon hedeflemesi uygulamasıyla ilgili kriterler netleşiyor. Çeşitli ülkelerde bant sistemi’ ya da enflasyon tavanı’ gibi yöntemlerle uygulanan, hedeflemenin Türkiye’deki versiyonunda ise spot sayı ilanı’ benimsendi. Özellikle gelişmiş ekonomilerde alt ve üst sınırların yer aldığı bant sistemi’ enflasyon hedeflemesinin yaygın olduğu belirtilirken, kimi Avrupa ülkelerinin de sadece üst sınır hedefi ilan ettikleri, başta İsviçre olmak üzere bu yöntemin Orta Avrupa ülkelerinde uygulandığı kaydedildi. 
     
     Bant sakıncalı olur’ 
     Türkiye’de ise ekonomik ve siyasi ortam nedeniyle doğrudan tavana kilitlenme’ psikolojisinin öne çıkarttığı göz önüne alındı. Bant sisteminin uygulanması durumunda, bandın üst sınırının, tek enflasyon tavanı ilanı yolunun seçilmesi halinde de otomatik olarak tavan rakamının benimsenmesi eğiliminin yüksek olduğu tespit edildi.Bu nedenle, Merkez Bankası spot enflasyon’ hedeflemesini uygulayacak. 
     Buna göre, 2002 bütçesinin en geç 17 Ekim’de TBMM’ye sevkedilmesiyle ilan edilecek 2002 yılı enflasyon hedefi, ocak ayından itibaren üçer aylık dönemlerle ve tek spot sayı’ belirlenerek uygulanacak. 
     
Merkez Bankası yönetimi İstanbullulara küstü mü İstanbul’da yapılacak enflasyon hedeflemesi toplantısına, İstanbul’lu ekonomistler çağrılmadı 
     EKONOMİ SERVİSİ 

     Merkez Bankası’nın İstanbul’da yapacağını duyurduğu enflasyon hedeflemesiyle ilgili toplantıya, İstanbul’dan ekonomistleri ve akademisyenleri çağırmaması tartışma yarattı. 
     
     İstanbullular alındı 
     Ekonomiden sorumlu Devlet Bakanı Kemal Derviş’in de katılacağı öğrenilen toplantıya Ankaralı akademisyenlerin de davet edildiği belirtiliyor. Merkez Bankası’nın düzenlediği, basına kapalı toplantıda davetlilerin Ankaralılarla sınırlı tutulması bazı İstanbullu profesörler tarafından şöyle yorumlandı "Uzun süredir Ankaralı bürokratlar uyguladıkları ekonomi politikaları nedeniyle İstanbul’daki ekonomistler tarafından eleştiriliyorlar. Bürokratlar açıkça belli etmeseler de bu durumdan rahatsızlık duyuyor. Ankaralı ekonomistler ise Merkez Bankası ve Hazine bürokratlarına daha yakın bilinir." 
     
     Derviş de katılıyor 
     Merkez Bankası’nın yaptığı resmi açıklamada bugünkü toplatıyla ilgili olarak bürokrat ve yabancı katılımcılar dışında isim verilmemesi de dikkat çekti. Basına kapalı yuvarlak masa toplantısına, Bakan Derviş, Merkez Bankası Başkanı Süreyya Serdengeçti, Merkez Bankası başkan yardımcıları ve Hazine bürokratları dışında Brezilya Merkez Bankası Başkan Yardımcısı Daniel Luiz Gleizer, Meksika Merkez Bankası Ekonomik Araştırmalar Genel Müdürü Alejandro M. Werner ve İsrail’den Prof. Nissan Liviatan’ın katılacağı açıklandı. 
     



 EKONOMİ 























</TEXT>
</DOC>
