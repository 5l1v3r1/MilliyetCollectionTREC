<DOC>
<DOCNO> 7235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sonspo04.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Aria reklamında oynadı 
</HEADLINE>
<TEXT>

     AC Fiorentina takımının teknik direktörülüğünü yapan Fatih Terim, Türkiye'deki yeni cep telefonu şebekesi ''0555 Aria''nın reklam filminde oynadı. 
     İş Bankası-Telecom Italia ortaklığı olan İş-Tim'in yeni çıkan ''0555 Aria'' adlı şebekesinin tanıtımı için çekilen reklam filminde Fatih Terim, geçen Cumartesi günü kamera karşısına geçerken, çekimlerin kimseye belli edilmemesi için AC Parma maçı öncesi gece 01.00 sıralarında yapıldığı bildirildi. 
     Reklam filminin çekimlerinin Floransa'nın ünlü Michelangelo Meydanı'nın altındaki ''Villa Vedetta''da yapıldığı belirtilirken, kamera karşısında oldukça deneyimli olan Terim'in çekimler sırasında hiç zorlanmadığı kaydedildi. 
     Bu arada AC Fiorentina Kulübü'nde geleceğe yönelik transfer çalışmalarının, kulüp başkanı Vittorio Cecchi Gori'nin talimatıyla başlatıldığı belirtilirken, La Gazzetta dello Sport Gazetesi, bugün verdiği haberinde, ''Cecchi Gori, tüm dünyada alışveriş yapıyor ama gerçek hedefi Terim'i almak'' denildi. 
     Haberde, başkan Gori'nin Türk teknik direktörü yeniden kazanmak için daha yüksek düzeyde bir takım yaratmaya çalıştığı belirtilirken, yakın çevresini İtalya dışına göndererek kaliteli futbolcuları izlettiği ve menajerler aracılığıyla görüşmeler yaptırdığı kaydedildi.Gazete, AC Fiorentina'nın hedefindeki futbolcuları Arjantinli Ezequiel Gonzales, Anibal Samuel Matellan, Daniel Bertoni, Hugo Ibarra, İsveç'ten Elfsborg Befglund ve Steau Bükreş'ten Radoi, Balan ve Lincar olarak gösterirken, Terim'in gelecek sezon Floransa'da kalması durumunda Galatasaray'dan Emre Belözoğlu'na da cazip bir öneri yapılacağı ileri sürüldü. Haberde ayrıca 18 yaşındaki Voghreseli kaleci Mario Cassano ile anlaştığı bildirilirken, mor menekşelerin Atalanta Bergamo'dan Zavri ve Petizzoli ile de ilgilendikleri ifade edildi. 




</TEXT>
</DOC>
