<DOC>
<DOCNO> 24799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sondun02.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de katilam kurbanı kral ve kraliçenin cesetleri yakıldı 
</HEADLINE>
<TEXT>

     Nepal'de, Veliaht Prens Dipendra tarafından öldürüldüğü belirtilen Kral, Kraliçe ve diğer 6 kraliyet üyesinin cesetleri, Hindu geleneklerine uygun olarak yakıldı. 
     Bambu ve bronzdan yapılmış tahtırevanlar üzerine konulan kraliyet ailesi üyelerinin cenazeleri, Brahma rahiplerinin omuzlarında kutsal Bagmati Nehri'nin kıyısındaki Pashupatinath tapınağına getirildi. Tapınakta sandal ağacı tahtası üzerine yerleştirilen kırmızı kefenler içindeki cenazeler, ateşe verildi. 
     Kraliyet ailesinden Deepak Bikram Şah, Kral ve Kraliçe'nin odunlarını ateşlerken, Brahma rahipleri diğer cenazeleri ateşe verdiler. 
     Kraliyet ailesi üyelerinin yakılan cesetlerinin külleri, kutsal nehre savrulacak. Nepal'deki Hinduların geleneklerine göre, 24 saat geçmeden cenazelerin yakılması gerekiyor. Bayrakların yarıya indirildiği Nepal'de 5 gün yas ilan edildi ve yüzbinlerce kişi, Kral Birendra ve Kraliçe Aiswarya'ya karşı son görevlerini yerine getirmek için sokaklara döküldüler. 
     Cesetlerin yakıldığı tapınağa giden yolları dolduran Nepalliler, ''Çok yaşa kral. Kralımız ve ulusumuz bizim için yaşamlarımızdan daha değerlidir'' diye bağırdılar ve dualar ettiler. Kral, Kraliçe ve diğer aile üyelerinin Veliaht Prens Dipendra tarafından vurulduğu, prensin daha sonra silahı kendisine doğrulttuğu belirtilmişti. Ancak İçişleri Bakanı, daha sonra yaptığı açıklamada, katliamla ilgili belirsizliğin sürdüğünü açıklamıştı. Saraya yakın kaynaklar, saldırıya, Veliaht Prens'in evlilik planlarıyla ilgili bir tartışmanın neden olabileceğini söylemişlerdi. Veliaht Prens Dipendra, halen komada bulunuyor. 







</TEXT>
</DOC>
