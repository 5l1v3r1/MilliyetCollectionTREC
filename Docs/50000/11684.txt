<DOC>
<DOCNO> 11684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/soneko11.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eximbank kredi faizlerini artırdı 
</HEADLINE>
<TEXT>

     Türk Eximbank, ''kaynak maliyetinin gelişimi ve piyasa faiz oranlarının genel seyrini'' gözönünde bulundurarak, kredi faiz oranlarında yeni düzenlemeye gitti. 
     Devlet Bakanı Tunca Toskay'ın yaptığı açıklamaya göre, 19 Mart'tan itibaren, vadeye ve kredi büyüklüğüne göre kademeli olarak belirlenen yeni kredi oranları, Sevk Öncesi TL İhracat Kredileri ile Performans TL ve Dış Ticaret Şirketleri TL Kredilerinde yüzde 47-56, Turizm Pazarlama Kredisinde yüzde 56-60 ve Kısa Vadeli Döviz İhracat Kredilerinde Libor yüzde 2.75-Libor yüzde 4 olarak uygulanacak. 
     TL kredilerde, ihracat kredi sigortası kapsamındaki firmalara tanınan 3 puanlık faiz indiriminin 4 puan olarak uygulanacağı yeni düzenlemeyle, Dünya Bankası kaynaklı, Orta Vadeli İhracat Finansmanı Aracılık Kredisi kapsamında kullandırılan kredi faizi de ''Libor yüzde 2.5''e çıkarıldı. 
     Düzenlemeye göre, Merkez Bankası kaynaklı, Sevk Öncesi Reeskont Kredisi kapsamında kullandırılan krediler ''Libor yüzde 2'', ihracat alacakları iskonto programı kapsamında kullandırılan krediler ise vadeye bağlı olarak ''Libor yüzde 2-yüzde 3'' oranından kullandırılacak. İhracat kredi sigortası kapsamındaki işlemler için teminat aranmayacak, ayrıca 0.5 puan faiz indirimi uygulanacak. 
     Devlet Bakanı Tunca Toskay, açıklamasında faiz artırımının gerekçelerini sıralarken, geçen yıl kredi faizlerinin düşürülmesini gerektiren ekonomik gelişmelerin, Kasım ayından başlayarak Şubat ayı sonlarında tepe noktasına ulaşan mali kriz sonunda, fon maliyetlerinde olağanüstü artışlara neden olduğunu bildirdi. 
     Toskay, bu artışın, bu defa Türk Eximbank'ın kredi faiz oranlarının yükseltilmesini zorunlu hale getirdiğini belirterek, ''Türk Eximbank'ın mali bünyesinin zayıflatılmaması, her dönemde ihracatçının yanında olabilmesinin önkoşuludur'' dedi. Bakan Toskay, mevcut ekonomik konjonktürün gereği yapılan bu düzenlemelerin, Türk Eximbank'ın ihracatı destekleme misyonunun kesintisiz sürdürülmesine katkı sağlayacağını kaydetti. 




</TEXT>
</DOC>
