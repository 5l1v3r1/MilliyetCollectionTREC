<DOC>
<DOCNO> 35946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/ekonomi/eko03.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
100 katrilyonluk bütçe geliyor 
</HEADLINE>
<TEXT>

İlk kez 100 katrilyonu aşarak bir rekora imza atacak olan 2002 bütçesi, aynı zamanda enflasyon hedeflemesi ve şeffaflık ilkeleriyle yeni bir dönem açacak 
     ZÜLFİKAR DOĞAN Ankara 

     Devlet Bakanı Kemal Derviş ve Maliye Bakanı Sümer Oral’ın dün bir araya gelerek ele aldığı 2002 bütçesi, "harcama denetimi, ödenek limiti, kodlama sistemi, performans kriteri" ilkeleri çerçevesinde hazırlanıyor. 
     Bu yılın ödeneklerinin yüzde 45 artış limiti üzerine inşa edilen 2002 bütçe ödenek talepleri de Maliye Bakanlığı’na ulaşmaya başladı. Ek bütçe ile birlikte 78.9 katrilyon liraya ulaşan 2001 yılı konsolide bütçe harcamaları toplamı, belirlenen yüzde 45’lik ödenek artışı limiti çerçevesinde 115 katrilyon liraya ulaşıyor. 
     Belirlenen ilkeler ve hedeflerle, IMF ile yapılan stand - by düzenlemesi çerçevesinde 2002 yılı bütçesinin ilk kez 100 katrilyon lirayı aşacağı ve 113 - 115 katrilyon lirayı bulacağı hesaplanıyor. Maliye Bakanı Sümer Oral, "2002 bütçesi yeni ilkelerin pilot olarak yaşama geçirileceği ilk yıl olacak. Orta ve uzun vadede, torba ödenek sistemi de dahil, tümüyle ödeneklerin kuruluşların kendi inisiyatiflerine bırakılması, harcama performanslarının izlenmesi ve denetlenmesini öngören sisteme geçilecek ve şeffaf bütçe uygulaması gerçekleşecek" dedi. 
     
     Herkes rakamları anlayabilecek 
     Oral, Dünya Bankası ile ortaklaşa yürütülen SAY 2000 Saymanlıklar projesinin de tamamlanmak üzere olduğunu belirterek, "Bundan böyle yayımladığımız kamu hesapları bülteni, tüm kamuoyunun anlayacağı, şeffaf ve standart kodlanmış şekilde ilan edilecek" diye konuştu. 
     Bütçe ve Mali Kontrol Genel Müdürü Durmuş Öztek de yeni bütçe harcama performansı ve kodlama sistemi ile Yeni Zelanda ve Avustralya’da uygulanan GFC Govermental Financial Statistics sisteminin uygulandığını, ilk aşamada da altı pilot kuruluşun uygulama alanı olarak belirlendiğini söyledi. 
     
     Her kuruluşa bir maliyeci 
     Bu uygulama için altı kuruluşta 150 kişinin eğitildiğini belirten Öztek, şöyle konuştu 
     "Kodlama sistemi ile şeffaflığı sağlarken, aynı zamanda kamuda her kuruluşa da iyi maliyeciler yetiştirmek, tahakkuk ve muhasebe birimlerini takviye edip güçlendirmek gerek. Yeni uygulamanın pilot olarak başlatılacağı altı kuruluş Hacettepe Üniversitesi, Ege Üniversitesi, Karayolları, Hazine, Sahil Güvenlik ile Enerji ve Tabii Kaynaklar Bakanlığı olarak belirlendi." 
     
Üç ayda bir enflasyon hedefi      Yeni Hazine ve Maliye politikaları ile birlikte, yılın son üç ayını baz alacak şekilde uygulanmasına geçilecek "enflasyon hedeflemesi sistemi" için Merkez Bankası teknik çalışmalarını hızlandırdı. 
     Merkez Bankası Kanunu’nda yapılan son değişiklikle oluşturulan Para Politikaları Kurulu’nun PPK hükümet tarafından atanacak akademisyen üyesinin bu ay içerisinde belli olması ve böylece kurulun işler hale gelmesi bekleniyor. Enflasyon hedefi Merkez Bankası Yasası uyarınca hükümet ile danışarak, PPK aracılığıyla ilan edilecek. Hedefleme üçer aylık dönemler için uygulanacak. 
     İlk enflasyon hedeflemesi 2001 yılı Ekim - Aralık dönemi için yapılacak. 2002 yılı için yıllık enflasyon hedefi ilanı yanında, üçer aylık enflasyon hedeflemesi de geçerli olacak. 
     Böylece, üçer aylık devrelerde gelişmelere göre, hedef revizyonu ve düzeltmesi imk nı sürekli mahfuz tutulacak. 
     Merkez Bankası yetkilileri, ekonomik aktörlerin projeksiyon yapabilmelerine olanak sağlayacak bir göstergeyi ortaya koymak gerektiğini ve bu nedenle enflasyon hedeflemesinin zorunlu olduğunu belirtti. 
     
Derviş CNN’de      Bakan Derviş CNN International’e verdiği demeçte, dalgalı kurun Türkiye için en iyi çözüm olduğunu söyledi. Türkiye’nin yıl sonuna kadar enflasyon hedeflemesine geçmeye hazır olacağını belirten Derviş, bu sayede döviz kurlarının daha esnek ve daha istikrarlı olacağını söyledi. Derviş, "Merkez Bankası’nın işi enflasyonu düşürmektir ve öyle olacaktır" dedi. Derviş, enflasyonun düşürülmesi için Merkez Bankası’nın bağımsızlığının önemli olduğunu vurguladı. 
     



 EKONOMİ 






















</TEXT>
</DOC>
