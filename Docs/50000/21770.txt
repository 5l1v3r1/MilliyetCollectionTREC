<DOC>
<DOCNO> 21770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/soneko22.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı bakanlardan Derviş'e tam destek 
</HEADLINE>
<TEXT>

     Avrupa Birliği'nin gelecek dönem başkanı Belçika ve Dünya Finans Sisteminin önemli ülkelerinden İsviçre, Türkiye'nin açıkladığı yeni ekonomik programa destek verdiklerini bildirdiler. 
     OECD Bakanlar Toplantısı sırasında konuyla ilgili Türk gazetecilerin sorularını yanıtlayan AB'nin gelecek dönem başkanı Belçika Maliye Bakanı Didier Reyners, ekonomiden sorumlu Devlet Bakanı Kemal Derviş tarafından açıklanan programı olumlu bulduklarını belirterek kendisine destek verdiklerini bildirdi. Açıklanan programın içeriği kadar uygulanmasının da önemli olduğuna dikkat çekerek, AB olarak icraatı yakından takip edeceklerini söyledi. Belçikalı Bakan, meclis ve hükümet kadar Türk halkının da programa vereceği desteğin büyük önem taşıdığına dikkati çekti. 
     Öte yandan dünya finans sisteminin önemli ülkelerinden İsviçre Ekonomi Bakanı Pascal Couchepin, OECD bakanlarının çalışma yemeği öncesi Kemal Derviş ile ayaküstü kısa bir görüşme yaptı. İsviçreli Bakan kısa görüşme sonrası Türk gazetecilere yaptığı açıklamada Derviş'i tebrik ettiğini ve açıklanan programı desteklediğini söyledi. Bakan Couchepin, ülkesinin ikili ve uluslararası kurumlar nezdinde Türkiye'ye olan desteğin süreceğini söyledi. İsviçreli Bakan ülkesindeki özel finans kurumlarının da Türkiye'ye sıcak baktıklarını ifade etti. 







</TEXT>
</DOC>
