<DOC>
<DOCNO> 35908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo15.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ronaldo ve Ahmet Dursun idmana çıktı... 
</HEADLINE>
<TEXT>

     Beşiktaş, Trabzonspor maçının hazırlıklarını, 1 günlük iznin ardından, bugün yaptığı antrenmanla sürdürdü. 
     Teknik direktör Christoph Daum yönetiminde Fulya Tesisleri'nde gerçekleştirilen ve yaklaşık 1.5 saat süren idmanda, siyah-beyazlı futbolcular kondisyon ve şut çalışması yaptı. 
     Antrenör Roland Koch eşliğinde yaklaşık 45 dakika kondisyon çalışması yapan futbolcular, daha sonra, teknik direktör Daum'un sahaya yerleştirdiği maketlerin arasından şut çalışması yaptı. 
     İstanbul'a 3 gün geç dönen yeni transfer Ronaldo, sonunda bugün Fulya Tesisleri'ndeki antrenmana katıldı. 
     Brezilyalı futbolcunun idman eksiği olduğu göze çarparken, çalışmalar sırasında takım arkadaşlarına ayak uydurmakta güçlük çektiği gözlendi. 
     Bu arada antrenmana, Olimpik Milli Takım kampına giden Mehmet Aksu, Tunç, İlhan Şahin ve Fevzi katılmadı. 
     Antrenör Roland Koch, idman sırasında futbolculara uygulattığı hareketlerle, onları motive etmeye çalışıyor. 
     Futbolcuların zorlandığı kondisyon çalışmaları sırasında, oyunculara alkışla tempo tutturan Alman antrenör, daha sonra siyah-beyazlıları biraraya toplayarak ''Beşiktaş'' diye bağırttı. 
     Sakatlığı nedeniyle uzun süredir takımdan ayrı çalışan Ahmet Dursun, bugün ilk kez takımla birlikte idmana katıldı. Ahmet Dursun, özellikle şut çalışması sırasında attığı gollerle göz doldurdu. 
     Kulüp doktoru Ayhan Optur, Ahmet'in henüz tam olarak iyileşmediğini belirterek, ''Şu an yüzde yüz hazır diyemeyiz. Antrenmanlara çıkarak kendini deniyor. Trabzonspor maçında oynayıp oynamayacağı konusunda karar vermek için erken'' diye konuştu. 
     Siyah-beyazlılar, bu akşam yapacakları antrenmanla Trabzonspor maçı hazırlıklarını sürdürecek. 
     
     
     







</TEXT>
</DOC>
