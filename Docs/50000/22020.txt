<DOC>
<DOCNO> 22020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur26.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'nın Karacabey ilçesinde kaçak operasyonu 
</HEADLINE>
<TEXT>

     Bursa'nın Karacabey ilçesi yakınlarında bir otobüste, Irak uyruklu 22 kaçak yakalanddı. 
     Alınan bilgiye göre, Karacabey-Bursa Karayolu'nun İzmir yol ayrımı mevkiinde denetimlerini sürdüren Karacabey İlçe Emniyet Müdürlüğü Bölge Trafik ekipleri, Mehmet Altun yönetimindeki Pelikan Turizm'e ait 34 ZP 9058 plakalı minibüsü durdurdular. 
     Ekiplerin yaptıkları kontrollerde, minibüste bulunan 22 yolcunun Irak uyruklu olduğu ve kaçak yollardan Yunanistan'a geçmek üzere, İstanbul'dan İzmir'e gittikleri anlaşıldı. 
     Olay yerinin jandarma sorumluluğunda olması nedeniyle, Karacabey İlçe Jandarma Komutanlığı'na getirilen ve burada sorgulandıktan sonra Karacabey Cumhuriyet Savcılığı'na sevk edilen kaçaklar, sınır dışı edilmek üzere, Bursa Emniyet Müdürlüğü Yabancılar Şubesi'ne gönderildiler. 
     Bu arada, kaçaklarla birlikte gözaltına alınan minibüs sürücüsü Mehmet Altun, yolcularla kişi başına 200 dolara anlaştıklarını belirterek, ''Kendilerini İstanbul'dan İzmir'e götürmek için anlaştık. Niyetlerinin ne olduğunu bilmiyorum'' dedi. 







</TEXT>
</DOC>
