<DOC>
<DOCNO> 35221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/yasam/yas01.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidyeciler kıskıvrak 
</HEADLINE>
<TEXT>

Kaçırdıkları işadamlarından 2 milyon dolar fidye alan ve üç yıldır polisi peşinden koşturan çete, reisin villasında silahlarla yakalandı 
     ELVAN EZBER İstanbul 

     Çeşitli illerden kaçırdıkları işadamlarından, işkence ve ölüm tehdidiyle yaklaşık 2 milyon dolar aldıkları öne sürülen Ali Nur Bakır ile 11 adamı gözaltına alındı. Gasp Büro Amirliği ekipleri üç yıldır peşinden koştuğu çete ile ilgili nihayet bir ihbar aldı. Ve ekipler Ali Nur Bakır'a ait Beykoz'daki villaya baskın düzenledi. 
     
     Öteki evi hemen söylediler 
     Düzenlenen operasyonda fidye çetesinin lideri Bakır ile aynı villada altı adamı daha gözaltına alındı. Orada yapılan ilk sorgunun ardından yakındaki bir eve baskın yapan timler beş çeteciyi daha ele geçirdi. Çete reisi Bakır'ın yanı sıra dört tabanca ve bir av tüfeğiyle yakalanan Erkan Tuzcu, Nurettin Yamuk, Hakan Ucak, Şaban Özcan, Hasan Adiktili, Sadık Benzer, Uğur Şenyıldız, Mehmet Bayal, İbrahim Soylu, Cemil Ağır, Paşa Örsoğlu emniyette sorguya alındı. 
     
     'Polise dua etsinler' 
     Elde edilen ilk bulgulara göre, zanlıların Edirne'de kaçırdıkları Mehmet Topal'dan 500 bin dolar, İstanbul'da kaçırdıkları Abdullah Özdoğan'dan 200 bin dolar, Veli Şanlı'dan 400 bin dolar, İzmir, Antalya ve Çanakkale'de kaçırdıkları işadamlarından ise yaklaşık 1 milyon dolar aldıkları öne sürüldü. 
     Gözaltına alındıktan sonra emniyette gazetecilerin sorularını yanıtlayan Ali Nur Bakır, kendini bir tür 'Robin Hood' gibi göstermek için şunları söyledi "Yanlışları vardı, cezalandırdım. Parası olup da kimseye hayrı dokunmayan zenginleri seçiyorum. Türkiye'deki zenginler polise ve devlete dua etsinler." 
     
     Çete reisi polise selam’ gönderdi 
     Üç yıldır polisi peşinden koşturan reis’ Ali Nur Bakır çetesiyle birlikte sorguya giderken gazeteciler aracılığıyla polise de bir selam’ gönderdi "Türkiye’deki zenginler devlete ve polise dua etsin..." 
     



 YAŞAM 



























</TEXT>
</DOC>
