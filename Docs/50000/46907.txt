<DOC>
<DOCNO> 46907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/spor/aspo.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli düşeş attı 
</HEADLINE>
<TEXT>

Fener’in hocası, ikinci yarıya üç futbolcu birden alarak başladı, yürüyen takımını ayağa kaldırdı 
İkinci yarıda Denizli üç oyuncu değiştirdi. Rize’nin yorulmasıyla tüm dengeler değişti. Oktay ve Ali Akdeniz galibiyeti getirdi 
     FENERBAHÇE deplasman fobisinden kurtulmak için çıktığı maçın ilk yarısında tel tel döküldü. Rizespor 6. dakikada Tetteh ile öne geçtikten sonra rakibine zor anlar yaşattı. Revivo, Ogün ve Mustafa Doğan’dan yoksun sahaya çıkan Sarı - Lacivertli ekip maça adeta seyirci kalırken, rakip kalede doğru - dürüst tehlike bile yaratamadı. İlk yarı bittiğinde herkes ümitsizdi. Rizespor seyircileri galibiyet şarkıları söylüyordu. 
     İKİNCİ yarıda sahneye Mustafa Denizli çıktı. Tecrübeli teknik adam sakatlık riskine rağmen üç yedek oyuncusunu oyuna sokup, takımdaki beş futbolcunun da sahadaki görev yerlerini değiştirerek "büyük kumar" oynadı. Yepyeni bir kimlik kazanan Fenerbahçe, Yusuf’un orta sahada topa basmasıyla oyundaki dengeyi kurdu. Önce 65. dakikada Oktay’ın "ofsayt" tartışmalı golü geldi. Ardından 72. dakikada Ali Akdeniz galibiyete imzasını attı. 
     
Ersoy kontrollüydü      HAKEM Erol Ersoy oyunu istediği gibi kontrolünde tuttu. Kondisyonu mükemmeldi. Pozisyonlara sürekli yakındı. Kartlarını yerinde kullandı. Neticeye tesir eden bir hata yapmadı. Eğer Oktay’ın golünde ofsayt varsa, onun da sorumlusu kendisi değil, yardımcı hakem. 
     

</TEXT>
</DOC>
