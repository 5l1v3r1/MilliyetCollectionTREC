<DOC>
<DOCNO> 11438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/siyaset/siy03.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, zamanla yarışıyor 
</HEADLINE>
<TEXT>

Beyaz Enerji soruşturmasını yürüten Talat Şalk, bilirkişi raporları gelmeden iddianameyi hazırlamaya başladı 
     GÖKÇER TAHİNCİOĞLU Ankara 

     Ankara DGM Savcısı Talat Şalk, "Beyaz Enerji" soruşturmasında sonuca çabuk ulaşılabilmesi amacıyla iddianamesini bilirkişi raporlarını beklemeden hazırlamaya başladı. Daha önce de AB, IMF ve Dünya Bankası’ndan bilgi isterken hükümete danışmadığı için Başbakan Bülent Ecevit ve Adalet Bakanı Hikmet Sami Türk’ün eleştirilerine hedef olan Şalk’ın, bilirkişi raporlarını beklemeyerek 6 - 7 aylık bir zaman kazanmayı hedeflediği öğrenildi. 
     Enerji Bakanlığı ve TEAŞ ihalelerindeki usulsüzlüklere yönelik yaklaşık 2.5 ay önce başlatılan Beyaz Enerji Operasyonu, önceki gün işadamı Turgay Ciner’e ait Park Holding’in İstanbul ve Ankara’daki bürolarına düzenlenen baskınla hareketlenirken, Savcı Şalk da iddianamenin yazımına başladı. 
     
6-7 ay kazanacak      Bilirkişiler, davayla ilgili raporların hazırlanmasının 6 - 7 ayı bulacağını belirtti. Bunun üzerine "tutuklu bürokratların daha fazla mağdur olmaması amacıyla" iddianameyi yazmaya başlayan Şalk’ın, teknik konularda ön raporlar ve bilgi notlarıyla bilgilendirildiği öğrenildi. Müfettişlerden de sözlü olarak hangi noktalarda suç işlendiği konusunda bilgi alan Şalk’ın, iddianamesini bunlara göre şekillendireceği kaydedildi. Savcı’nın, ön raporlarda ismi geçen bazı TEAŞ bürokratlarını da çağırarak tanık sıfatıyla ifadelerine başvurduğu bildirildi. 
     
Ciner’e tutuklama istenebilir      Park Holding’in İstanbul Nakkaştepe ve Taksim, Ankara Gaziosmanpaşa’daki bürolarına yapılan baskında el konulan bilgisayar ve muhasebe kayıtları da müfettişlerce incelemeye alındı. İncelemenin ardından herhangi bir suç unsuruna rastlaması durumunda Turgay Ciner’le, ortaklarından Erhan Aygün hakkında gözaltı kararı verilebileceği belirtildi. Soruşturmanın başladığı günlerde ortaya çıkan jandarma fezlekesinde ismi "ihale takipçisi" olarak anılan Ciner’le, rüşvet vermekle suçlanan Aygün’ün aldıkları ihaleler de mercek altına alındı. 
     
İfadelerin belgesi aranıyor      TEAŞ Genel Müdürü Muzaffer Selvi ifadesinde, "Park Holding ortaklarından Erhan Aygün, Enerji Bakanı’nın bizi mahkemeye verdiğini, bizden para talep ettiğini, bilirkişiler için para harcadığımızı biliyordu. Bu nedenle, beni de sevip saydığından bana 30 bin dolar verdi" dedi. TEAŞ Genel Müdür Yardımcısı Ünal Peker de, "Çayırhan Santral ihalesini kazanan Park Enerji firmasının ortağı Erhan Aygün’den 30 bin dolar aldım" dedi. 
     Müfettişler bu paraların kayıtlarda gözüküp gözükmediğini araştırıyor. 
     


 SİYASET 













</TEXT>
</DOC>
