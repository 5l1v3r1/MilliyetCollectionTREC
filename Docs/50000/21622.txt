<DOC>
<DOCNO> 21622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur18.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya Valisi "Kazadan sağ kurtulan yok" 
</HEADLINE>
<TEXT>

     Malatya Valisi Mustafa Yıldırım, Akçadağ İlçesi yakınlarında düşen ve 37 personelin bulunduğu Türk Silahlı Kuvvetleri'ne ait CASA tipi askeri uçaktan sağ kurtulan olmadığını söyledi. 
     Olay yerinde incelemelerde bulunan Vali Yıldırım, yaptığı açıklamada, saat 13.15 sıralarında ilçeye bağlı Güzyurdu Köyü yakınlarında düşen ve içerisinde 37 kişinin bulunduğu uçaktan sağ kurtulan olmadığını söyledi. 
     Teknik inceleme yapılmadan uçağın düşüşü konusunda açıklama yapmanın yanlış olacağını anlatan Vali Yıldırım, şöyle konuştu 
     ''Uçağın düşüş nedeni konusunda belli bir şey yok. İnceleme yapılıyor. Uçağın düşüş nedenini araştırmak üzere Ankara'dan ekip gelecek. Bu incelemelerden sonra uçağın düşüş nedeni belli olur. Kazada şehit olanlara Allah'tan rahmet diliyorum. Türk Milletinin başı sağ olsun.'' 
     Uçağın, Güzyurdu Köyü'nde oturan Muhittin Erhan'a ait kayısı bahçesine düştüğü bildirildi. Bölgede askeri birliklerce geniş güvenlik önlemleri alındı enkaz yakınlarına gazeteciler yaklaştırılmıyor. 
     Kaza yerinde sağanak başladı. 






</TEXT>
</DOC>
