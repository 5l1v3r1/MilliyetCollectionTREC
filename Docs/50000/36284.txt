<DOC>
<DOCNO> 36284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/dunya/adun.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞA DAVET 
</HEADLINE>
<TEXT>

İslami Cihad’ın Kudüs’teki bir pizzacıya karşı giriştiği intihar saldırısında beşi çocuk en az 18 kişi öldü, 80 yaralı var 
     DIŞ HABERLER SERVİSİ 

     Filistin ayaklanması, İsrail Başbakanı Ariel Şaron’un Ankara ziyaretinden bir gün sonra, dün Kudüs’ün göbeğindeki bir pizzacıya düzenlenen intihar saldırısıyla en kanlı virajlarından birini aldı. Sorumluluğunu İslami Cihad’ın üstlendiği saldırıda 5’i çocuk 18 kişi ölürken, 80 kişi yaralandı. 
     1 Haziran’da İsrail’in başkenti Tel Aviv’de bir diskoya düzenlenen ve 21 kişinin öldüğü saldırıdan sonraki en büyük ikinci saldırı, günün en işlek saatinde, insanların öğle yemeği için restoranları doldurmuş olduğu bir sırada gerçekleşti. Sbarro adlı pizzacıya giren militan üzerinde taşıdığı bombaları ateşledi. Cadde, patlamayla bir anda savaş alanına döndü. 
     Pizzacıda çalışan 10’un üzerindeki kişinin Doğu Kudüs’te yaşayan Filistinliler olmasıysa iki taraf arasındaki çatışmanın artık çığırından çıkmaya başladığını gösteriyordu. 
     İslami Cihad’ın açıklamasında, "Kudüs Tugayları, bugün dün saat 12 00’de Kudüs’teki operasyondan sorumlu olduğunu ilan eder. Operasyon, 23 yaşındaki Hüseyin Ömer Ebu Nasih tarafından düzenlenmiştir" denildi. 
     
Misilleme yapılacak      Başbakan Şaron’un sözcüsü Renan Gissin, yaptığı açıklamada, "Hükümet, vatandaşlarını savunmak için gerekli kararları alacaktır. Vatandaşlarımızı savunmak için her türlü eylemi yapma hakkımız var" diyerek İsrail’in misilleme yapacağı sinyalini verdi. 
     
Ecevit’i dinleyin’Başbakan Ecevit’in Şaron’a yönelttiği Filistinlilerle görüş, yoksa ikili ilişkilerimiz geriler’ uyarısı İsrail basınında geniş yankı buldu 
     DIŞ HABERLER SERVİSİ 

     İsrail Başbakanı Ariel Şaron ile Başbakan Bülent Ecevit’in önceki gün Ankara’da kameralar önünde yaptıkları "söz düellosu", İsrail’de tartışmalara yol açtı. Jerusalem Post gazetesi, "Türk Başbakanı Filistinlilerle görüşmeme politikası nedeniyle Şaron’a çattı" başlıklı haberinde, Ecevit’in basın toplantısı sırasında Şaron’a "kırıcı bir saldırıda bulunduğunu" öne sürdü. 
     Ha’aretz gazetesi, Ecevit’in İsrail ile Filistin arasındaki çatışmanın sürmesi ve görüşmelerin başlamaması halinde, bunun iki ülke ilişkilerini tehlikeye atacağı uyarısında bulunduğunu yazdı. Yediot Ahronot gazetesi "Özel ilişkiler tehlikede" başlıklı haberinde, Ecevit’in kameralar önünde Şaron’a açıkça, "İsrail - Filistin sorununun devam etmesinin, Türk halkının tepkisini artırarak iki ülke ilişkilerini bozabileceği" uyarısında bulunduğunu yazdı. 
     Yediot Ahronot gazetesindeki yorumda ise, "Ecevit’in Şaron’a dostça bir ricada bulunduğu, bunun pek çok Avrupa ve Ortadoğu liderinin sözlerinden çok daha önemli olduğu ve bu nedenle dinlenmesi gerektiği" belirtildi. 
     



 DÜNYA 










</TEXT>
</DOC>
