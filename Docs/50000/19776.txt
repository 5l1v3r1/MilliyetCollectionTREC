<DOC>
<DOCNO> 19776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/guncel/gun08.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Liposuction lüks mü 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     Haymana Devlet Hastanesi’nin açılışını yapan Sağlık Bakanı Osman Durmuş’un, hastanedeki liposuction Vakumla vücuttaki fazla yağların alınması işlemi cihazıyla ilgili "Bunu kullanan hekim Haymana’da yoksa, Haymanalı da yiyecek ekmeği bulamazken, bu yatırım Haymana için gerekli mi " sözleri tartışma yarattı. Liposuction’un lüks olduğunu savunanlar olduğu gibi, "Haymanalı’nın da buna hakkı var. Üstelik ucuz bir alet bir ameliyatta kendisini sübvanse eder" diyenler de çıktı. 
     
     Dr. Osman Oymak Plastik- estetik cer. 
Onların da hakkı var 
     Talep varsa gerek de vardır. Gereklilik kullanılıp kullanılmayacağına bağlı. Haymana’daki insanların da burada olan her şeye hakları var. 
     Üstelik alet çok pahalı değil. Tartışmaya değmez. Milyon dolarlarla hastane kuruluyor. Bu alet ise oldukça ucuz, sanırım 30 dolar kadar. Bu nedenle büyütülecek bir şey değil. 
     
     Dr. Baki Çokneşeli Plastik- estetik cer. 
Son derece olumlu 
     Tek bir ameliyat yapıldığı zaman aletin bedeli hastaneye geri kazandırılmış olur. Devlet hastanelerinde de estetik ameliyatlar belirli bir ücret karşılığında yapılır. İkinci ameliyat Sağlık Bakanlığı’na kar olur. Plastik cerrahinin sahası çok geniş. Yanıklar, cilt kanserleri, boyun baş bölgesi kazaları, doğuştan şekil bozuklukları, el yaralanmaları bütün bunlar sağlık sigortası kapsamındadır. 
     Estetik, güzellik amacıyla yapılan ameliyatlar sigorta kapsamına girmez. Bunlar için de bedel ödenir. Böylece hem Haymanalılar İstanbul’a gelmez, hem de devlet hastanesi döner sermayesine giren parayla diğer hastalara hizmet verilir. Son derece olumlu bir şey. 
     Üstelik basit bir şekilde yapılan bir işlem. İnsanların bunun için büyük merkezlere gitmesine gerek yok. Bütün hastanelerde olsa kişiler de kazanç sağlamış olur. Pahalı bir alet değil. Bir ameliyat parasıyla kendisini amorti eder. 
     
     Prof. Dr. Kemal Alemdaroğlu İ.Ü. Rektörü 
Uzmanı yoksa, lükstür 
     Haymana’ya, Ankara’ya yakın mesafedeki bir hastaneye plastik cerrah tayin edeceklerini sanmıyorum. Sağlık Bakanımızın belirttiği gibi özellik isteyen bir bilim dalının uzmanını istihdam etmekte güçlük varsa, estetik amaçlı aletler bulundurmanın lüks olduğunu düşünüyorum. Büyük illerin devlet hastanelerinde, plastik cerrah varsa olabilir. Mutlaka üniversite hastanesi olması gerekmiyor devlet hastanesinde de olabilir. Ama Haymana’da olması lükstür. 
     
     Dr. Fevzi Yavaş Plastik- estetik cerrahı 
Savurganlıktır 
     Bu ameliyatı yapacak kişi Haymana’da zor bulunur. Bu açıdan kullanılabilir bir yatırım değil, savurganlık olarak düşünülebilir. Devletimizin vatandaşa sağladığı sağlık hizmetlerinin estetik cerrahi olmasını yadırgarım. Bunlar keyfi operasyonlardır. Ekonomik gücü yeterli insanlar yaptırır. Devlet hastanelerine daha gerekli, zorunlu aletlerin alınması doğru bir yaklaşımdır. Devlet hastanesini estetik operasyonlarda kullanma yerine yanıkları düzeltecek daha akıllıca işlere yönlenmeli. 
     
     Dr. Murat Livaoğlu Plastik- estetik cerrahı 
Suiistimal edilebilir 
     Bu ameliyatları devlet karşılamıyor. Bu nedenle suiistimale neden olabilir. 300 - 400 yataklı hastanelerin altında plastik cerrahi kadrosu yoktur. Büyük devlet hastanelerinin çoğunda liposuction vardır. Küçük hastanelerde olması beklenmez. Hem talep olmaz, hem de kontrolün zor olduğu yerlerde, suiistimale neden olabilir. 
     
     HATLARI DÜZELTİYOR 
     Vakumla vücuttaki fazla yağların alınması işlemi. Bir zayıflatma yöntemi değil, vücudun belirli bölgelerinde yağ nedeniyle oluşan çıkıntıyı ortadan kaldırıp diğer yerlerle o bölgenin yağ kalınlığını eşitlemek, vücut hatlarını muntazam hale getirmek için yapılıyor. Cilt altına kanamayı önleyen, yağları eriten, uyuşturan ilaçlar enjekte ediliyor. Daha sonra aspiratör adı verilen elektrik süpürgesi gibi emici bir cihazla kalem kalınlığında kanüllerle bu cihazın, cilt altındaki yağ dokularını çekmesi esasına dayanan işlemin sağlık açısından tehlikesi bulunmuyor. Ancak sonuçların muntazam olması için işi bilen kişiler tarafından yapılması gerekiyor. 
     



 GÜNCEL 



















</TEXT>
</DOC>
