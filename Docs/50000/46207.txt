<DOC>
<DOCNO> 46207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur25.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilkentli öğrenciler Deniz Baykal'ı terletti... 
</HEADLINE>
<TEXT>

     CHP Genel Başkanı Deniz Baykal, insan hakları, demokrasi ve hukuku en ileri noktada olan Müslüman ülkenin Türkiye olduğunu belirterek, ''Şu görülmüştür ki, gerçek Müslümanlığı yaşayarak, sahiplenerek dünyanın evrensel hukuk sistemini, yönetim sistemini, demokrasisini sahiplenmek mümkündür'' dedi. 
     Bilkent Üniversitesi'nde ''21. Yüzyılda Değişen Sol ve CHP'' adlı bir konferans veren Baykal, dünyada solun artık çatışma değil, uzlaşma ve katılım kültürüne dönüştüğünü söyledi. 
     ''Devlete tapınma'' ve ''sınıf çatışması'' üzerine dayalı sol anlayışın artık geçerli olmadığını ifade eden Baykal, her inanç, mezhep ve sosyal durumdan insanın bu düşünce için baz alındığını kaydetti. CHP'nin Türk siyasetinde çok önemli bir rol oynadığını belirten Baykal, ''Dünyada CHP gibi bir parti kolay bulunmaz. Çünkü, devletten önce kurulmuş bir partidir, devleti kuran partidir'' diye konuştu. 
     Dünyada yaşanan pekçok çelişkide Türk Ulusal Kurtuluş Savaşı'nın örnek alınması gerektiğine işaret eden Baykal, Türkiye'nin kesinlikle sömürge haline getirilemeyen tek Müslüman ülke olduğunu söyledi. 
     Türkiye'nin insan hakları, demokrasi, hukuk ve insan haklarının en ileri seviyeye gelmiş tek Müslüman ülke olarak kabul edildiğini anlatan Baykal, şöyle konuştu 
     ''Şimdi, yaşanan bu manzara karşısında Türkiye'nin ortaya koyduğu model, olağanüstü önemlidir. Dünyanın geleceği açısından çıkış noktası da buradadır. Şu görülmüştür ki, gerçek Müslümanlığı yaşayarak, sahiplenerek dünyanın evrensel hukuk sistemini, yönetim sistemini, demokrasisini sahiplenmek mümkündür. 
     Dünya içinde böyle bir çelişkiyi ortadan kaldırmanın yolu, geçmişte Mustafa Kemal'in Ulusal Kurtuluş Savaşı sonrası izlediği yoldur. Dünyada Türkiye'nin ortaya koyduğu model, maalesef tek model olmaya devam ediyor. Böyle olmaktan çıkarmak zorundayız. Kafkasya, Balkanlar, Orta Asya açısından Türkiye modelini dünyaya anlatmalıyız.'' 
     
     Öğrencilerden eleştiri 
     CHP Genel Başkanı Baykal, konuşmasının ardından öğrencilerin sorularını yanıtladı. 
     Bir öğrencinin, ''Ben buraya büyük umutlarla geldim, ancak hayal kırıklığı yaşadım. Somut politikalar ortaya koymak yerine, karşımda ne olursan ol yine gel diyen bir dergah lideri buldum. Bu dergah liderine, artık bunların değişmesi gerekmiyor mu diye sormak istiyorum'' demesi üzerine Baykal, ''Sizi mutlu edemediğim için üzgünüm. Eğer somut politikalara ilgi duyuyorsanız size özel zaman ayırıp bilgilendirebilirim'' yanıtını verdi. 
     Bir başka öğrencinin ''işkence, insan hakları ihlalleri, bozuk ekonomi ve parti kapatmaların yaşandığı tablonun her iktidarda devam ettiği'' yönündeki iddiasını dile getirmesi üzerine de Baykal, ''CHP, Türkiye'yi iflasa götüren 10 yıllık sürecin bir parçası olmamıştır. 
     Kişi olarak ben de olmadım. Bizim adı yolsuzluğa karışmış bakanlarla çekilmiş Bakanlar Kurulu fotoğraflarımız yoktur'' dedi. 
     Baykal, '' Son 1 yıldır CHP'de kargaşa yok diyorsunuz. Bunda birçok değerli insanın gitmesinin etkisi var'' diyen öğrenciye de, CHP'nin yükselen bir çizgiyi ortaya koyduğunu söyledi. 
     Baykal, ''CHP, Türkiye'de yükselen bir parti konumundadır. Bu nasıl oluyor, ben mutsuz oluyorum böyle olmasından, falan arkadaşım yok, ben mutsuz oluyorum, onların olmadığı bir parti niye yükseliyor 
     diyorsanız bu sizin probleminiz, Türkiye'nin problemi değil'' yanıtını verdi. 
     






</TEXT>
</DOC>
