<DOC>
<DOCNO> 17884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur22.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
FP, kapatma davasında son sözünü söyledi 
</HEADLINE>
<TEXT>

     Kapatılma istemiyle açılan davada FP, son savunmasını Anayasa Mahkemesi'ne verdi. 
     FP GİK üyesi Kahramanmaraş Milletvekili Mustafa Kamalak, FP'nin son savunmasını Anayasa Mahkemesi Genel Sekreteri Sadi Büyükeren'e teslim etti. 
     Kamalak, daha sonra yaptığı açıklamada, savunmanın içeriğini ilişkin bilgi vermeyeceğini belirtti. Kamalak, son savunmalarını verdiklerini, bundan sonra Yüksek Mahkeme'nin sözlü açıklamasını yapması için Yargıtay Cumhuriyet Başsavcısı Sabih Kanadoğlu'nu davet edeceğini hatırlattı. Daha sonra da kendilerinin sözlü savunmalarını yapacaklarını kaydeden Kamalak, bunun ardından Anayasa Mahkemesi'nin davayı karara bağlayacağını kaydetti. 
     Mustafa Kamalak, son savunmalarında daha önceki savunmalarından farklı olarak bazı takviyeler olduğunu söyledi. 
     Son savunmanın ardından Anayasa Mahkemesi Başkanlığı'nın belirleyeceği bir günde Yargıtay Cumhuriyet Başsavcısı Sabih Kanadoğlu sözlü açıklamada bulunacak. Kanadoğlu'nun ardından FP yetkilileri de belirlenecek bir günde Anayasa Mahkemesi Heyeti'ne sözlü savunma yapacaklar. Bu sürecin ardından davanın Raportörü Mehmet Turhan, ek iddianameye ilişkin raporunu hazırlayacak. Raporun Anayasa Mahkemesi üyelerine dağıtılmasının ardından Başkan Mustafa Bumin'in belirleyeceği günde dava esastan görüşülmeye başlanacak. 
     Emekli Yargıtay Cumhuriyet Başsavcısı Vural Savaş, 7 Mayıs 1999'da FP'nin, ''laiklik karşıtı eylemlerin odağı haline geldiği'' ve ''kapatılan RP'nin devamı olduğu'' gerekçesiyle kapatılması istemiyle dava açmış ve kapatma davasından bir gün önce partisinden istifa eden İstanbul Milletvekili Aydın Menderes dışındaki FP'li milletvekillerinin tümünün milletvekilliklerinin sona erdirilmesini istemişti. 
     Yargıtay Cumhuriyet Başsavcısı Sabih Kanadoğlu göreve başladıktan sonra FP'nin 1. Olağan Kongresi'ne ilişkin kasetleri Anayasa Mahkemesi'ne delil olarak kabul edilmesi istemiyle göndermişti. Ancak Yüksek Mahkeme, söz konusu kasetleri, ''dava tarihinden sonraki bir olaya ilişkin olduğu'' gerekçesiyle delil olarak kabul etmemişti. 
     Anayasa Mahkemesi, FP Genel Başkanı Recai Kutan'ın Siyasi Partiler Yasası'nın 104. maddesine göre kapatma davası açılmadan önce uyarılmaları gerektiği yönündeki istemini de kabul etmemişti. Bu gelişmeler üzerine Başsavcı Kanadoğlu, FP'nin 1. Olağan Kongresi'ne ilişkin kasetleri delil olarak göstererek, ''ek iddianame'' düzenlemişti. Ek iddianamede, FP'nin kapatılan RP'nin devamı olduğu gerekçesiyle kapatılması, FP'nin kurucularına 5 yıl siyasi yasak getirilmesi ve bu kuruculardan milletvekili olan İsmail Alptekin ve Mehmet Özyol'un milletvekilliklerinin sona erdirilmesi istenmişti. 
     
     




</TEXT>
</DOC>
