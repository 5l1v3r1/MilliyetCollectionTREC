<DOC>
<DOCNO> 9092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/dunya/dun02.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell’dan hızlı siftah 
</HEADLINE>
<TEXT>

ABD Dışişleri Bakanı Ortadoğu’da yedi lider ile buluştuktan sonra bugün de Cem’le görüşecek 
     YASEMİN ÇONGAR Washington 

     Emekli general Colin Powell, on yıl önce, ABD Genelkurmay Başkanı sıfatıyla Irak’a karşı Körfez Savaşı’nı yönetirken sıkı temasta olduğu Ortadoğu ülkelerine, "Dışişleri Bakanı" şapkasıyla döndü ve bu kez generaller yerine kral, emir, cumhurbaşkanı, başbakan ve bakanlarla muhatap oldu. 
     Powell’ın yeni görevindeki bu ilk dış gezisi, ilk üç gününde Ortadoğu’nun yedi lideri ve Rusya Dışişleri Bakanı Igor Ivanov’la görüşmeler içerdi. 
     Mısır, Suudi Arabistan, Kuveyt, Ürdün ve Suriye liderleriyle Irak konusunu görüşen Powell, bölgede Bağdat’a karşı yaptırımların desteğinin büyük erozyona uğradığına bizzat tanık oldu. ABD’li diplomatlar, ancak "çifte kullanımlı" diye tanımlanan ve hem askeri, hem sivil amaca hizmet edebilen bazı mallar dahil, Irak halkının yararlanabileceği malzemelerin satışının serbest bırakılması eğiliminin öne çıktığını belirtiyorlar. Powell ayrıca İsrail ve Filistin liderleriyle de görüştü ve İsrail’de başbakan seçilen Şaron’un, iki taraf arasındaki güvenlik koordinasyonunun yinelenmesine yönelik önerisini Arafat’a iletti. 
     Bugün Brüksel’de NATO ve AB yönetimleri ile buluşacak olan Powell, Türk ve Yunan muadilleri İsmail Cem ve Yorgo Papandreu ile de ayrı ayrı biraraya gelecek. 
     


 DÜNYA 













</TEXT>
</DOC>
