<DOC>
<DOCNO> 10658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/ekonomi/eko01.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey sil baştan 
</HEADLINE>
<TEXT>

     ZÜLFİKAR DOĞAN Ankara 

     - Bankalar yasası değişiyor. BDDK bankaları kapatabilecek veya iflasını isteyebilecek 
     - İç borç stokunun bir bölümü dövize çevrilecek. Kamu bankaları bir yılda satılacak 
     - Yıl sonu enflasyon hedefi en az yüzde 40 olacak. Memur ve işçilere erken emeklilik geliyor 
     
     ABD’deki temaslarını yarın tamamlayarak, Ankara’ya dönmesi ve pazartesi sabahından itibaren, yeni programın çalışmalarını başlatması beklenen Devlet Bakanı Kemal Derviş’in "radikal ve hızlı" çözüm paketini 10 gün içinde tamamlaması bekleniyor. Ekonomi bürokratları, IMF’ye verilecek ek niyet mektubunun daha kapsamlı bir şekilde düzenlenebileceğini, ya da para - kur programındaki köklü değişiklik sonrasında, yeni bir stand-by anlaşmasının da yazılmasının gündemde olduğunu belirttiler. 
     
     İki haftalık sınır 
     Derviş’in ABD’deki temasları sonrasında, programa sağlanacak dış destek konusuyla ilgili, tutarın ortaya çıkmasına paralel olarak, kamu bankalarının özerkleşme - özelleşme yasası, Türk Telekom Yasası, Bankalar Kanunu ve bu kanun kapsamında BDDK’nın kuruluş, görev ve yetkileri ile ilgili konularda değişiklik öngören tasarılar önümüzdeki bir - iki hafta içerisinde, TBMM’den geçirilecek. 
     Derviş ile birlikte ABD’ye giden Merkez Bankası Başkan Yardımcısı Şükrü Binay da ABD Hazinesi, IMF ve Dünya Bankası ile görüşmelere katıldı ve dalgalı kur sonrasında Merkez Bankası uygulamaları ve yeni enstrümanlar ile banka yasasında yapılacak değişiklikleri görüştü. 
     
Program baştan aşağıya değişiyor      İç borç stoku dövize çevrilecek 
     Kamu Bankalarının Hazineden alacaklarının bu yıl içerisinde tümüyle tasfiyesi ve sıfırlanması için de bir plan hazırlandı. İç borçların dövize dönüştürülerek konsolide edilmesi ve vadesinin uzatılması da gündemde. 
     İç borç stoğunun hangi düzeyde dövize endeksli hale dönüştürüleceği dışardan gelecek desteğin miktarına göre şekillenecek. ilk adımın da 20 Mart ihalesi öncesinde atılacağı öğrenildi. 
     Bu uygulamanın amacının ise, Hazinenin kısa vadeli borçlanma zorunluluğunun ve piyasalardan kaynak çekişinin, asgari düzeye indirilmesi, ayrıca kamu bankalarının bankalar arası piyasalardan yüklü fon talepleri nedeniyle faiz tırmanışının önlenmesi olarak özetleniyor. 
     
     Banka kapatma için yeni yasa çıkacak 
     BDDK yönetimine, doğrudan bir bankanın faaliyetini durdurarak kapatma, ilk elde tasfiye ve yine bankanın iflasını isteme gibi yetkilerin verilmesini öngören düzenlemele yapılacak. 
     Bunun yanında, iflas, kapatma, tasfiye gibi süreçlerin yargısal boyutunun uzamaması, kısa sürede bitirilmesi için de, Zekreriya Temizel döneminde hazırlıkları yapılan, ihtisas mahkemelerinin belirlenerek görevlendirilmesi, düzenlemesine de yasa değişikliğinde yer verileceği belirtiliyor. 
     
     Enflasyon hedefi yüzde 40'a çıkıyor 
     Yeni programla birlikte yaz başından itibaren "enflasyon hedeflemesi" uygulamasına başlanacağı, bu çerçevede 2001 yılı sonu enflasyon hedefinin yüzde 40 ve üzerine yükseltileceği belirtiliyor. Daha önce yüzde 4.5 olarak öngörülen, 2001 büyüme hedefi de yüzde 2 düzeyine çekilecek. Bütçe büyüklüklerinde de buna paralel değişikliklerin yapılacağı ifade ediliyor. 
     
     Memura erken emeklilik geliyor 
     Yine yapılan hazırlıklarda, başta KİT'ler ve kamu bankaları olmak üzere, kamuda çalışanlar için "erken ve re'sen emeklilik" konusu da gündemde. Emeklilik ikramiyesinin "artırımlı" ödenmesi suretiyle, "süreli" bir yasal düzenlemeye gidilmesinin planlandığı öğrenildi. 
     
     Vergi kaybı zamla giderilecek 
     Yeni programın gelir ayağında "vergiye dayanan" bir düzenleme öngörülmediği bildirildi. Büyüme hızı hedefinin aşağı çekilmesiyle, öngörülen vergi geliri hedefinin de düşeceği, ancak kur programı değişikliğinden sonra yapılan ve yapılacak olan fiyat ayarlamalarının, gelir kalemlerindeki düşüşü önleyeceği kaydediliyor. 
     
     Kamu bankaları bir yılda satılacak 
     Kamu bankaları ile ilgili kasımda çıkarılan yasa değişecek. Özelleşme süreci 3.5 yıldan bir yıla çekilecek ve en geç 24 şubat 2002'de devlet bankacılıktan çekilmiş olacak. Üç kamu bankasının Ziraat Bankası çatısı altında varlığını sürdürmesi, yönünde yasada değişikliğe gidilmesi seçenekler arasında. 
     
     Telekom Yasası ay sonu çıkacak 
     Türk Telekomun yüzde 51'inin blok olarak satışıyla ilgili yasa değişikliği de bu ay sonuna kadar TBMM'den geçirilecek. Telekom ihalesi yenilenerek, ikinci yarı yılda, yüzde 51 blok satış ve tüm yönetim hakkının devrini içeren yeni yöntemle uluslararası ihaleye çıkalacak. 
     
     

 EKONOMİ 












</TEXT>
</DOC>
