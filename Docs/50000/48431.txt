<DOC>
<DOCNO> 48431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo17.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın İtalya'da galibiyeti yok... 
</HEADLINE>
<TEXT>

     Avrupa Şampiyonlar Ligi D Grubu'nda yarın İtalya'nın SS Lazio takımıyla karşılaşacak Galatasaray'ın, bugüne kadar İtalya'da galibiyeti bulunmuyor. 
     İtalyan takımlarıyla bu zamana kadar İtalya'da 6 kez oynayan Galatasaray, 4 yenilgi ve 2 beraberlik alırken, henüz galibiyetle tanışamadı. İtalya'da AC Milan ile yaptığı 3 maçın 2'sini kaybeden, 1'inde berabere kalan sarı-kırmızılılar, AS Roma ve AC Parma'ya da 
     yenilip, AC Bologna ile berabere kaldı ve deplasmanda galibiyet yüzü göremedi. Türk takımları arasında Avrupa maçlarında İtalya'da galibiyet alan tek takım ise Trabzonspor. Karadeniz ekibi, 1999 Temmuz ayında İntertoto Kupası'nda Perugia'yı sahasında 3-1 yenmişti. Bu arada Galatasaray, İsviçre'nin FC Zürih takımıyla 1963-64 sezonunda İtalya'nın başkenti Roma'da karşılaştı. Avrupa Şampiyon Kulüpler Kupası'nda 2 takım da evlerinde 2-0'lık sonuçlar alınca, 3. maç statü gereği Roma'da oynandı ve bu karşılaşma 2-2 berabere sonuçlandı. Öte yandan, SS Lazio takımının teknik direktörü Alberto Zaccheroni, kariyerinde bu zamana kadar, başında bulunduğu takımlarla sahasında oynadığı Avrupa maçlarında hiç yenilgi almadı. Udinese ve Milan ile toplam 13 Avrupa kupası maçına çıkan Zaccheroni, 6 galibiyet, 7 beraberlik elde etti. 
     






</TEXT>
</DOC>
