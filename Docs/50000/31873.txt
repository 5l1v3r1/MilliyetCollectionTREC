<DOC>
<DOCNO> 31873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/soneko03.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı piyasaları rahatlattı "Borcumuzu öderiz" 
</HEADLINE>
<TEXT>

     Hazine Müsteşarı Faik Öztrak, Uluslararası Para Fonu IMF İcra Kurulu'nda dün akşam 8. gözden geçirmenin tamamlandığını belirterek, ''programla ilgili taahhütlerimiz yerine getirildiği tespit edilerek, 1.5 milyar dolar turtarındaki kredi dilimi Pazartesi günü itibarıyla kullanılabilir hale gelmiştir'' dedi. 
     Öztrak, Dünya Bankası'nın da bütçe finansmanında kullanılacak 1.1 milyar dolar tutarındaki krediyi onayladığını, bu kredinin de önümüzdeki haftadan itibaren kullanılabilecek durumda olduğunu ifade etti. 
     Faik Öztrak, düzenlediği basın toplantısında, IMF ve Dünya Bankası'nın dün akşam ve bu sabah aldığı kararlara ilişkin bilgi verdi ve ekonomideki son gelişmeleri değerlendirdi. 
     Öztrak, Dünya Bankası'nın ayrıca, 600 milyon dolar tutarında tarımsal reform kredisini de onayladığını ve bu süretle Mayıs ayından itibaren ortağı ve müşterisi olunan uluslararası kurumlardan tarımsal reform kredisi hariç, Temmuz sonuna kadar 6.6 milyar dolar finans sağlandığını bildirdi. 
     Müsteşar Öztrak, şöyle devam etti 
     ''Sene sonuna kadar bu kapsamda 9.2 milyar dolar daha sağlanacak olup, Mayıs-Aralık döneminde IMF ve Dünya Bankası'ndan 15.7 milyar dolar kredi kullanılmış olacaktır. 
     Bu imkanın 2.9 milyar dolarlık kısmı bugüne kadar Hazine'nin borçlanmasını kolaylaştırmak amacı ile kullanılmıştır. Dünya Bankası kredileri dahil bütçe finansmanında kullanılacak tutar, sene sonunda 12 milyar dolara ulaşacaktır.'' 
     Öztrak, son ekonomik gelişmeler konusunda ise programın uygulanması ile birlikte hızlı bir iniş gösteren faizlerin, özellikle Haziran aylarının sonunda yüzde 90'ları aştığını söyledi. 
     Bu durumun piyasalarda oldukça kötümser algılandığını ifade eden Öztrak, ''ancak yapılan değerlendirmelerde bazı hususların gözden kaçtığı kanaatindeyiz'' dedi. 
     ''Güçlü ekonomiye geçiş programının, önden yüklü bir program'' olduğunu, yani programın, gerçekleştirmeyi öngördüğü yapısal reformlarla ilgili kurumsal çerçevenin, başlangıçta 2 ay gibi kısa süre içinde gerçekleştirildiğini söyleyen Öztrak, bundan sonra uygulamanın da büyük önem taşıdığını vurguladı. 
     Ringde iki kolumuzu da kullanıyoruz 
     Hazine Müsteşarı Faik Öztrak, geçen programda bir kolu bağlı olarak ringe çıkarılan Merkez Bankası'nın bu programda artık her iki kolunu da kullanabildiği, kendisine verilen tüm araçları kullanmakta bağımsız hareket edebildiğini bildirdi. Öztrak, ''bu, Türk ekonomisinin bugün için uygulanan programla son derece güçlendiğini söylememiz için yeterlidir. Dolayısıyla, dışardan gelebilecek krizlere karşı da Türk ekonomisi ciddi bir şekilde mücehhezdir'' dedi. 
     Faiz Öztrak, düzenlediği basın toplantısında, ekonomik programın uygulanması çerçevesinde, gelinen noktada, hiçbir ülkenin kolay kolay göze alamayabileceği bir bankacılık reformunun gerçekleştirilmiş olunduğunu belirtti. Kamu ve Fon bankalarının piyasalar üzerindeki olumsuz etkilerinin giderildiğini, gecelik borçlanmaların telafi edildiğini anlatan Öztrak, sözlerini şöyle sürdürdü 
     "Bir kısmı Merkez Bankası'nda çevrilmeye başlanılmış, diğer bir kısmı ise tamamen Merkez Bankası tarafından bu kurumların ellerindeki Hazine kağıtları satın alınmak suretiyle tasfiye edilmiştir. 
     Geçtiğimiz istikrar programlarını hatırlarsak, geçtiğimiz istikrar programlarında Türk ekonomisinin yaşadığı en önemli sorun, başta kamu bankaları olmak üzere bankacılık sisteminin zaafiyetiydi. Bu nedenle bankacılık sektöründe yapılanlar son derece önemlidir. Özellikle Bankacılık Düzenleme ve Denetleme Kurumu'nun özel bankalar kesiminde de yaptığı operasyonlarla bugün bankacılık sisteminin sağlıklılığı önemli ölçüde artmış, buna paralel olarak da krizlere dayanıklılığı gelişmiştir.'' 
     Dövizdeki şokları emeriz 
     Türk ekonomisinde bugün için uygulanan programa bakıldığında, geçen seneyle kıyaslandığı zaman iki hususun dikkat çektiğini belirten Öztrak, bunlardan birincisinin döviz kurunun dalgalanmaya bırakılması, diğerinin ise kısa dönemli faizlerin de dalgalanabilmesi olduğunu ifade ederek, şunları söyledi 
     ''Bir kere Türkiye'de döviz kuru dalgalanmaya bırakılmıştır. Yani esnektir. Yani dışardan gelebilecek şokları emme kapasitesine sahip bir durumdur. İkincisi, kısa dönemli faizler de dalgalanabilmektedir. Bir diğer deyişle, geçen programda bir kolu bağlı olarak ringe çıkarılan Merkez Bankası, bu programda her iki kolunu da kullanabilmekte, tüm araçları, kendisine verilen tüm araçları kullanabilmekte bağımsız hareket edebilmektedir. Bu, Türk ekonomisinin bugün için uygulanan programla son derece güçlendiğini söylememiz için yeterlidir. Dolayısıyla, dışardan gelebilecek krizlere karşı da Türk ekonomisi ciddi bir şekilde mücehhezdir. Ancak tabii, dışarda herhangi bir kriz ortamı yaşadığımız zaman içerde uyguladığımız politikalarda da çok daha dikkatli, çok daha tavizsiz, çok daha uyum içinde olmamız gerektiği de açıktır. Bundan sonraki dönemde de bunun böyle olacağından kimse kuşku duymamalıdır.'' 
     Hazinenin borçları 
     2000 yılı sonu itibariyle baktığımız zaman Hazine'nin iç borç stokunun 51.6 katrilyon seviyesinde olduğunu hatırlatan Öztrak, 12 Temmuz itibariyle bu rakamın 92 katrilyon lira seviyesine yükseldiğini kaydetti. Burada en önemli artışın kamu kesimine olan borçlar olduğunu belirten Öztrak, geçen sene 26 katrilyon lira seviyesinde olan kamu kesimine olan borçların da 62.2 katrilyon liraya yükseldiğini bildirdi. 
     Bu çerçevede, borçların dağılımına bakıldığında, 62 katrilyon liralık kamuya olan borcun yaklaşık 20 katrilyon lirasının Merkez Bankası'na olduğuna dikkat çeken Faiz Öztrak, şunları söyledi 
     ''Bunun için de IMF'den sağlanan imkanların Hazine'nin borçlanmasını kolaylaştırmak amacıyla kullanılması karşılığında elde edilen imkanda yer almaktadır. Geri kalan 14 katrilyon lira ise bankacılık operasyonları çerçevesinde kamu ve fon bankalarından satın alınan kağıtlardan oluşmaktadır. Kamu ve Fon bankaları üzerindeki Hazine kağıtları ise 35 katrilyon liradır. Geçen sene sonu itibariyle kağıda bağlanan stok 6.8 katrilyon lira idi. Ancak, 15 katrilyon lira civarında da kağıda bağlanmamış, Hazine'den alacaklardan oluşan bir stok daha var. Bunun da kağıda dönüşmesiyle birlikte ayrıca bu kriz döneminde kamu ve Fon bankalarında ortaya çıkan zararların da Hazine tarafından üstlenilmesi sonucunda kamu ve fon bankalarının elindeki kağıt miktarı 35 katrilyon liraya ulaşmıştır. 
     Yine diğer kamu kuruluşlarının elindeki kağıtlarımız ise 2.8 katrilyondan 6.5 katrilyon liraya çıkmıştır. Ama en önemlisi piyasaya olan borcumuz geçen sene sonunda 25 katrilyon lira iken 29.9 katrilyon liraya çıkmıştır. Dolayısıyla çevrilemez dediğimiz ya da çevrilemez kuşkusu yaratan borç stokunun önemli bir kısmı kamu kesimi üzerindedir. Ve program çerçevesinde kamu kesimi üzerindeki kamu bankaları ve fon bankaları üzerindeki kağıtlarımızın piyasalarda satılması ancak Hazine ile karşılıklı uzlaşma halinde mümkün olacaktır. Dolayısıyla bu noktada bize borcun çevrilebilirliği konusunda ciddi bir esneklik sağlamaktadır.'' 
     Borçları öderiz 
     Programın temel dengelerinin sağlam gözüktüğünü iç borç stokunun önemli bir kısmının kamu kesimine olduğunu ifade eden Öztrak, ''bu çerçevede, bu sağlam program dengeleri dikkate alındığında ve bundan sonra yapılacak uygulamalar dikkate alındığında faizler düşecektir. Faizler beklenen hızla düşmese dahi Hazine'nin borcu çevirme problemini bir ölçüde kamu kesimi üzerindeki kağıt stoku dikkate alındığı zaman ciddi şekilde çevirebilme esnekliği vardır. Altını çizmem gereken konu ise Türk ekonomisinin yapısal dengeleri sağlamdır. Borçlarını çevirememe gibi bir sorunu gözükmemektedir'' diye konuştu. 
     Hazine Müsteşarı Faik Öztrak, yüksek faizle yapılan borçlanma tutarının, toplam borçlar içinde çok küçük bir oranı oluşturduğunu söyledi. Öztrak, ''bizim yüzde 90'ın üzerinde faizlerle borçlandığımız tutarlar, toplam borçlanma tutarları içinde oldukça düşük bir meblağdır. Dolayısıyla kaybedilen herhangi bir şey yoktur. Programın kararlılıkla uygulanması sonucu faizlerin düşmeye başlamasıyla birlikte, program hedeflerinde çok büyük sapmalar meydana gelmeyeceği kanaatindeyim'' dedi. 
     Müsteşar Öztrak, Türkiye ekonomisinin borçlarının çevirememe sorununun gözükmediğini de yineledi. 
     Faik Öztrak, düzenlediği basın toplantısında, gazetecilerin sorularını yanıtladı. Öztrak, fon bankalarının, kamuya maliyetiyle ilgili bir soruya karşın, ''fon bankaları üzerinde 19 katrilyon liralık kağıdımız vardır ve sene sonuna kadar bu esnekliğimiz sürecektir. Fon bankalarının satılması halinde bu kağıtların, özel kesimde işlem görmesi söz konusu olabilecektir'' yanıtını verdi. 
     Öztrak, faizler konusundaki bir soruya yönelik olarak ise şu yanıtı verdi 
     ''Bir ekonomide faiz bir fiyattır, o fiyat neden oluşur diye baktığımız zaman, birinci unsur getiridir, ikinci unsur enflasyon beklentisidir, üçüncü unsur da risktir. Bunun üzerinde de bir takım, faizin büyüklüğünü etkiyeyen vergiler karşılıklar gibi düzenlemeler vardır. Faizlerin düşürülmesi için programın kararlılıkla uygulanması gerekir, faizleri düşürecek en önemli tedbir budur. Programın kararlılıkla uygulanması ve güven ortamının süratle tesis edilmesi. Bunun yanı sıra, eğer belli tasarruf araçları arasında farklılaşmaya yol açmak suretiyle, belli vadelerdeki yatırımları özendiren araçlar varsa, bu unsurların ortadan kaldırılıp, her tasarruf aracının aynı şekilde değerlendirilmesine imkan veren, bir takım, faizlerin üzerindeki yüklerle ilgili düzenlemeler her zaman gündemdedir. Bu konuya bakılmaktadır ama detaylı bir bilgi vermek için henüz çok erkendir.'' 
     Güven bunalımı 
     Faik Öztrak, ''güven bunalımından bahsediliyor, siz bu güven bunalımını kabul ediyor musunuz '' şeklindeki soruya karşılık şunları söyledi 
     ''Güven bulanılımı değil de, deprem psikolojisi sendromuna benzeyen bir sendrom var. Türkiye iki tane kriz yaşamış, dolayısıyla her türlü tartışma, her türlü sapma eğilimi piyasalarda ciddi bir kriz beklentisine dönüşebiliyor. Bu da tabii fiyatlarda ciddi dalgalanmalara neden olabiliyor. Bunun için, programın tavizsiz uygulanması meselesi oldukça önemlidir. Ama bir şeyi de kabul etmek lazım, şu anda Türkiye'nin, Haziran sonuna kadar geçen son sekiz hafta içinde gerçekleştirdiği yapısal reformlarla ilgili hukuki düzenlemeler, gerçekten kolay kolay hiç bir ülkede, bu kadar kısa sürede gerçekleştirilmesi mümkün olmayan düzenlemelerdir. 
     Meseleleri tarım kesimine, bankalarda işsiz kalan insanlara neden işsiz kaldıklarını anlatmak zorundasınız. Tüm bu kesimlerle tek tek uğraşmak durumundasınız. Tüm bu kesimlerden gelen tepkileri, tek tek dikkate almak durumundasınız. Bunları dikkate aldığınız zaman, sanki sapmalar varmış gibi görüntüler ortaya çıkabiliyor ama bunları doğal karşılamak lazım. 
     Şimdi uygulama dönemi başlamıştır. Burada ben, daha fazla kararlılık göreceğimiz kanatindeyim.'' 
     Deprem gibi kriz 
     Ekonomiyi ve krizleri artçı şoklar ve depremle tarif eden Faik Öztrak, bir gazetecinin ''artçı şok bekliyor musunuz '' şeklindeki sorusuna, ''artçı şok beklemiyoruz'' yanıtını verdi. 
     Öztrak, şöyle devam etti 
     ''Epeydir artçı şok yaşadık, şuanda uygulama dönemine geçtik. şuanda binayı sağlamlaştırdık. Artçı şok olsa bile bundan etkilenmemiz çok az olacaktır. Şu anda binayı sağlamlaştıracak gerekli tedbirler alınmıştır. Yapısal reformlarla bina sağlamlaşmıştır. Eşyalar, evin içinde bulunanları öldürmeyecek yerlere konulmuştur. Duvarlara vidalanmıştır. Ama yine de deprem sonrasında yaralanma olaylarıyla karşılaşmamak için gerekli tüm tedbirlerin alınmasına devam edilmeli, uygulama kararlılıkla sürdürülmelidir.'' 
     
     






</TEXT>
</DOC>
