<DOC>
<DOCNO> 24697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sonspo11.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Türkiye'den yapılacak transferler için 15 Haziran'ı bekliyoruz" 
</HEADLINE>
<TEXT>

     Beşiktaş Kulübü Futbol Şubesi Basın Sözcüsü Mete Düren, Türkiye'den yapacakları transferler için, bonservis bedellerinin açıklanacağı 15 Haziran'ı beklediklerini söyledi. 
     Mete Düren, teknik direktör Christoph Daum'un verdiği transfer raporuna göre hareket ettiklerini belirterek, ''Transfer listemizdeki oyuncular için resmi olarak 15 Haziran'dan sonra harekete geçeceğiz.Öngörüşmeler oluyor ama, öncelikle bonservis bedellerinin bütçemize uygun olması gerekiyor'' dedi. 
     Pascal Nouma ile ilgili henüz netleşen bir durum olmadığını kaydeden Düren, bu futbolcunun kulüpte kalıp kalmayacağı veya Paris Saint Germain Kulübü'nden Diawara ile takas edilip edilmeyeceği konusunun yakında açıklığa kavuşacağını vurguladı. Bu arada siyah-beyazlıların prensip anlaşmasına vardıkları Hertha Berlin'li Sixten Veit'in de gelecek hafta içinde İstanbul'a geleceği bildirildi. Düren, iç transfer görüşmelerinin de 4 Haziran Pazartesi gününden itibaren başlayacağını söyledi. 
     Mete Düren, kulüp başkanı Serdar Bilgili'nin 4 Haziran Pazartesi günü kulüp binasında basın toplantısı düzenleyerek, son durumla ilgili bilgiler vereceğini kaydetti. Bilgili'nin, bu toplantıda olağanüstü kongre kararını açıklayacağıyla ilgili söylentilerin gerçeği yansıtmadığını vurgulayan Düren, ''Bilgili, kulübün son durumu, bugüne kadar yapılanlar ve yapılacaklarla ilgili bilgiler verecek'' dedi. 







</TEXT>
</DOC>
