<DOC>
<DOCNO> 7075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur13.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Picasso operasyonu 
</HEADLINE>
<TEXT>

     Kuveyt'ten getirdikleri ünlü İspanyol ressam Pablo Picasso'ya ait olduğu belirtilen bir tablo, Hz. İsa ve 12 havarisine ait resimlerin bulunduğu seccade şeklindeki rahle ile Meryem Ana figürlü ikonayı, 2.5 trilyon lira karşılığında alıcı gibi davranan jandarmaya satmak isteyen 2 kişi yakalandı. 
     İl Jandarma Komutanlığı'ndan alınan bilgiye göre, bir istihbaratı değerlendiren Kaçakçılık ve Organize Suçlarla Mücadele Şube Müdürlüğü ekipleri, tarihi eser satmak isteyen Bosna-Hersek doğumlu Türk vatandaşı Muhittin Öz 45 ve İsmet Bayraktar 39 ile irtibat kurdu. 
     Sivil jandarma timleri, ellerinde bulundurdukları Picasso tablosuna 2.5 milyon dolar yaklaşık 1 trilyon 705 milyar , Hz. İsa ve 12 havarisine ait resimlerin bulunduğu seccade şeklindeki rahleye 1 milyon dolar yaklaşık 682 milyar ve Meryem Ana figürlü ikonaya da 120 milyar lira isteyen Öz ve Bayraktar'la Silivri Kamiloba Beldesi D-100 Karayolu üzerindeki Marin Princess Otel'de buluşma sağladı. 
     Buluşma yerinde Muhittin Öz ve İsmet Bayraktar'ı gözlem altına alan jandarma, söz konusu tarihi eserleri de Öz'ün Şirinevler Florya Caddesi Ekşinar Sokak 11 numaradaki evinde ele geçirdi. Yapılan incelemeler sonucu rahle ile ikonanın orijinal olduğunun anlaşıldığını belirten jandarma yetkilileri, Picasso tablosunun ise ilgili müze müdürlüğüne gönderildiğini ve incelemenin henüz tamamlanmadığını bildirdiler. Gözlem altına alınan 2 kişinin, Picasso tablosu ile diğer 2 eseri Kuveyt'ten getirdiklerini söyledikleri öğrenildi. 
     Kuveyt'ten çalındıktan sonra Kuzey Irak'ta peşmergelerden satın alınan bir Picasso tablosu, geçen yıl Temmuz ayında Hatay'da ele geçirilmişti. İspanya'nın Barcelona kentinde 1903 yılında yapılan ''Bir Genç Kadının Portresi'' adlı eserin piyasa değerinin yaklaşık 17 milyon dolar olduğu öne sürülürken, bir ay sonra da Mardin'de başka bir Picasso tablosu daha elde edilmişti. Piyasa değerinin yaklaşık 15-20 trilyon lira olduğu bildirilen bu eserin de, Pablo Picasso tarafından 1920 yılında yapıldığı ve ''Masa başında ellerinde kadeh taşıyan 2 insan figürü'' olduğu belirlenmişti. 




</TEXT>
</DOC>
