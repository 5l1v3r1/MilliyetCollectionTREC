<DOC>
<DOCNO> 34648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/guncel/gun15.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem haritası yeniden çiziliyor 
</HEADLINE>
<TEXT>

     YILDIZ YAZICIOĞLU Ankara 

     Depremzedeler, internet aracılığıyla devlete yardım başvurusu yapabilecek. Bayındırlık Bakanlığı Afet İşleri Genel Müdürü Mustafa Taymaz, Marmara depremi sonrası başka merkezlere göç eden birçok depremzedenin kendileriyle ilgili bilgilere zor ulaştıklarını söyledi. Devlet yardımları ve kredilerinin sürdüğünü anlatan Taymaz, göç eden depremzedelerin kalıcı konutlar ve yardımlar açısından mağdur olmamaları için www.afet.gov.tr’ adresine başvuru yapabileceklerini açıkladı. 
     
     Çalışmalar üç ay önce başladı 
     Marmara depremi sonrası fay yapısı değişen Türkiye'nin 1996 tarihli deprem haritasının yenilenmesi için üç ay önce çalışmaya başladıklarını da bildiren Taymaz, kötü deneyimlerin yinelenmemesi için zemin hakkında doğru bilgiler gerektiğini vurguladı. Taymaz, yeni haritanın Afet İşleri'nce sürdürülen yer haraketleri ölçümlerinin sonuçlarına göre şekilleneceğini ifade etti. 
     
     Veriler Ankara’da toplanıyor 
     Afet İşleri, bünyesindeki üç ayrı ölçüm ağı sistemine bağlı toplam 154 istasyon aracılığıyla yer hareketlerini tespit ediyor. "Turk.net" adı verilen sistem, Türkiye genelindeki 19 ayrı istasyonla çalışıyor. Sakarya - Bolu hattında Japonya desteğiyle kurulan "Sabo.net" ise bölgesel düzeydeki tüm hareketleri 15 istasyon aracılığıyla inceliyor. Türkiye genelinde 120 istasyonun bağlı olduğu Kuvvetli Yer Hareketleri Ağı ile de tüm bilgiler Ankara’daki merkeze akıyor. 
     



 GÜNCEL 




























</TEXT>
</DOC>
