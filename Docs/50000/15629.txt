<DOC>
<DOCNO> 15629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/guncel/gun02.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Derneği’nden inanılmaz iddia 
</HEADLINE>
<TEXT>
Jandarmanın köpekleri 11 köylüyü parçaladı 
Bingöl’ün Yiğitler köyünde 19 Şubat’ta bir köylünün köpeklerce parçalandığını öne süren İHD, jandarmayı suçladı. Yetkililer, köpeklerin jandarmaya ait olmadığını açıkladı 
     ÖZGÜR CEBE Diyarbakır DHA 

     Bingöl’ün Karlıova ilçesinde 19 Şubat’ta kar maskeli kişilerce kaçırıldıktan sonra işkence edilerek serbest bırakılan Selahattin Öğe ile aynı gün Gazal Berü adlı köylünün jandarmaya ait köpeklerce öldürüldüğü öne sürüldü. 
     İddialarla ilgili Karlıova ilçesine bağlı Yiğitler köyüne giderek incelemelerde bulunan altı kişilik İHD heyeti, raporunu açıkladı. İHD Genel Başkan Yardımcısı Osman Baydemir, resmi ve sivil tüm kesimlerle önceden randevu talepleri olmasına rağmen jandarma ile görüşemediklerini ileri sürdü. Baydemir, resmi yetkililerin Berü’yü parçalayarak öldüren köpeklerin jandarmaya ait olmadığını açıklamasına karşın, köylülerin köpeklerin jandarmaya ait olduğunu ileri sürdüklerini belirtti. Baydemir, Berü’nün aynı köpeklerce parçalanan on birinci kurban olduğunu iddia ederek, şunları söyledi 
     "Jandarmaya ait köpeklerin 150 kadar büyük ve küçükbaş hayvanı parçaladığını öğrendik. Köylüler, köpeklerin zincirle bağlanması konusunda jandarmayı uyardı, ancak bu uyarı dikkate alınmadı. Yiğitler köyündeki jandarma, yolları mayınladı. Köylülerin anlatımlarına göre, köy mezarlığının içi bile mayınlanmış. Sadece dini bayramlarda karakoldan izin alarak köylüler kendi mezarlıklarını ziyaret edebiliyor." 
     Baydemir, Selahattin Öğe ile de görüştüklerini bildirdi. Baydemir, "Öge bize kendisini kaçıranların araç içinde sürekli Sen HADEP’lisin, PKK’lılara yardım etmişsin’ dediğini söyledi. Öğe, araçtan indirilerek tekerleğin altına konulduğunu, aracın üzerinden geçirilmesiyle bayıldığını anlattı" diye konuştu. 
     


 GÜNCEL 













</TEXT>
</DOC>
