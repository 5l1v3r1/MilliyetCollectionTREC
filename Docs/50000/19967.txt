<DOC>
<DOCNO> 19967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun13.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa Golan tepelerinde dua etti 
</HEADLINE>
<TEXT>

     Papa 2. Jean Paul, hac amacıyla geldiği Suriye'de, tartışmalı Golan Tepeleri'ne gelerek, dua etti. 
     Çoğu İsrail işgali altında bulunan Golan Tepeleri'nde, Suriye'nin denetimindeki Kuneytra kasabasına gelen Papa, buradaki harabe bir kilisede düzenlenen ayinde, dünyada ve Kutsal topraklarda barış için dua etti. Papa, bölge halkına, ''Tanrı kadar merhametli olması'' çağrısında bulunarak, ''geçmişteki hataları affetmelerini ve kendilerini barışa adamalarını'' istedi. Papa, ''Ortadoğu halkı için sana dua ediyoruz. Onlara düşmanlık ve bölünme duvarlarını yıkmaları, hep birlikte adil ve istirarlı bir dünya yaratmaları için yardım et'' diye yakardı. Golan Tepeleri'nin batı kesimini 1967'de işgal eden İsrail, Kuneytra'yı da ele geçirmiş, ancak 1974'te ABD'nin arabuluculuğuyla varılan anlaşmayla kasabayı harabe bir şekilde Suriye'ye geri vermişti. 







</TEXT>
</DOC>
