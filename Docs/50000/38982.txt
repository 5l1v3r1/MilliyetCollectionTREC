<DOC>
<DOCNO> 38982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sontur11.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok yazık..Denize düşen doğum günü hediyesini almak isterken öldü. 
</HEADLINE>
<TEXT>

     Sarıyer'de, sevgilisinin doğum günü hediyesi olarak verdiği paketi denize düşüren genç, almak isterken boğuldu. 
     Bir konfeksiyon atölyesinde ütücü olarak çalışmaya başlayan Erkan Yılmaz 22 , bu sabah evlilik planları yaptığı ve 8 aydır birlikte olduğu sevgilisi Havva Aslan ile Çayırbaşı'nda buluştu. Bir süre elele yürüyen sevgililer, daha sonra Büyükdere'de deniz kenarındaki banklara oturarak, sohbet etti. 
     Bu arada Havva Aslan, aynı işyerinde çalıştığı ve yarın doğum günü olan Erkan Yılmaz'a, doğum günü hediyesi olarak aldığı paketi uzattı. İçerisinde pantalon ile gömlek bulunduğu bildirilen paketi açmaya çalışan Yılmaz, rüzgarın da etkisiyle denize düşürdü. 
     Hediyeyi çıkarmak için denize atlayan Yılmaz, suyun dalgalı olması nedeniyle aşırı derecede su yutarak bilincini kaybetti. 
     Havva Aslan'ın yardım çağrıları üzerine olay yerine gelen polis ve vatandaşlar tarafından sudan çıkarılan Yılmaz, ambulansla Sarıyer Devlet Hastanesi'ne kaldırılmak istenirken yolda hayatını kaybetti. 






</TEXT>
</DOC>
