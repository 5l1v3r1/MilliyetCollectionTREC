<DOC>
<DOCNO> 17162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/siyaset/asiy.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefteki üç general 
</HEADLINE>
<TEXT>

Emekli komutanlar Dervişoğlu, Özkasnak ve Küçük’e suikast hazırlığı içinde olan, 24 Hizbullah militanından oluşan üç tim, Jandarma Genel Komutanlığı’nın istihbaratıyla ortaya çıkarıldı... 
     ANKARA Milliyet 

     Jandarma Genel Komutanlığı, 24 Hizbullah militanından oluşan 3 timin, emekli Oramiral Salim Dervişoğlu, emekli Tümgeneral Erol Özkasnak ve emekli Tuğgeneral Veli Küçük’e suikast hazırlığı içinde olduğunu ortaya çıkardı. 
     Kimlikleri ortaya çıkarılan teröristlerin kullandığı diplomatik plakalı arabalarından birinin İran Büyükelçiliği adına tescil edildiği saptandı. Soruşturmada elde edilen bulgular, dün Anadolu Ajansı tarafından basın yayın organlarına duyuruldu. 
     Ajans tarafından isimleri açıklanmayan komutanların, Deniz Kuvvetleri eski Komutanı emekli oramiral Salim Dervişoğlu, Genelkurmay eski Genel Sekreteri emekli Tümgeneral Erol Özkasnak ve Susurluk skandalına ismi karışan emekli Tuğgeneral Veli Küçük olduğu öğrenildi. 
     Jandarmanın belirlemelerine göre, teröristler emekli 3 amiral ve generali öldürmek için, toplam 24 kişiden oluşan üç ayrı tim oluşturdu. Jandarma, suikast planlarını ve üç timi oluşturan, üç kişilik lider kadronun kimliğini de tespit etti. 
     
Suikast planları      Suikast planlarının, operasyonlarda ölü ele geçirilen Hüseyin Velioğlu’nun yerine örgütün liderliğine soyunan İsa Altsoy ile örgüt üst yönetiminden Beşir Varol ve Sulhattin Ürük tarafından yapıldığı belirtildi. İsimleri tespit edilen üç Hizbullah militanının fotoğrafları, tüm güvenlik birimlerine dağıtıldı. 
     Suikastlara katılacak isimler arasında yabancı uyruklu "Pejman" ve "Asker" adlı iki kişinin bulunduğu öğrenildi. Jandarma incelemesinde, suikast timlerinde yer alan teröristlerden ikisinin de İran’ın Kasr -ı Şirin bölgesi ve Kuzey Irak’ta kaldıkları bilgisine ulaşıldı. 
     
Arabalar İran’dan      Suikast eylemini gerçekleştirecek teröristlerin kullandığı 06 CF 208 plakalı lacivert renkli Mercedes’in, 10 Nisan 1994’te İran Büyükelçiliği adına tescil ettirildiği ortaya çıktı. Ayrıca, 34 CF 229 plakalı bir lacivert Mercedes de tespit edildi. 
     Jandarma Genel Komutanlığı’nın, Emniyet Genel Müdürlüğü’ne konuyla ilgili bir dosya ilettiği ve Emniyet’in de İsa Altsoy, Beşir Varol ve Sulhattin Ürük’ün fotoğraflarıyla birlikte il emniyet müdürlüklerine uyarı yazısı gönderdiği öğrenildi. Suikast hedefi olan Dervişoğlu, Özkasnak ve Küçük’ün üst seviyede koruma altına alındığı bildirildi. 
     
Hizbullah’ın ölüm timi YAKALANDISERHAT ÜNAL İstanbul 
     İstanbul'da üst düzey komutanlara ve askeri hedeflere yönelik eylem hazırlığında oldukları belirtilen yasadışı Hizbullah örgütü üyesi dört kişilik eylem timi yakalandı. 
     Diyarbakır Emniyet Müdürü Gaffar Okkan suikastına katılan tetikçi Mehmet Fidancı, İstanbul'daki bir ölüm timinin üst düzey komutanlara yönelik eylem hazırlığında olduğunu söyledi. İstanbul Terörle Mücadele Şube ekipleri, Hizbullah'ın iki hücre evini takibe aldı. Düzenlenen operasyonda, yakalanan 4 tetikçiyle onlara yardım ve yataklık eden üç kişi gözaltına alındı. 
     Militanlarla birlikte askerlere yönelik suikast hazırlığında olduklarını gösteren doküman ve krokiler de ele geçirildi. 
     Dört tetikçinin, 1991 ve 1994'te Batman'da işlenen dört cinayetten arandığı da belirlendi. Teröristlere ait üç uzun namlulu silah da balistik incelemeye gönderildi. Dün akşam gizlice Diyarbakır'a gönderilen militanların ifadeleri doğrultusunda İstanbul'da geniş çaplı bir operasyon daha başlatıldı. 
     


 SİYASET 

















</TEXT>
</DOC>
