<DOC>
<DOCNO> 37290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sontur08.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı'ndan "Hamili kart yakinim değildir" genelgesi 
</HEADLINE>
<TEXT>

     "Her 10 kişiden birinde kartvizi olduğunu" söyleyen Turizm Bakanı Mustafa Taşar, adını kullanarak kamu kurum ve kuruluşlarında çıkar karşılığı iş takip eden "sahte danışman, akraba ve hısımlara" karşı ilgili tüm birimleri uyardı. 
     Mustafa Taşar, Turizm Bakanlığı'na atandıktan sonra 81 İl valiliği ile OHAL Bölge Valiliği, bakanlık merkez birimleri, il turizm müdürlükleri ve tanıtım müşavirliklerine "sahte danışman, akraba-hısımlara" karşı uyanık olunması için bir genelge gönderdi. 
     Genelgede, bazı art niyetli kişilerin, bakan ya da diğer üst düzey yöneticilerin adına hareket ettiklerini belirterek ya da "danışman", "müşavir" gibi değişik sahte unvanları kullanarak kamu kurum ve kuruluşlarında çıkar karşılığı iş takipçiliği yaptığı ve değişik taleplerde bulunduklarına dikkat çekildi. 
     Taşar genelgesinde, "Bu tür olası girişimleri önlemek için Bakanlığın merkez birimleri, bağlı kuruluşları ve taşra teşkilatına adımı kullanarak hısım-akraba olduğunu iddia ederek ya da danışman, müşavir gibi unvanlarla iletilen istekler kesinlikle dikkate alınmayacak ve yerine getirilmeyecektir" dedi. 
     Bakan Taşar, bu yönde talepte bulunanların adlarının kendisine iletilmek üzere özel kalem müdürüne bildirilmesi talimatı verdi. 
     Genelgede, "İletilmesini istediğim hususlar veya görevine ilişkin emirler bizzat tarafımdan ya da talimatım üzerine Bakanlık Özel Kalem Müdürü veya Bakanlık Müsteşarı tarafından intikal ettirilecektir" denildi. 







</TEXT>
</DOC>
