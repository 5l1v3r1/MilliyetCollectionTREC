<DOC>
<DOCNO> 28408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/yasam/yas09.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sincarlar’a aile boyu idam... 
</HEADLINE>
<TEXT>

Savcı, Sincar aşiretinin reisi Murat, kardeşi Davut ve annesi Selma için çete kurarak iki kişiyi öldürttükleri gerekçesiyle idam istedi 
     SEMRA PELEK İstanbul 

     İki kişinin öldürülmesiyle ilgili olarak haklarında dava açılan Sincar aşireti reisi Murat Sincar, annesi Selma Sincar, kardeşi Davut Sincar ile iki adamı hakkında idam istendi. 
     İstanbul DGM Cumhuriyet Savcılığı’nca, Bostancı’da Sait Yılmaz ve şoförü Mustafa Yanbul’un öldürülmesi üzerine hazırlanan iddianamede, Murat ve Davut Sincar için, Taammüden adam öldürmeye azmettirmek’ suçundan idam, çete kurmak’ suçundan da 9’ar yıla kadar ağır hapis cezası talep edildi. 
     Önümüzdeki günlerde başlayacak davanın soruşturmasını yürüten savcı, geçen hafta tutuklanarak cezaevine konulan anne Selma Sincar hakkında da aynı suçlardan aynı cezaları istedi. 
     Aşiret üyelerinden Mehmet Saylağ hakkında 4.5 yıldan 9 yıla kadar hapsi istenen iddianamede, Şevket Gürdap’ın da 5.5 ile 10.5 yıl arasında ağır hapis cezasına çarptırılması talep ediliyor. Aynı olayla ilgili tetikçi Şükrü Uyar’ın da aralarında bulunduğu 6’sı tutuklu, 10 sanık hakkında ise daha önce dava açılmıştı. 
     



 YAŞAM 




















</TEXT>
</DOC>
