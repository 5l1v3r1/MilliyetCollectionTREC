<DOC>
<DOCNO> 17706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sontur24.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan kutlamalarına yağmur engeli... 
</HEADLINE>
<TEXT>

     23 Nisan Ulusal Egemenlik ve Çocuk Bayramı kutlamaları, bazı illerdeki olumsuz hava koşulları nedeniyle ertelendi. 
     İzmir ve Manisa'da havanın yağışlı olması nedeniyle 23 Nisan kapalı mekanlarda kutlanırken, programda yer alan resmi geçit ve gösteriler ertelendi. 
     Bursa Atatürk Stadyumu'ndaki kutlamalar, saygı duruşu ve İstiklal Marşı ile başladı. İl Milli Eğitim Müdürü Engin Özbek'in konuşmasının ardından öğrencilerin şiir okumaya başladığı sırada sağanak yağmur başladı. Öğrenciler, stadın kapalı bölümlerine alınırken bir süre yağışın dinmesi beklendi ancak, devam etmesi üzerine törenler 28 Nisan Cumartesi gününe ertelendi. 
     Diyarbakır'da ilk tören, Atatürk Anıtı'na çelenklerin konulmasıyla başladı. Atatürk Stadı'nda devam edilen kutlamalarda öğrencilerin geçişi sırasında yağmurun başlaması nedeniyle geçiş yarıda kesilirken, gösteri bölümü de iptal edildi. Törenden sonra sanatçılar Yavuz Bingöl ve Songül Karlı ile mahalli sanatçıların vereceği konser de yağmur nedeniyle Ziya Gökalp Kapalı Spor Salonu'na alındı. 
     Şanlıurfa'daki Ulusal Egemenlik ve Çocuk Bayramı kutlamalarının bir bölümü, olumsuz hava koşulları nedeniyle spor salonunda yapıldı. 
     Kutlamaların bir bölümünün de Cumartesi günü stadyumda yapılacağı bildirildi. 
     23 Nisan Ulusal Egemenlik ve Çocuk Bayramı kutlamaları,rüzgar ve yağmur nedeniyle Ardahan'da da iptal edildi. 
     




</TEXT>
</DOC>
