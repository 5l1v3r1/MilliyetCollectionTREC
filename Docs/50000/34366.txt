<DOC>
<DOCNO> 34366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/siyaset/asiy.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Balayı Hawaii’de 
</HEADLINE>
<TEXT>

Devlet Bakanı Şükrü Sina Gürel, uğruna eşinden boşandığı Basın Ataşesi Zeliha Sapmaz'la 1 Ağustos'ta evleniyor... 
     ANKARA ANKA 

     Kıbrıs işlerinden sorumlu Devlet Bakanı Prof. Dr. Şükrü Sina Gürel, 1 Ağustos'ta Fransa Büyükelçiliği Basın Ataşesi Zeliha Sapmaz'la dünya evine giriyor. 
     Gürel, uzun süre ayrı yaşadığı ve nisan ayında boşandığı KKTC'li eşinin ardından ikinci kez nik h masasına oturmak üzere gün sayıyor. Gürel, 1 Ağustos Çarşamba günü, yalnızca çok yakın çevresinin katılması beklenen ve evinde düzenlenecek mütevazı bir nikah töreniyle Zeliha Sapmaz ile evlenecek. Sapmaz da, Gürel gibi ikinci evliliğini yapacak. 
     Gürel - Sapmaz çiftinin, balayını, pek çok ünlü çiftin tercih ettiği dünyaca ünlü Hawaii Adaları'nda geçireceği belirtiliyor. 
     Gürel'in, ilk eşinden iki oğlu bulunuyor. Sapmaz'ın da ilk eşi Faruk Halefoğlu'ndan bir kızı var. Fransız Büyükelçiliği Basın Ataşesi olmadan önce Bilkent Üniversitesi'nde öğretim üyeliği yapan Sapmaz'ın birkaç yabancı dili çok iyi derecede konuştuğu biliniyor. 
     
     Ecevit'in en yakınlarından 
     DSP'den siyasete atılmadan önce Ankara Siyasal Bilgiler Fakültesi Uluslararası İlişkiler Bölümü'nde öğretim üyeliği yapan Gürel'in, hükümetteki sorumluluk alanında bulunan Kıbrıs konusunda "Kıbrıs Tarihi" adlı iki ciltlik bir kitabı da bulunuyor. Gürel, Kıbrıs konusundaki duyarlılığı bilinen ve 1974 yılında adaya çıkarma harekatı yapma kararı veren hükümetin başkanı olan Başbakan Bülent Ecevit'in en yakınındaki isimler arasında yer alıyor. 
     



 SİYASET 











</TEXT>
</DOC>
