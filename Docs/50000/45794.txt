<DOC>
<DOCNO> 45794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sonspo08.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Fenerbahçe bu yıl da şampiyon olacaktır" 
</HEADLINE>
<TEXT>

     Fenerbahçe Kulübü Başkanı Aziz Yıldırım, takımın futbolda bu yıl da şampiyon olacağını savundu. 
     Fırat Üniversitesi ve Türkiye İnsan Kaynakları Vakfı TİKAV 
     işbirliğiyle üniversite öğrencilerine sağlanacak olan bursun tanıtımı için Elazığ Atatürk Konferans Salonu'nda bir toplantı yapıldı. 
     Toplantıya katılan Aziz Yıldırım, burada yaptığı konuşmada, Türkiye'nin en büyük kulübünün Fenerbahçe olduğunu ve göreve geldiğinde tek hedefinin, Fenerbahçe'yi büyük yerlere taşımak olduğunu bildirdi. 
     Fenerbahçe'nin kurumsallaşmasını ve bir dünya kulübü durumuna getirmek istediğini ifade eden Yıldırım, şöyle konuştu 
     ''Fakat bu 2 yıl maalesef yaşanan olaylardan, belki de tecrübesizliğimizden dolayı isteklerimizi yerine getiremedik. Ama ikinci yılda bunu başardık ve Fenerbahçe'yi şampiyon yaptık. Takımın geleceği için şampiyonluk önemli diyorum. 
     Fenerbahçe, bir dünya kulübü olmaya mecburdur. Ama bunu bir plan içinde yapılması gerekir. Bu planın uygulamasının birinci yılı bu senedir. Bu sene de hedefimiz şampiyonluktur. Takımın bu yıl Avrupa'da başarılı olmasını beklemek bizler için yalnış olurdu. Sebebi de bir hazırlık dönemi beklememizden dolayı. Biz bu sene Avrupa'da bir tecrübe kazandık. Bu tecrübeyle bu yıl ligde şampiyon olacağız. Seneye de yine Avrupa Şampiyonlar Ligi'ne katılarak bu kez hedefimiz olan finali yakalayacağız.'' Sporun barış ve kardeşlikten geldiğini ve mücadelenin sahada yapılması gerektiğini anlatan Yıldırım, saha dışında diğer kulüplerin taraftarlarıyla her zaman dost olacaklarını kaydetti. 
     Fenerbahçe'nin, altyapısını tamamladığını ve altyapıda takımının 10 branşta mücadele ettiğini belirten Yıldırım, ''Türkiye'de ilk kez 
     kendi atletizm pistini ve boks salonunu Fenerbahçe yapmıştır. Kulüp 50 yıllık yatırımını yapmıştır. En büyük yatırımından biri de stadıdır. 
     İnşallah Mart ayında ve bir Galatasaray maçıyla stadın açılışı yapılacaktır'' dedi. 
     Yıldırım, Fenerbahçe'nin Malatyaspor ve Diyarbakırspor ile yapacağı maçlara öğrencileri çağırırken, TİKAV aracılığıyla öğrencilere 100 adet ücretsiz bilet dağıtacaklarını söyledi. 
     Toplantıdan sonra öğrencilere Fenerbahçe forması dağıtılırken, dağıtım sırasında zaman zaman izdiham yaşandı. 
     






</TEXT>
</DOC>
