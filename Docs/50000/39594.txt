<DOC>
<DOCNO> 39594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/ekonomi/eko03.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar düştü herkes mutlu... 
</HEADLINE>
<TEXT>

Hazine’nin halka arzına talep gelmesi, doların 1 milyon 382 bin liraya kadar gerilemesini sağladı 
     EKONOMİ SERVİSİ 

     Doların 1 milyon 400 bin liradaki psikolojik sınırın altına gerilemesi piyasaların moralini yükseltti. Dolar gün içinde 1 milyon 380 bin liraya kadar gerilerken, son bir hafta içinde TL karşısında yüzde 7.1 değer yitirdi. 
     Hazine’nin gelen talep nedeniyle ilk gün sonunda halka arzını kestiği 99 gün vadeli bonoya, piyasanın beklenenin üzerinde ilgi göstermesi döviz fiyatlarına yansıdı. 
     Hazine’nin yurtdışı borçlanmaya çıkacağı söylentisi ve bankaların sendikasyonlarını yenilemeye başlamasının verdiği olumlu havaya katkıda bulunan bu gelişme, doların gün içinde 1 milyon 380 bin liraya kadar gerilemesinin "temel gerekçesi" olarak kullanıldı. 
     
     İhale düşüşü hızlandırdı 
     Olumlu hava nedeniyle Merkez Bankası, dün yaptığı döviz ihalesinde 1 milyon 387 bin lira ortalama fiyattan bankalara satış yaptı. 
     Önceki günü 1 milyon 390 bin lira alış - 1 milyon 400 bin lira satış fiyatıyla kapatan doların düşüşü, Merkez Bankası’nın 60 milyon dolarlık döviz satış ihalesi sonrası hızlandı. 
     Yerli bankalar yanında Londra kökenli bankaların da satışlarının gözlendiği piyasada doların bankalararası piyasada en iyi alış rakamı 1 milyon 372 bin lira, en iyi satış rakamı ise 1 milyon 381 bin lira oldu. 
     Gün sonunda Merkez Bankası doların bugünkü gösterge alış kurunu 1 milyon 368 bin 548 lira, satış kurunu ise 1 milyon 375 bin 149 lira olarak açıkladı. Böylece TL, dolar karşısında düne göre yüzde 2.36, geçen çarşamba günü açıklanan gösterge kura göre de yüzde 7.1 değer kazanmış oldu. 
     Serbest piyasada ise öğlen saatlerinde 1 milyon 392 bin liradan satılan dolar, akşam saatlerinde 1 milyon 382 bin liraya geriledi. Doların TL karşısında bir günlük kaybı 25 bin, bir haftalık kaybı 96 bin lira oldu. 
     
     Faiz yüzde 81’in altında 
     Bono piyasasında ise küçük çaplı düşüş olmasına karşın sakin bir gün yaşandı. Önceki gün yüzde 81.58’e gerileyen bono faizleri dün de yüzde 80.96’dan günü tamamladı. 
     Şirketlerin henüz dolar talebinde bulunmadığı gibi dolar bozdurmadığını belirten bankacılar, döviz satışının artmasının piyasalarda olumlu karşılanacağını söyledi. 
     Halka arzın psikolojik desteğin kırılmasında önemli bir neden olduğunu savunan bankacılar, olumlu havanın kurları bir miktar daha aşağıya taşıyabileceği yorumunda bulundular. 
     



 EKONOMİ 














</TEXT>
</DOC>
