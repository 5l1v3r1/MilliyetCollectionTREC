<DOC>
<DOCNO> 29376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/ekonomi/eko07.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bu kez PANİKLEMEDİ 
</HEADLINE>
<TEXT>

T. Telekom’da yeni yönetimin belirlenmesi için Ankara’dan haber bekleyen para ve sermaye piyasaları dalgalı ancak soğukkanlı bir gün geçirdi 
     EKONOMİ SERVİSİ 

     Geçtiğimiz günlerde Buğday ve Tekel yasası krizlerinde oldukça dalgalı günler yaşayan piyasalar Telekom krizini hafif atlattı. Gün boyu Telekom krizinin çözümünü bekleyen hisse senedi, döviz ve faiz piyasaları gün içinde kısa süreli dalgalanmalar gösterdi, ancak bu paniğe dönüşmedi. Borsa günü yüzde 0.71’lik düşüşle 11.084 puandan kapattı. Bir ara 11 bin puanın altına inen endeks gün boyu 11 bin puanın üstünde tutunmaya çalıştı. Günlük işlem hacmi ise 274.3 trilyon lira düzeyinde kaldı. 
     T.Telekom sorununun dün piyasaların kapanmasından sonra çözülmesinin bugün piyasalara olumlu yansıması bekleniyor. Düne kadar genel beklenti Telekom sorununun çözülmesi yönündeydi. Borsada bugün ilk hedef 11.500 psikolojik hedefin yüksek işlem hacmi ile geçilmesi olacak. 
     Doların ilk aşamada yeniden 1 milyon 250 binlere ve faizin de yüzde 80 düzeyine inmesi bekleniyor. 
     
     Rahat nefes 
     Stand - by kapsamındaki ekonomik programın sekizinci gözden geçirilmesine ilişkin ek niyet mektubunun IMF’ye gönderilmesi ve Devlet Bakanı Kemal Derviş’in Telekom krizi nedeniyle iptal ettiği yurtdışı gezisine çıkacak olmasının piyasaları rahatlatması bekleniyor. 
     
Dolar dalgalandı      Sabah saatlerinde Telekom krizinin çözümü konusunda umutlar doları 1 milyon 250 bin liraya kadar düşürdü. Ancak gün boyu herhangi bir gelişmenin olmaması doların fiyatını artırdı. Dolar serbest piyasada 1 milyon 265 bin liradan kapanırken, önceki güne göre 5 bin liralık artış gösterdi. Dolar, Telekom belirsizliği nedeniyle Merkez Bankası’nda da 21 bin liralık artışla 1 milyon 273 bin liraya yükseldi. 
     
Faiz 90’a yaklaştı      Gün boyu süren Telekom sorunu bono faizlerinde hızlı dalgalanma yaşattı. Salı günü yüzde 92.92 ile satışa çıkarılan 7 Kasım 2001 vadeli bonoların faizi dün yüzde 83’e inmesine karşın kapanışta yüzde 87.5’e ve bugün valörlü yüzde 89’a yükseldi. 
     



 EKONOMİ 

























</TEXT>
</DOC>
