<DOC>
<DOCNO> 28946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sonspo17.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yarın Almanya yolcusu... 
</HEADLINE>
<TEXT>

     Trabzonspor, yeni sezon hazırlıklarının ilk bölümü için yarın sabah Almanya'ya gidecek. 
     Bordo-mavili takımda, 27 Haziran-23 Temmuz tarihleri arasında gerçekleştilecek Almanya kampına katılacak 25 futbolcu, teknik direktör Sadi Tekelioğlu tarafından belirlendi. Karadeniz ekibinin kamp kadrosuna, satış listesine konulan futbolculardan sadece Tamer alındı. Sözleşmesi devam ettiği halde teknik heyet tarafından gözden çıkarılan Makedon oyuncu Serafimovski ile Alman oyuncu Löbe ise Almanya'ya götürülmeyecek. 
     Trabzonspor'un 25 kişilik kamp kadrosunda şu isimler yer alıyor 
     Hami, Osman Özköylü, Metin, Gökdeniz, Hasan, Gökhan, Erman, Erhan, Osman Kurtuldu, Cem, Zafer, Güngör, Tamer, Nuri, Kenan, Edvardo, Jarro, Da Silva, Brito, Somers, Murat, Mehmet, Şenol, Cafer ve Macit. 
     
     Salazar'ın transferi 
     Teknik direktör Sadi Tekelioğlu, Perulu oyuncu Salazar ile prensipte anlaştıklarını ve bu futbolcunun sözleşme imzalamak için Türkiye'ye geleceğini belirterek, ''Salazar'ın gelişi, ülkesindeki deprem nedeniyle ertelendi. Ancak bu futbolcu ile büyük olasılıkla sözleşme imzalayacağız. Bu futbolcu, şu an milli takım kampında. Eğer izin alabilirsek, Salazar da Almanya kampına katılacak'' dedi. 
     Salazar'ın bonservisinin elinde olduğunu ve bu futbolcunun kulübe büyük bir maddi külfet getirmeyeceğini de kaydeden Tekelioğlu, Almanya kampında, Salazar'ı yakından tanıma fırsatı bulacağını sözlerine ekledi. 






</TEXT>
</DOC>
