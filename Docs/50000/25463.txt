<DOC>
<DOCNO> 25463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/guncel/gun05.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
102 Milyon’ fırtınası 
</HEADLINE>
<TEXT>

Kanal D’nin başlamadan ilgi toplayan "102 Milyon" adlı yarışmasının 10 finalistini belirlemek için yapılan mülakat gece yarılarına kadar sürdü 
     SERKAN DUYGU 

     Kanal D’nin daha başlamadan büyük ilgi toplayan yarışma programı, "102 Milyon" fırtınası sürüyor. Yarışma için telefonla dört günde beş bin kişinin başvurduğu yarışmanın ön elemeleri Maslak Princess Hotel’de yapıldı. Beş bin kişi ön elemeyle 500 kişiye indirildi. 
     
Tek tek görüşüldü      Dün ve bugün devam eden elemelerde Med Yapım Genel Müdürü Fatih Aksoy, Genel Müdür Yardımcıları Armağan Çağlayan, Meltem Kayalı, Yönetmen Ebru Yalçın ve Yapımcı Sibel Tuna yarışmacılarla tek tek görüşerek 10 finalisti belirlemek için eleme yaptılar. İlk gün 300’ün üzerinde yarışmacının katıldığı mülakat, gece geç saatlere kadar sürdü. 
     Elemeler sonrası seçilecek olan 10 finalist, 9 Haziran Cumartesi günü ana haber sonrası Kanal D’de canlı olarak yayınlanacak olan programda 10 ünlü sanatçı tarafından ikinci defa mülakata tabi tutulacak. Finalistlerle sohbet edecek olan ünlüler arasında Hülya Avşar, Ajda Pekkan, Sinan Çetin, Kenan Işık, Gani Müjde, Fatih Altaylı, Behzat ve Süheyl Uygur kardeşler yer alıyor. Ünlüler yarışmacılarla sohbet ederken, programa telefonla katılan izleyiciler ise oylarıyla ilk iki yarışmacıyı belirleyecek. 
     



 GÜNCEL 



























</TEXT>
</DOC>
