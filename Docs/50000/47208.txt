<DOC>
<DOCNO> 47208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sonspo19.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Taffarel'den Fatih Terim'e destek 
</HEADLINE>
<TEXT>

     İtalya'nın Parma takımının Brezilyalı kalecisi Claudio Taffarel, Galatasaray'dan eski teknik direktörü Fatih Terim'in Milan'da başarılı olacağını savundu. 
     Galatasaray'da 2 yıl Terim'in teknik direktörlüğünde çalışan Taffarel, Guerin Sportivo dergisine verdiği demeçte, şu görüşleri dile getirdi 
     ''O bir imparator, adını taşımak zorunda olduğu için kazanacak. 
     Terim için kazanmak hayat, enerji demek. Fatih bir karizmaya sahip. 
     Galatasaray'da bize söylediklerine tüm futbolcular inanıyordu. 
     Söylediklerinin doğru çıkacağını biliyorduk. Ve herşey onun önceden öngördüğü gibi olmuştu.'' Terim'in, Türk olmasaydı İtalya'da bu kadar eleştirilemeyeceğini savunan Taffarel, Terim'in iyi bir grup yaratmayı başardığını ve şimdilik Milan kulübünden de büyük destek aldığını ifade etti. 
     Parma'nın kalecisi, ''Terim kaybettiği zaman ne yapar''' şeklindeki bir soruya ise ''Ona bakamazsın, gözleri seni yer. İşlerin istediği gibi gitmediği zaman hemen hemen herşeyi yapar. Seni doldurur, öfkelenir, seni kamçılar, seni azarlar. Herşey iyi olana kadar'' yanıtını verdi. 
     36 yaşındaki Taffarel, son olarak Terim ile ilgili, ''Eğer onunla 
     konuşursan kafası hep yüksektedir, büyük rahatlıkla purosunu içer. 
     Maksimum havalı tiyatrodaki baş aktöre benzer'' dedi. 
     






</TEXT>
</DOC>
