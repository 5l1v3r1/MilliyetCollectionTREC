<DOC>
<DOCNO> 16128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur11.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da esnaf eylemlerinin bilançosu... 
</HEADLINE>
<TEXT>

     İstanbul Valisi Erol Çakır, ekonomik krizi protesto amacıyla kent genelinde gerçekleştirilen 80'e yakın yürüyüşe 50 bin dolayında kişinin katıldığını, bunlardan 100 civarında kişi hakkında yasal işlem yapıldığını bildirdi. 
     Çakır, İstanbul Valiliği'nde gazetecilerin sorularını yanıtlarken, ''Ankara Valiliği eylemleri yasakladı. İstanbul'da da böyle bir uygulama olacak mı '' şeklindeki soru üzerine ''İstanbul'da böyle bir yasaklama falan yok'' yanıtını verdi. 
     Toplantı ve gösteri yürüyüşünün Anayasal bir hak olduğunu ve kanunların bunu düzenlediğini belirten Çakır, şunları söyledi 
     ''Kanun bunu insanlara zarar vermeden yapılmasını öngörmüştür. Bu düzenlemenin temel koşulu izin almaktır. İzin almak koşulu ile istanbul'da yapılmak istenen bütün toplantı ve gösterilere izin verilmektedir. Ama yasaları yok farzederek, yasadışı yapılmak istenen ve provakatörler, istismarcılar ile herşeyin cirit attığı bir ortamda yapılmak istenen eylemlere müsamaha edilmesi sözkonusu değil. Zaten kanun da müsade etmiyor, devlet de etmez.'' 
     Vatandaşların bu işi ''çocuk oyuncağı zannettiğine'' dikkat çeken Çakır, yasadışı suç işleyenlerin parmak izlerinin alındığını ve bunların sabıka kayıtlarına işlendiğini söyledi. 
     ''Sonuç olarak yasadışı iş yapanlar mutlaka bir müeyyide ile karşılaşıyor'' diyen Çakır, ''Her zaman devlete, millete sahip çıkmış esnafa tavsiyem, kanunlara mutlak riayet etmeleridir'' dedi. 




</TEXT>
</DOC>
