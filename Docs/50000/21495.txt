<DOC>
<DOCNO> 21495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/spo05.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Günaydın federasyon 
</HEADLINE>
<TEXT>

Milliyet’teki haber ve fotoğraflar üzerine harekete geçtiler, Diyarbakırspor Kulübü’nü Disiplin Kurulu’na sevk ettiler 
     CEMAL ERSEN 

     FUTBOL Federasyonu olaylı Diyarbakır-Altay maçına kayıtsız kalamadı. Gözlemciler Erdal Güleç ve Galip Bitigen ile temsilci Orhan Danışman’ın "yetersiz" raporlarına karşın, Altay Kulübü Doktoru Levent Köstem’in amatör makinesi ile çektiği, Milliyet’te yayınlanan olay fotoğrafları üzerine harekete geçen federasyon, Diyarbakırspor’u PFDK’ya sevk etti. 
     GÖZLEMCİ ve hakem raporları doğrultusunda sahaya taş, su şişesi, konfeti ve patlayıcı madde atıldığı, hakemin anons yaparak oyunu durduğu gerekçeleriyle "para cezası" alacağı bildirilen Diyarbakır’ın, fotoğrafların da ortaya çıkması üzerine sahasının kapatılacağı öğrenildi. Kurul, bugün savunma isteyecek, gelirse konuyu yarın karara bağlayacak. 
     ANCAK savunmanın gecikeceği göz önüne alınarak, olayın büyük bir olasılıkla gelecek hafta salı günü karara bağlanacağı bildirildi. Bu arada TRT, Diyarbakır-Altay maçının yayınlanmaması nedeniyle yapılan eleştiriyi yanıtladı. Açıklamada, "Son haftalara girilirken tamamen federasyonun isteği doğrultusunda yayın yapılmıştır" denildi. 
     
TSYD’den kınama      TÜRKİYE Spor Yazarları Derneği, Diyarbakır’da yaşanan olayları kınadı. Açıklamada, "Altay maçı öncesi ve sonrasında gazetecilerin çalışma özgürlüğü kısıtlanmış, foto muhabirleri odaya kilitlenmiş ve sahada görev yapanlar tartaklanmıştır. Gerekli soruşturma yapılmadığı ve sonuçları açıklanmadığı taktirde TSYD yargı yoluna başvuracaktır. TSYD, ilgili bakanlar ve görevlilerden, sorumlu bir tavır göstermelerini beklemektedir" denildi. 
     



 SPOR 



























</TEXT>
</DOC>
