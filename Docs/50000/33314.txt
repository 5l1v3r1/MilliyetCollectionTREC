<DOC>
<DOCNO> 33314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yazar/civaoglu.html </URL>
<DATE> 2001/07/22/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Aslan Başkan 
</HEADLINE>
<TEXT>

     Dünyanın belki de en "snob " köpeği ve kartalı... 
     İkisi de kendi özel mekanlarına sadece Cumhurbaşkanı'nın girmesine izin veriyorlar. 
     Bir başkası girerse... Vay haline. Paramparça .. 
     Sınır komşumuz Gürcistan'ın özerk yönetimi Acaristan Cumhurbaşkanı Aslan Abashidze'nin dünya şampiyonu köpeği ve eski Roma'nın simgesi olan "Altın Baş" cinsi kartalından sözediyorum. 
     Köpeğin adı "Basmaç..." 
     Kafkas dağ köpeği... 
     Henüz yavru ama daha şimdiden 65 kilo... 
     Brezilya ve Portekiz'deki yarışmalarda 2 kez üstüste dünya birincisi seçilmiş. 
     Özel bölmesinin parmaklıklarına ancak Aslan Abashidze ve onunla birlikte konukları yaklaşabiliyor. 
     Aslan Abashidze'nin kartalı ise 20 metre yükseklikteki tel örgülü ve içinde kayalıklar yükselen bir kafeste tutuluyor. 
     Kanatlarını açtığında uzunluğu 2,5 metreye ulaşıyor. 
     Bir koyunu rahatlıkla kaldırabiliyor. 
     Bir kurdu, en fazla 10 saniyede öldürebiliyor. 
     Onun da kafesine sadece Cumhurbaşkanı girebiliyor. 
     Aslan Başkan geldiğinde, kayalığın tepesinden uçup aşağıdaki bir dala konuyor... Başkan onu ince kıyılmış etlerle besliyor. 
     Ama... Bir sorun var. 
     Aslan Başkan, önce köpeğine uğrayıp onu severse, kartal keskin gözleriyle onu görüyor, kıskanıyor ve küsüyor. 
     Duygusal bir dişi 
     
Aslan Başkan      Hopa sınır kapımızın hemen bitişiğindeki Batum, Acaristan Özek Cumhuriyeti'nin başkenti. 
     Cumhurbaşkanı Aslan Abashidze, adından da anlaşılacağı gibi İslam kökenli bir aileden geliyor. 
     Sarışın, mavi gözlü... Atatürk'e hayran... 
     TÜTAV Başkanı Kemal Baytaş'a "Atatürk'ü örnek aldığını" söylüyor. 
     Aslan Abashidze, Sovyetler Birliği döneminde bakanlık yapmış. 
     Şevardnadze yönetimindeki Gürcistan bağımsız olduktan bu yana Acaristan özerk bölgesinin başkanı. 
     Gürcistan'da çok seviliyor. 
     Şevardnadze'nin en büyük rakibi... 
     Adaylığını koysa, seçileceğine kesin gözüyle bakılıyor. 
     Aslan Abashidze, belki de bu yüzden 18 kez suikast girişimine hedef olmuş. Kurtulmuş... Vücudunda pekçok kurşun izi var. 
     
Karadeniz Riviera'sı      Batum ılıman bir yöre... 
     Portakal, limon, mandalina, nar ağaçları... Palmiyeler... 
     Yumuşacık bir iklim. 
     Buranın Karadeniz kıyısı olduğuna inanmak çok zor. 
     Her taraf yemyeşil... Kilometrelerce uzayıp giden pilajlar... Yeryüzündeki ağaç türlerinin pek çoğunun yer aldığı harikulade bir botanik park. 
     Yeşil örtünün içinde "Daça" diye adlandırılan, Sovyet büyükleri için yapılmış köşkler... Tarihi binalar. 
     Türk işadamları Batum'da önemli işlere imza atıyorlar. 
     Örneğin... Cumhurbaşkanı konuk evlerinin de arasında bulunduğu büyük bir site ve galeria... Ve Batum limanı modernleştirme projesi. 
     Batum limanına kadar gelen trenlerin vagonları, özel vapurlara konuyor ve Karadeniz'in başka ülkelerindeki limanlara taşınıyor. Avrupa içlerine kadar gidiyor. 
     Türkiye bu ağda yer almalı. 
     Ayrıca... Daha Demirel döneminde ona verilmiş bir söz var. 
     "Batum'a havaalanı için Türkiye'nin katkısı..." 
     O havaalanı, Kafkas turizmiyle Türkiye'nin Doğu Karadeniz bölgesini bütünleştirecek. 
     Abashidze, Batum'a çok nitelikli bir üniversite kazandırmış. 
     Bu kentin kültür derinliği hissediliyor. 
     Müzik, şarap, şiir ve yemek yörenin "4 AS'ı..." 
     Batum'da hemen herkes en az 200 - 300 kelime Türkçe biliyor. 
     Çevremizdeki bu kültür ortaklığı, tarihi ve insani ilişkilere dayalı yakınlık değerlendirilmeli. 
     
     







Sultan Bahşiş 


Ponzi tipi kısır döngü 


Tayyip'le ilgili soru işaretleri 


Aslan Başkan 


İngilizlerin Monika'sı 


Tercih sıralaması yaparken 


Fransız diplomat haklı çıktı 


Küresel ütopyanın sonu mu 


Zamanı yönetmede taş mı önemli, mıcır ve kum mu 


Süre iki yıldır 


Beklenen ne 


Küreselleşme tuhaf bir dünya yaratıyor 


Turizmin kaymağını yabancılar yiyor 


Jet - Pa milletvekili yenilikçi olursa... 


</TEXT>
</DOC>
