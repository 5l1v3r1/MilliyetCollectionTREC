<DOC>
<DOCNO> 39672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sondun08.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırp kasabı Miloseviç ikinci kez mahkeme önünde 
</HEADLINE>
<TEXT>

     Yugoslavya'nın eski devlet başkanı Slobodan Miloşeviç, ikinci kez Hollanda'nın Lahey kentinde eski Yugoslavya için kurulan uluslararası ağır ceza mahkemesine çıktı. 
     Haziran'da Lahey'e gönderilmesinden bu yana ikinci kez mahkemeye çıkan Miloşeviç'in koyu renk kıyafet giydiği, mahkemenin korumaları tarafından etrafı sarılan eski başkanın 3 hakimin salonu girmesiyle ayağa kalktığı belirtildi. 
     Bugünkü duruşmanın, henüz tarihi belirlenmeyen asıl duruşmadan önce savunma ile iddia makamı arasında belgelerin gerektiği gibi değiş tokuş edilip edilmediğinin görüşüldüğü rutin bir oturum olduğu kaydedildi. 
     Mahkemenin meşru olmadığı görüşünü taşıyan Miloşeviç'in bugünkü duruşmaya da avukatsız geldiği belirtildi. 
     Uluslararası ağır ceza mahkemesi, Yugoslavya'ın eski devlet başkanı Slobodan Miloşeviç'e bir avukat tayin etmeyi kararlaştırdı. 
     Avukatın, mahkemede Miloşeviç'i temsil etmek üzere değil, duruşmanın ilerleyişine yardımcı olmak amacını taşıdığı kaydedildi. 
     Mahkemenin İngiliz hakimi Richard May, bugünkü duruşmada tayini kararlaştırılan avukatın rolünün müvekkilini temsil etmek olmayacağını, buradaki amacın yalnızca avukatın mahkemeye katılması olduğunu belirtti. 
     Duruşmanın başlamasını takiben söz almak için yarım saat beklediği gözlenen Miloşeviç'in avukat tayin edilmesine karşı çıktığı bildirildi. 







</TEXT>
</DOC>
