<DOC>
<DOCNO> 18577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/dunya/dun01.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezayir’de dinci katliamı 63 ölü 
</HEADLINE>
<TEXT>

Aşırı dinci Hasan Hattab grubu, devriye gezen güvenlik güçlerini pusuya düşürdü. Ülkenin doğusunda ise Berberi nüfus sokaklara döküldü 
     DIŞ HABERLER SERVİSİ 

     İslamcı terör nedeniyle iç savaş yaşamakta olan Cezayir, dün yeni bir dinci katliamına sahne oldu. Ülkenin kuzey doğusundaki Ras el - aş bölgesinde devriye gezmekte olan güvenlik güçlerini pusuya düşüren İslamcı militanlar 63 polis ve sivil muhafızı öldürdü, onlarcasını da yaraladı. Çıkan çatışma sırasında sekiz militan da hayatını kaybetti. 
     Hasan Hattab Grubu adlı şeriatçı örgütün gerçekleştirdiği eylemin son birkaç ayda meydana gelen en büyük olay olduğu bildiriliyor. Dünkü kayıplarla birlikte, 1992 yılından beri sürmekte olan iç savaşta ölü sayısı 100 bini buldu. 
     
Berberiler de isyan etti      Bu arada, birkaç gün önce ülkenin doğusunda çıkan Berberi ayaklanması da büyüyor. Berberilerle güvenlik güçleri arasında dün ve önceki gün çıkan çatışmalarda toplam 9 kişinin öldüğü bildirildi. 
     Güvenlik güçlerinin 3 Berberi genci tutuklayıp dövmelerinin ardından başkent Cezayir’in yaklaşık 250 kilometre doğusundaki Bejaia bölgesinde Berberiler ve güvenlik güçleri arasında çıkan çatışmalar başgöstermişti. Hastane kaynakları, önceki gün iki köy ve bir kasabada çıkan çatışmada 5, dün çıkan çatışmalarda da 4 kişinin öldüğünü söylerken, bazı kaynaklar ölü sayısını 15 olarak açıkladı. 
     Cezayir’de çatışmaların, güvenlik güçlerinin polise hakaret ettiği gerekçesiyle tutuklanan 3 genci dövmesinin ardından 22 Nisan Pazar günü çıktığı kaydedildi. Kabylie bölgesindeki Berberi militanlar, kendi dillerinin resmi dil olarak tanınmasını istiyor. 
     



 DÜNYA 













</TEXT>
</DOC>
