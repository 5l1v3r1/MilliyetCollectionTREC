<DOC>
<DOCNO> 7086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur24.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne Ağır Ceza örgüt üyeliğinin af kapsamına alınmasını istedi 
</HEADLINE>
<TEXT>

     Çıkarılması aşamasında "devlet affedecekse kendine karşı işlenen suçları affetsin" denilerek eleştirilen Şartla Salıverilme Yasası'nın kapsamına terör örgütü üyelerinin de girmesi için ilk başvuru yapıldı. Anayasa Mahkemesi, başvuruyu kabul eder ve 168. maddenin af kapsamına girmesine karar verirse yasadışı örgüt yöneticileri ve üyeleri de aftan yararlanabilecek. 
     Cezaevindeki binlerce örgüt yöneticisi ve üyesini umutlandıran başvuru süreci şöyle işledi 
     Edirne F tipi kapalı cezaevinde kalan ve TCK'nın 168. maddesinden hüküm giyen bir mahkum, Şartla Salıverilme Yasası'ndan yararlandırılmamasının Anayasa'ya aykırılık oluşturduğunu savunarak Yasa'nın 168. maddeyi kapsam dışında bırakan bölümünün iptalini istedi. 
     Talebi değerlendiren Edirne 1. Ağır Ceza Mahkemesi, başvuruyu değerlendirirken infaz yerinin Edirne olmasını gözönünde bulundurdu. Mahkeme'nin bir yetkilisi iptal davası açma gerekçelerini şöyle anlattı 
     "TCK'nın 168. maddesi ile ilgili yargılamaları yapma yetkisi bilindiği devlet güvenlik mahkemelerindedir. F Tipi Kapalı Cezaevi'nde kalan bir hükümlünün bize yaptığı başvuruyu infaz hukuku açısından değerlendirdik ve infaz mahkemesi olarak bu başvuruyu incelemeye kendimizi yetkili bulduk. Sonunda infaz yönünden bu maddenin kapsam dışında bırakılmasının Anayasa'ya aykırı olduğu sonucuna vardık. Takdir Anayasa Mahkemesi'nindir." 
     Anayasa Mahkemesi, Edirne 1. Ağır Ceza Mahkemesi'nin başvurusunu öncelikle yetki ve şekil yönünden değerlendirecek. Yüksek Mahkeme, Ağır Ceza Mahkemesi'nin infaz mahkemesi olarak yetkili olduğu sonucuna varırsa evrakta eksiklik bulunup bulunmadığına bakacak. Bu işlem sonunda da eksiklik görülmezse esastan görüşme kararı vererek dosyayı raporunu hazırlaması için raportöre verecek. 




</TEXT>
</DOC>
