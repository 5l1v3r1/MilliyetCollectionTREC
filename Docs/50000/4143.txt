<DOC>
<DOCNO> 4143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/guncel/agun.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey burada oldu bitti 
</HEADLINE>
<TEXT>
Camiyi de kirlettiler 
Hizbullah'ın eli kanlı katilleri önce Şehitlik Camii'nde toplandılar. Beş ayrı yerden ateş açan hainler, cami avlusunu kurşun kovanlarıyla doldurdular 
     Diyarbakır’da Emniyet Müdürü Gaffar Okkan ile beş polisin öldürülmesi eylemini yapan teröristlerin Şehitlik Camii’nde buluştuğu, Okkan ve ekibi emniyetten çıkmaya hazırlanırken buradan eylem noktalarına dağıldığı saptandı. Olay yerinde bulunan Makarof tabancanın saldırıda kullanılmadığı, Hizbullah’ın "imza"sı olarak bırakıldığı belirtildi. 
     Katiller, camiden yola açılan 200 metrelik bölgeye beşer kişilik üç grup halinde konuşlanırken, Okkan’ın otomobilinin önündeki motorize ekip saldırganların hizasından geçtikten sonra "makam aracı" hedef alınarak 15 Kalaşnikofla yaylım ateşi başladı. Ateşi, fabrika yapımı olduğu anlaşılan el bombaları izledi. Yetkililer, toplam 466 mermi kovanının 185’inin caminin avlusunun yakınında bulunduğunu bildirdi. Yaralı polisler de saldırının Şehitlik Camisi’nin önünde başladığını açıkladı. 
     Emniyet Genel Müdür Yardımcısı Ramazan Er’in yönettiği operasyonlarda, suikasta katılan 10’dan fazla teröristten 4 kişinin daha kimliği saptandı. Böylece suikastı gerçekleştirenlerden 8’i belli oldu. Haşim Alabalık, Abdulvahap Ekinci, Nurullah Gülsever, M. Guli Kınay’a ek olarak Hüseyin Sarıağaç, Haydar Solmaz, Ramazan Elmas ve Hasan Gürbüz’ün de saldırıda tetikçi olarak yer aldığı kesinleşti. 
     
Silahlar kirli çıktı      Olay yerinde bulunan Makarof tabancanın saldırıda kullanılmadığı "imza" olarak bırakıldığı, kullanılan Makarof’un ise götürüldüğü ileri sürüldü. Suikastta kullanıldığı saptanan 15 silahtan ele geçen Kalaşnikof ve Makarof tabancanın daha önce başka eylemlerde kullanıldığı da ortaya çıktı. 
     Yetkililer, olay yerinde ayrıca 3 patlamamış el bombası, 100 Kalaşnikof mermisi, 5 Kalaşnikof şarjörü, 8 Makarof mermisi, 1 palaska, 2 fişeklik bulunduğunu, suikast bölgesinde Kalaşnikof silahlara ait 300 boş kovan toplandığını açıkladı. 
     
ADRES YİNE İRAN ÇIKTI      "Vur emri"ni verdiği öne sürülen İran'da yaşayan Hizbullahçı Zeki Savaş için büyük araştırma başlatıldı 
ANKARA Milliyet 
     Diyarbakır suikastının talimatını Hizbullah'ın askeri kanat sorumlusu olan ve İran'da yaşayan Zeki Savaş'ın verdiği yönünde bilgilere ulaşıldı. Güvenlik güçlerinin Zeki Savaş ve İran bağlantısı için araştırma başlattıkları öğrenildi. 
     İstihbarat birimlerince hazırlanan raporda, halen İran'da bulunan Zeki Savaş için "saldırıda talimat veren kişi olma olasılığı büyük" değerlendirmesi yapıldı. 
     
Rapordaki Zeki Savaş      Operasyonlar sırasında yakalanma endişesiyle Zeki Savaş bir yıl önce İran'a geçerek, Kum ve Tahran kentlerinde kaldı. 
     Dini ve askeri eğitimini Kum kentindeki medresede sürdürdü. Bu eğitime Menzil grubundan 16 - 17 eleman da katıldı. 
     İran polisi tarafından korundu. 
     Erzurum Atatürk Üniversitesi'nde okuyan İranlı öğrencilerden bazılarıyla Menzil grubu arasında ilişki kuruldu. 
     İran istihbarat örgütü SAVAMA'nın isteğiyle Hizbullah'ın Türkiye'de uğradığı başarısızlığı irdeleyen rapor hazırladı. Raporunda Hizbullah'ın İran ile bağlantılı olmasının Türkiye'nin örgüt üzerine daha fazla gitmesine neden olduğu yorumunu yaptı. 
     
İHBAR EDENE 15.000.000.000Milliyet katilleri bulmak için herkesi göreve çağırıyor ve ödül veriyor 
     Diyarbakır'daki kanlı saldırıyı gerçekleştirenlerden sekizinin kimliği belirlendi. Milliyet katillerin yerini ihbar eden ve yakalanmasını sağlayana 15 milyar lira ödül verecek... 
     İhbar için Valiliğin verdiği telefonlar şöyle "0412 224 74 87 - 0412 224 88 44 - 0412 233 89 02 - 0412 233 89 03 - 0412 233 89 04 ve 155 Alo Polis İmdat" 
     
     


 GÜNCEL 























</TEXT>
</DOC>
