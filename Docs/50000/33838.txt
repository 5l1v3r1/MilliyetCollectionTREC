<DOC>
<DOCNO> 33838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur07.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit'in dolandırıcılık suçlamasına DGM'den görevsizlik 
</HEADLINE>
<TEXT>

     Tasarruf Mevduatı Sigorta Fonu'na devredilen Bankekspres'in eski sahibi Korkmaz Yiğit ve yöneticilerinin de aralarında bulunduğu 26 sanık hakkında açılan davanın dosyası, ''Dolandırıcılık'' ve ''Çete'' yönünden 2'ye bölünerek ilgili mahkemelere gönderildi. 
     İstanbul 4 No'lu DGM, Yargıtay 5. Ceza Dairesi'nin 14 Haziran 2001 tarihinde aldığı karara uyarak, dava kapsamında ''Dolandırıcılık'' suçundan yargılanan 22 sanık hakkında ''Görevsizlik kararı'' vererek, dosyayı görevli ve yetkili olan Beyoğlu 2. Ağır Ceza Mahkemesi'ne gönderdi. 
     Mahkeme heyeti, aynı dava kapsamında, ''Cürüm işlemek amacıyla teşekkül oluşturmak, teşekküle katılmak ve bilerek yardım etmek'' suçundan yargılanan Korkmaz Yiğit'in de aralarında bulunduğu 26 sanık hakkındaki dosyayı da, aralarında fiili ve hukuki irtibat bulunduğu gerekçesiyle, İstanbul 6 No'lu DGM'de Türk Ticaret Bankası'nın resmi ihalesine fesat karıştırıldığı iddiasına ilişkin açılan davayla birleştirdi. 
     
     
     
     






</TEXT>
</DOC>
