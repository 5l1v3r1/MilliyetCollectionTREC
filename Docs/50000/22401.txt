<DOC>
<DOCNO> 22401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/soneko20.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş, Bakanlar Kurulu'na dış yardımı anlattı 
</HEADLINE>
<TEXT>

     Devlet Bakanı Tunca Toskay, Devlet Bakanı Kemal Derviş'in Bakanlar Kurulu toplantısında, IMF ve Dünya Bankası'nın onayladığı anlaşma hakkında kısaca bilgi sunduğunu söyledi. 
     Devlet Bakanı Tunca Toskay, Bakanlar Kurulu'nun ardından yaptığı açıklamada toplantıda görüşülen konular hakkında bilgi verdi. 
     Bakan Toskay, Bakan Derviş'in ''Türkiye'ye verilmesi kabul edilen kredinin 14.6 milyar dolarının IMF tarafından, 3.3 milyar dolarının da Dünya Bankası'ndan olmak üzere, toplam olarak 17.9 milyar dolarlık biryardımın geleceğini'' ifade ettiğini belirtti. 
     Bakan Toskay, şöyle dedi 
     ''IMF kredilerinin vadesinin 18 ay ile 5 yıl, Dünya Bankası kredisinin vadesinin 10 ile 17 yıl olacağı, kredinin faizinin ortalama libor artı 2 civarında olduğu ifade edildi. Piyasaların olumlu tepkisi ve faizlerdeki düşme de memnuniyetle değerlendirildi.'' 
     Toplantıda, devalüasyon sebebi ile bazı bakanlıkların, kamu kurum ve kuruluşlarının ödeneklerinin yetersiz hale gelmesi ile ilgili sorunun da dile getirildiğini belirten Toskay, ''Özellikle Köy Hizmetleri'nin akaryakıt ödeneğinin yetersiz kaldığı ifade edildi'' dedi. 
     Bakan Toskay, diğer bakanlıklardan ve kamu kuruluşlarında da benzer sorunların yaşanması nedeniyle ödenek sorununun değerlendirilmesi ve çözüm üretilmesi için İçişleri Bakanı Saadettin Tantan, Devlet Bakanları Mustafa Yılmaz, Tunca Toskay ve Maliye Bakanı Sümer Oral'dan oluşan bir komusyon kurulduğunu belirtti. 
     Bakan Toskay, ''Bunlar bir çözüm üreterek Bakanlar Kurulu'na sunacaklar'' şeklinde konuştu. 
     







</TEXT>
</DOC>
