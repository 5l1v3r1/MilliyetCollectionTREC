<DOC>
<DOCNO> 20710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/soneko19.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ'tan iddialara yanıt "Mavi Akım Projesi'ni TBMM onayladı" 
</HEADLINE>
<TEXT>

     DYP Genel Başkan Yardımcısı Nevfal Şahin'in dün düzenlediği basın toplantısında Mavi Akım Projesi ile ilgili öne sürdüğü iddialar, BOTAŞ tarafından gerçek dışı bulundu. 
     BOTAŞ'tan yapılan yazılı açıklamada, projenin TBMM tarafından onaylanan Hükümetlerarası Anlaşma gereği yürütüldüğüne dikkat çekilerek, daha pahalıya ihale edilmesi nedeniyle 53 milyon dolarlık zarar edildiği iddialarının da gerçeği yansıtmadığı kaydedildi. 
     Tam tersine Ankara-Samsun hattının daha ucuza yaptırıldığı belirtilen açıklamada, Doğubayazıt-Erzurum hattının metresinin 591 dolara, Samsun-Ankara hattının metresinin ise 572 dolara malolduğu ifade edildi. 
     Açıklamaya göre, ÇED raporunun onaylanmasındaki gecikmenin çalışmaların başlamasında gecikmeye neden olurken, deniz geçişinde kullanılacak boruların 20 kilometrelik ilk kısmı Samsun'a getirilerek kaynak işlemlerine başlandı. 
     Sığ bölgede boru döşemek için ilk gemi Haziran-Temmuz aylarında çalışmalara başlayacak, derin denizde boru döşeyecek Saipem 7000 gemisi ise Temmuz-Ağustos'da çalışmalara başlayacak ve bu işi 3 ayda tamamlayacak. 
     Mavi Akım gazının 2001 yıl sonu ya da en geç 2002 yılı başı itibariyle Türkiye'ye gelmesi bekleniyor. 
     Mavi Akım Projesi'nin ''yanlış enerji planlamaları sonucu rant sağlamaya yönelik ihtiyaç fazlası'' eleştirilerine karşılık da doğalgaz ithalatının hazırlanan arz-talep senaryolarına ve master planlara göre yürütüldüğü belirtildi. 
     Şimdiye kadar yapılan değerlendirmelerde 2010 yılı Türkiye doğalgaz talebinin 50, 55 ve 58 milyar metreküp olarak ifade edildiğine dikkat çekilerek, Mavi Akım anlaşmasının da bu miktarlar dikkate alınarak yapıldığı kaydedildi. 
     Yükleniciye avans ödendiği iddialarına karşılık ise BOTAŞ'ın 1974 yılından bugüne kadar tüm projelerinde inşaat sözleşmesi gereği daima yüzde 15 avans ödemesinde bulunulduğu anlatıldı. 
     Bunun uluslararası bir standard olduğu kaydedilen açıklamada, Ticari Mukavele'de avans ödenmesine ait hiçbir kayıt bulunmadığı da bildirildi. 






</TEXT>
</DOC>
