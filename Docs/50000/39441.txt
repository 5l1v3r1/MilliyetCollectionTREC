<DOC>
<DOCNO> 39441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/dunya/dun01.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara füze menzilinde 
</HEADLINE>
<TEXT>

CIA Başkan Yardımcısı John McLaughlin, İran ve Irak’taki teknolojik gelişmeler yüzünden Ankara’nın da füze tehdidi altına girdiğini açıkladı 
     WASHINGTON Milliyet 

     ABD Merkezi Haberalma Teşkilatı CIA Başkan Yardımcısı John McLaughlin, İran ve Irak’ın, karadan karaya atılan füze olanaklarını ilerletmesiyle birlikte, Türkiye ve İsrail’e bu ülkelerden yönelen füze tehditlerinin arttığını bildirdi. 
     Alabama’nın Huntsville kentinde düzenlenen dördüncü yıllık Uzay ve Füze Savunma Konferansı’nda bir konuşma yapan McLaughlin, İran’ın, Kuzey Kore’nin No Dong füzeleri teknolojisiyle geliştirdiği Şahab - 3’ün, bin 300 kilometrelik menziliyle, İsrail’in tamamına, Türkiye ve Suudi Arabistan’ın da büyük bir kısmına erişebileceğini söyledi. McLaughin Şahab - 3’ün kısa zamanda kullanıma gireceğini de belirtti. 
     
     Irak da tehdit 
     Irak’ın da füze çalışmalarını büyük gizlilikle sürdürdüğünü kaydeden CIA Başkan Yardımcısı, Bağdat’ın elinde hala bir miktar uzun menzilli El - Hüseyin füzesinin bulunduğuna inandıklarını belirterek, 650 kilometre menzilli bu füzelerin, Türkiye, İsrail ve Suudi Arabistan’ı vurabileceğini ifade etti. 
     McLaughlin, "Sonuç olarak, İran ve Irak’ın füze imkanlarını geliştirmesi, bölgedeki ABD müttefiklerine yönelen füze tehdidini önemli ölçüde artırdı" dedi. 
     



 DÜNYA 











</TEXT>
</DOC>
