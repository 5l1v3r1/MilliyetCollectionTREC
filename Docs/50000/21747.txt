<DOC>
<DOCNO> 21747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sondun16.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da yaşam durdu 
</HEADLINE>
<TEXT>

     Yunanistan Hükümeti'nin hazırladığı sosyal güvenlik reformu tasarısını protesto etmek amacıyla kamu ve özel sektör çalışanlarının genel grevi ülkede yaşamı durdurdu. 
     Yunanistan İşçi Sendikaları Konfederasyonu GSEE ve Yunanistan Memur Sendikası'nın ADEDY çağrısıyla yapılan eylemin, aralarında taksicilerin de olduğu esnafın katılımıyla 26 Nisan'da yapılan ilk genel grevden daha da etkili olduğu gözlendi. 
     Hükümetin, sosyal güvenlik reformu tasarısının emeklilik yaşının yükseltilmesi ve çalışma süresinin 35 yıldan 40 yıla çıkarılmasını öngördüğünü savunan Sendikalar, yaptıkları açıklamalarda Hükümetin sosyal güvenlik sistemini iyileştirici düzenlemeleri, çalışanların durumlarını daha da zorlaştırmadan yapmasını istediler. 
     Sendikalar, emeklilik fonlarına daha fazla devlet desteği verilmesinin, sorunun çözümü yolunda atılmış en önemli adım olacağını da vurguladılar. Mağazaların hemen tamamının kapatıldığı, toplu taşım araçlarının çalışmadığı tüm kamu kurum ve kuruluşları ile özel sektör işyerlerinin kapılarını kapattığı grev eylemine basın örgütleri de katıldı. 
     Haber ajansları çalışmalarını durdururken, televizyon ve radyolarda haber bültenleri yer almadı ve yarın da günlük gazetelerin yayımlanmayacağı açıklandı. Devlet televizyonları ise yayınlarını tamamen durdurdular. Atina merkezinde bir protesto gösterisi de düzenleyen çalışanlar, hükümetin sosyal güvenlik reformları tasarısının kesinlikle uygulanamaz olduğunu vurgulayan sloganlar attılar. Gösteriye katılan onbinlerce kişi, ''Faşist Simitis', ''Reformist politikalar uygulanamaz'' ve ''Reform tasarısı kağıt üzerinde kalmaya mahkum'' şeklinde sloganlar attılar ve pankartlar taşıdılar. 







</TEXT>
</DOC>
