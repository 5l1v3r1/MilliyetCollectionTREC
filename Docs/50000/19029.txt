<DOC>
<DOCNO> 19029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/son/sontur10.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da 1 Mayıs'ı kutlayanlar Tandoğan Meydanı'na yürüyor 
</HEADLINE>
<TEXT>

     1 Mayıs İşçi Bayramı dolayısıyla Tandoğan Meydanı'nda düzenlenecek mitinge katılacaklar, Toros Sokak'tan, Tandoğan Meydanı'na doğru yürüyüşe geçtiler. 
     Türk-İş, DİSK, Hak-İş, TESK, TMMOB'un oluşturduğu tertip komitesince düzenlenen mitinge katılacaklar, erken saatlerden itibaren Sıhhiye Toros Sokak'ta toplandılar. 
     ''Yolsuzluğa karşı alanlardayız, kaçak işçiliğin önlenmesi, Türkiye'nin bütünlüğü ve bağımsızlığı için alanlardayız'', ''Yaşasın 1 Mayıs'', ''Ne ABD, Ne Avrupa, bağımsız Türkiye'', ''IMF programı durdurulsun'' yazılı pankartlar taşıyan grup, ''Genel grev, genel direniş'', ''Sermaye mezara, emek iktidara'', ''IMF defol, bu memleket bizim'' ve ''Yaşasın 1 Mayıs'' sloganları eşliğinde yürüdüler. 
     Tertip komitesine ait araçtan yapılan anonslarla, yürüyüş korteji oluşturuldu. Kortejde, Türk-İş, DİSK, Hak-İş'e bağlı sendikalar, CHP, ÖDP, İP, EMEP, HADEP ve bazı sivil toplum örgütleri üyeleri yer aldı. Yürüyüş korteji daha sonra Toros Sokak'tan hareket ederek, Celal Bayar Bulvarı'na çıktı. Katılımcılar buradan da mitingin yapılacağı Tandoğan Meydanı'na doğru yürüyüşe geçtiler. 
     Kortejin Celal Bayar Bulvarı'ndan ilerleyişi sırasında bulvarın hemen yanındaki demiryolundan geçen banliy" trenleri, düdük çalarak yürüyüşçülere destek verdiler. Öte yandan, mitinge katılacaklar içinde,''Kaos Gl, eşcinsellerin sesi'' pankartı ile ''Zorunlu heteroseksüellik insanlık suçudur'' yazılı döviz taşıyan grup dikkat çekti. 
     ''Peki ya eşcinsel işçiler '' başlığı ile bir bildiri de dağıtıldı. Bildiride, ''Biz kadınları seven kadınlar, erkekleri seven erkekler olarak, buradayız, eşcinseliz. Mehmet ile Ayşe grev meydanında nişanlanırken, aşklarını, mücadelelerine eklerken, o meydanda Ali'yi seven Ahmet'in, Ayşe'yi seven Hatice'nin olduğu hiç aklınıza geldi mi Neler yaşadıklarını, düşündüklerini hissettiniz mi'' görüşleri yer aldı. 
     
     
     
     







</TEXT>
</DOC>
