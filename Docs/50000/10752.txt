<DOC>
<DOCNO> 10752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sonspo04.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yöneticisi Karaca "Şampiyonluk büyük ölçüde kaybedildi" 
</HEADLINE>
<TEXT>

     Beşiktaş Kulübü Yönetim Kurulu Üyesi Seyfi Karaca, Gaziantepspor yenilgisinin ardından, bu sezon şampiyonluğun kendileri için bir düş olduğunu söyledi. 
     Seyfi Karaca, Beşiktaş’ın artık ikincilik şansının da riske girdiğini ifade ederek, "Şimdi bizim önümüzde 3 rakibimiz var. Bunların 3’ünün birden çok puan kaybetmesi mümkün görünmüyor. Şampiyonluk büyük ölçüde kaybedildi ama en azından ikincilik veya üçüncülük şansımızı sonuna kadar kovalamak zorundayız. Zaten başka da çaremiz yok" diye konuştu. 
     Gaziantepspor karşısında ilk yarıda iyi oynadıklarını, ancak ikinci devrede aynı başarıyı yineleyemedikleriniı vurgulayan Karaca, "Çok üzgünüz. Avrupa kupalarına katılmamız bile riskli. Ancak kalan maçlarımızda çok dikkatli olup, daha üst sıralara tırmanmalıyız" dedi. 
     Karaca, İçişleri Bakanlığı’nın, daha önce kokain kullandığı gerekçesiyle yeni teknik direktörleri Christoph Daum’a çalışma izni veremeyeceği yönündeki haberlere katılmadığını da bildirdi. 
     Karaca, Daum’u transfer etmeden önce İçişleri Bakanlığı’ndan görüş aldıklarını, kulübün hukuk bürosunun da konuda geniş bir araştırma yaptığını ve Alman teknik direktörle bundan sonra sözleşme imzalandığını kaydetti. 
     Futbol Federasyon’nun gerekli çalışma iznini verdiğini belirten Karaca, Daum’un çalışma izni konusunda herhangi bir sorun yaşamayacaklarını kaydetti. 
     Karaca, Daum’un takımın başına getiriliş biçimiyle ilgili yapılan spekülasyanlara da yanıt verdi. Bu konudaki kişisel görüşünün, önce Scala ile görüşüp, daha sonra Daum ile sözleşme imzalamak olduğunu vurgulayan Karaca, "Ancak yönetim kurulumuz çoğunlukla böyle bir karar aldı ve bu karara uyduk. Benim kişisel görüşüm ise, bizim öncelikle İtalyan teknik adamla karşılıklı sözleşmeyi feshedip, daha sonra Daum ile anlaşmamızdı. 
     Ancak bu konuda daha fazla spekülasyon yapılmasını da istemiyoruz. Sonuçta yine Scala ile oturup, karşılıklı anlaşacağız" diye konuştu. 
     




</TEXT>
</DOC>
