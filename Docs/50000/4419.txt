<DOC>
<DOCNO> 4419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/siyaset/siy04.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Poliste Hizbullah köstebeği 
</HEADLINE>
<TEXT>

Diyarbakır'da uzun yıllar görev yapan tecrübeli istihbaratçıdan Milliyet'e şok açıklama Polis içinde Hizbullah elemanları var 
     TOLGA ŞARDAN Ankara 

     Diyarbakır Emniyet Müdürü Ali Gaffar Okkan ile beş polis memurunun şehit edilmesiyle yeniden gündeme gelen Hizbullah'ın polis içinde köstebeği olduğu, kentte örgüte bilgi sızdıran bir bekçinin daha önce belirlendiği kaydedildi. 
     Hizbullah'ı Diyarbakır'da çökerten operasyonlar için Milliyet'e "Camilerde örgütleniyorlardı. Polisi bile camiye sokmakta zorlandığımız anlar oldu" diyen Okkan ve arkadaşlarına yönelen saldırıya ilişkin soruşturma sürerken köstebek olasılığı da gündeme geldi. 
     Diyarbakır ve Güneydoğu'da uzun yıllar görev yapan ve aktif görevi hala devam eden bir istihbaratçı, Hizbullah'ın, son eylemle örgütün çıkış noktası yakaladığını öne sürdü. Yetkili, "Örgüt suskunluğuna son verdi. Yeniden toparlanmaya başladı. Bu eylem, kent merkezinde yaşanan Cumhuriyet tarihinin en büyük eylemidir. Bu da gösteriyor ki, örgüt tüm kinini ortaya koydu. Şimdi artık, bir ay içinde kadroların tasfiyesi için Diyarbakır, Mardin, Batman ve Şırnak'ta sokak ortasında örgüt infazları başlayacak" dedi. 
     Eylemlerin sürmesi durumunda 2002'de örgütün Hüseyin Velioğlu dönemini yakalayabileceğini savunan yetkili, "Hizbullah küçümsenemez. Taban potansiyeli her zaman vardır" değerlendirmesini yaptı. 
     
     Polis içindeki köstebekler 
     1988'de Diyarbakır'da yapılan İsrail'i tel'in mitinginin yasadışı örgütün ilk eylemi olduğunu belirten yetkili, 1988'den 1993 yılına kadar devlet kadrolarına alınan herkesin incelemeden geçirilmesi gerektiğini kaydederek, şunları söyledi 
     "Hizbullah'a bilgi sızdıran devlet görevlileri var. Emniyet teşkilatı içinde de var. Operasyonlarda, Mardin'de Edip Gümüş'ün oturduğu iki katlı evin alt katında polis memurunun oturduğu ortaya çıktı. Bu memurun Gümüş'ü bilmemesi mümkün değil. Görevden alınması gerektiğini ilgili makamlara ilettik, ancak, 'temiz çocuk' denilerek polis memuru görevden alınmadı. Diyarbakır Emniyet Müdürlüğü Bakım Onarım Şubesi'ndeki bir bekçinin örgüte bilgi sızdırdığı belirlendi. Tamire gelen müdürlere ve ekiplere ait araçların plakalarını ve bilgilerini örgüte aktarıyordu. Daha sonra örgütte 16 istihbarat ve emniyet yetkilisinin isim listesi ortaya çıktı." 
     Bölgede birçok Hizbullah operasyonu gerçekleştirilmesine karşın Şırnak'ın İdil ilçesi yakınlarında örgütün eğitim alanlarının bulunduğunu belirten yetkili, "Ancak, bu bölgelere de henüz girilemedi" diye konuştu. 
     
     Okkan'ın ölümü 
     Aynı yetkili, son saldırıyı şöyle değerlendirdi 
     "Telsiz dinlemenin yanı sıra Okkan'ın çıkışını bekleyen bir örgütçü sinyal vermiş olabilir. Olayın olduğu yerdeki Yeşil Cami, Hizbullah'ın camisidir. Bunu herkes bilir. Ayrıca aynı bölgede çok sayıda evleri var. Bu zamana kadar bu evler kontrol altına alınmalıydı. Bir zaafiyet görülüyor. Eylemi yapan grup en az 25 kişidir. 15 kalaşnikofu 15 kişinin kullandığı varsayılırsa, üçer kişiden iki ayrı grup, geri çekilme organizasyonunu gerçekleştirir. İki ya da üç gözcü varsa, toplam 25'e yakın örgüt militanı vardır. Bunların hepsinin Diyarbakır'da olduğunu sanmıyorum. Eylem için çevreden geldiler. İkinci gün kenti terk ettiler. Bu eylem örgütün çıkışıdır." 
     


 SİYASET 













</TEXT>
</DOC>
