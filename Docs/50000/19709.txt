<DOC>
<DOCNO> 19709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/soneko04.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu çalışanlarına zamlı maaş için telefon talimatı verildi 
</HEADLINE>
<TEXT>

     Maliye Bakanı Sümer Oral'ın, kamu çalışanlarının aylıklarına gerçekleştirilen yüzde 10.1 oranındaki maaş artışlarının 15 Mayıs tarihinde ödenmesine ilişkin talimatı ''Tel Emri'' ile saymanlıklara iletildi. 
     Maliye Bakanlığı'ndan yapılan açıklamada, kamu çalışanlarına enflasyon oranının üzerine 2 puan refah payını da kapsayan bir maaş artışı sağlanması uygulamasına devam edildiği bildirildi. Açıklamada, Nisan ayı enflasyonun Tüketici Fiyat Endeksine göre yüzde 10.3 olarak gerçekleştiği, buna göre Nisan ayı sonu itibariyle toplam enflasyon oranının yüzde 22.1'e yükseldiği hatırlatılarak, şunlar kaydedildi 
     ''Böylece kamu çalışanlarına enflasyon oranının üzerine 2 puan refah payını da kapsayan bir maaş artışı sağlanmasına devam edilmektedir. Buna göre, daha önce ulaşılan yüzde 12,7 oranındaki kümülatif maaş zammı oranının yüzde 22.1 artı 2 puan yüzde 24.1'e yükseltilmesi için 15 Mayıs tarihinden geçerli olmak üzere Aylık Katsayı 18 bin 700'den 20 bin 600'e, Taban Aylık Katsayısı 120 bin 700'den 133 bin 300'e, Yan Ödeme Katsayısı 5 bin 960'dan 6 bin 560'a çıkarılmıştır. 
     Ayrıca 15 Mayıs 2001 tarihinden geçerli olmak üzere tüm sözleşmeli personelin brüt sözleşme ücretlerine de memur maaşlarına paralel olmak üzere yüzde 10.1 oranında artırılmış bulunmaktadır.'' 







</TEXT>
</DOC>
