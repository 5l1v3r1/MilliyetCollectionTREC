<DOC>
<DOCNO> 8864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sondun08.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Abluka en kısa sürede kaldırılsın" 
</HEADLINE>
<TEXT>

     Filistin Devlet Başkanı Yaser Arafat ile görüşen ABD Dışişleri Bakanı Colin Powell, Filistin topraklarına yönelik İsrail ablukasının ''en kısa sürede'' kaldırılması çağrısında bulundu. 
     Powell, görüşmeden sonra Arafat ile düzenlediği ortak basın toplantısında, ''Tüm taraflar için şiddet ve teşvik edilmesinin durdurulması ve en kısa sürede ablukanın kaldırılmasının gerekliliğini vurguladık'' diye konuştu. 
     Görüşmede, Arafat'ın Powell'dan İsrail'e bu yönde baskı yapmasını istediği belirtilirken, Powell, bunun oldukça zor bir konu olduğunu,ancak İsrail'de başbakan seçilen Ariel Şaron ve Arafat'ın buna bir çözüm bulabileceklerini sandığını söyledi. 
     Arafat da, basın toplantısında, Powell ve ABD Başkanı George Bush'tan, ablukanın ve Filistinlilere çıkarılan zorlukların kaldırılması ve yasak silahlarla türlü şekilde uygulanan şiddetin durdurulmasına yardım etmesini istedi. 
     İsrail ile barış görüşmelerinin kaldığı yerden başlamasını dilediğini söyleyen Arafat, ''Barıştan yana tutumumuz stratejik. Barış görüşmelerinin kaldığı yerden başlamasını diliyoruz'' dedi. 
     Arafat, Bush'un da barış sürecinde aktif bir rol oynaması ve babası George Bush ile selefi Bill Clinton'ın çizdiği yolu sürdürmesi çağrısında bulundu. Arafat, ''Amerika'nın aktif bir rol oynamasını istiyoruz, çünkü barış ne İsrail'in, ne Filistinin, ne de Arabındır, barış uluslararasıdır'' dedi. Bu arada, Powell'ın ziyaretini protesto eden yaklaşık 3 bin Filistinli Batı Şeria'nın Gazze kentinde gösteriler yaptı. Amerikan ve İsrail baynaklarını yakan göstericiler, Başkan Bush'u ''suçlu'' ve ''katil'' olarak nitelediler. 




</TEXT>
</DOC>
