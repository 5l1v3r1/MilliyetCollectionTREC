<DOC>
<DOCNO> 23264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/ekonomi/eko08.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermayenin kalesi newline Ankara’ya dikilecek 
</HEADLINE>
<TEXT>

SPK ve İMKB için 30 bin metrekarelik, dev ve akıllı’ prestij binası yapılacak 
     ZÜLFİKAR DOĞAN Ankara 

     Sermaye Piyasası Kurulu SPK ile İstanbul Menkul Kıymetler Borsası İMKB tarafından "ortaklaşa" kullanılacak dev hizmet binasının yapımına başlanıyor. 
     En yüksek teknoloji donanımlı olarak yapılacağı belirtilen SPK - İMKB hizmet binasının, "akıllı" bina olarak planlandığı, ülke para ve sermaye piyasalarının da "prestijini" simgeleyeceği kaydediliyor. 
     
Dokuz proje geldi      Hizmet binası yapımı için ilk aşamada mimari - teknik - müşavirlik ihalesine çıkılırken, dokuz firma konsorsiyumunun önseçimi geçtiği öğrenildi. Yeterlilik alarak, önseçimi geçen konsorsiyumların tekliflerini ise 28 Mayıs Pazartesi günü verecekleri kaydedildi. 
     Yeni hizmet binasının ortak kullanımı ile SPK - İMKB işbirliğinin ve ortak çalışmasının yanı sıra, bilgisayar sistemleri, bilgi ve arşiv deposunun oluşturulması, piyasaların yakın takibi gibi konularda büyük kolaylık ve olanakların gündeme geleceği ifade ediliyor. 
     Dokuz konsorsiyumun pazartesi günü verecekleri tekliflerin değerlendirilmesinin ardından dev akıllı binanın müşavir seçimi tamamlanmış olacak. 
     
Teknoloji harikası      Eskişehir yolu üzerinde, Lodumlu’da 22 bin metrekare arazi üzerinde inşa edilecek SPK - İMKB ortak hizmet binası, en son teknoloji donanımlı olarak gerçekleştirilecek ve inşaat alanı 30 bin metrekare olacak. 
     Dev hizmet binası inşaatının SPK’nın 20’nci kuruluş yıldönümü öncesine yetiştirileceği kaydedildi. Binanın maliyeti ve yapılması öngörülen harcama tutarı konusunda ise rakam belirtilmiyor. SPK - İMKB ortak hizmet binasının, Ankara’nın "en görkemli" Türkiye’nin de sayılı binaları arasında yer alacağı öne sürülüyor. 
     



 EKONOMİ 

























</TEXT>
</DOC>
