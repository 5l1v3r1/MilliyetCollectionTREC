<DOC>
<DOCNO> 8428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur15.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te doğalgaz satışına sınırlama 
</HEADLINE>
<TEXT>

     Başkent'te EGO, döviz fiyatlarındaki dalgalanmalar nedeniyle doğalgaz satışını konut başına 100 metreküple sınırladı. 
     EGO Genel Müdürü İhsan Fincan , döviz piyasasındaki dalgalanmalar nedeniyle bu kararı aldıklarını belirtti. 
     Fincan, doğalgazın dövizle satın alındığını hatırlatarak, ''Piyasalarda anormal bir dengesizlik bile olsa vatandaş doğalgazsız kalmayacak. Fakat bizim de gözümüz kulağımız döviz fiyatlarından gelecek haberlerde. Piyasalardaki dengesizliği çok iyi takip etmemiz gerekiyor. Yoksa bundan zararlı çıkabiliriz'' dedi. 
     Doğalgazı sattıktan sonra parasını ödediklerini anlatan Fincan, şöyle konuştu 
     'Örneğin bir vatandaş gelse yüklü bir miktarda gaz satın alsa. Doğalgaz döviz karşılığı alınıyor. Bugünkü durumda zarar edebiliriz. Bunu önlemek için konut başına 100 metreküp doğalgaz satılmasını kararlaştırdık. Bu da yaklaşık 20 milyon liraya tekabül ediyor. Makineler ona göre programlandı.'' 
     Fincan, bu uygulamanın döviz piyasasındaki dalgalanmalar duruluncaya kadar süreceğini sözlerine ekledi. 




</TEXT>
</DOC>
