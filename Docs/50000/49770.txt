<DOC>
<DOCNO> 49770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun07.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro'ya göre Ladin hastanede CIA ile görüşmüş 
</HEADLINE>
<TEXT>

     Fransız gazetesi Le Figaro, ABD'deki saldırıların başlıca sorumlusu ilan edilen Suudi asıllı terörist Usame Bin Ladin'in Temmuz ayında Dubai'deki Amerikan hastanesinde böbrek tedavisi gördüğü sırada, Amerikan Merkezi Haberalma Teşkilatı CIA'den bir yetkiliyle görüşmüş olabileceğini ileri sürdü. 
     Le Figaro'nun bugünkü sayısında, hastane idari yönetimindeki bir tanığa dayanarak yayınlanan haberde, Bin Ladin'in Birleşik Arap Emirlikleri'nin 7 Emirliği'nden biri olan Dubai'deki Amerikan hastanesinde böbrek yetmezliği şikayetiyle tedavi gördüğü sırada CIA'dan bir yetkiliyle görüştüğü belirtildi. 
     Gazetede, 4 Temmuz'da Pakistan'ın Ketta kentinden özel doktoru, 4 koruması ve Cezayirli hasta bakıcı eşliğinde uçakla geldiği belirtilen Bin Ladin'in, hemen hastaneye götürüldüğü ve tedavi gördükten sonra 14 Temmuz'da ayrıldığı, bu süre zarfında üroloji bölümü doktorlarından böbrek ve iktidarsızlık konularında uzman Terry Callaway'in hastası olduğu kaydedildi. 
     Haberde, Bin Ladin'in lüks Amerikan hastanesinde kaldığı sırada, ailesinin yanı sıra birçok Suudi ve Birleşik Arap Emirlikleri'nden ziyaretçinin akınına uğradığı, bu arada Dubai'de birçok kişi tarafından tanınan CIA'nın yerel temsilcisinin de Bin Ladin'in odasına gitmek için kullanılan hastane asansöründe görüldüğü belirtildi. 
     Le Figaro'daki haberde, CIA temsilcisinin hastane asansöründe görülmesinden birkaç gün sonra arkadaşlarına Suudi milyarderi ziyaret etmekle övündüğü, 15 Temmuz'da, yani Bin Ladin'in hastaneden taburcu olmasından 1 gün sonra da merkez tarafından geri çağrıldığı ifade edildi. 
     Bin Ladin ile CIA arasındaki ilişkinin 1979'a, Bin Ladin'in, ''aile şirketinin İstanbul'daki temsilciliğini'' yaparken, Afganistan'ın SSCB tarafından işgaline karşı Kızıl Ordu'ya direniş için Arap ve Müslüman gönüllü asker topladığı zamana uzandığı iddia ediliyor. 
     Amerikan Federal İstihbarat Bürosu FBI 1998'de Kenya ve Tanzanya'daki ABD büyükelçiliklerine yönelik saldırıları araştırırken, kullanılan bombalar arasında Amerikan ordusuna ait bombanın izine rastlamış ve bu patlayıcının 3 yıl önce Kızıl Ordu'ya karşı savaşan ve aralarında Bin Ladin'in de bulunduğu Arap Afganlara teslim edilmiş olduğunu ortaya çıkarmıştı. 
     






</TEXT>
</DOC>
