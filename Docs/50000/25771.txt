<DOC>
<DOCNO> 25771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/soneko17.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuat Miras "Krizi meydana getirenler faturayı halka kesiyor" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras, ''bizim kavga etme lüksümüz olamaz. Biz kimseyle kavga edemeyiz. Kavga etmek de bize yakışmaz'' dedi. 
     TOBB Başkanı Miras, Odalar Birliği tarafından gerçekleştirilen ''Ekonomik Krizin Reel Sektör Üzerindeki Etkilerinin Araştırılması Anketi'' sonucunu açıkladı. 
     Miras, toplantıda kısa bir açış konuşması yaparken gazetecilerin çeşitli konulardaki sorularını da yanıtladı. 
     Krizden bu yana ve krizden önce bütün uyarılara rağmen, ''batan programın batmaması için'' her türlü gayreti gösteren bir kurumun başkanı olarak hükümeti defalarca uyardıklarını söyleyen Miras, özellikle ekonomi için izleme komitesi oluşturulması istediklerini hatırlattı. 
     Bu çağrılarına kulak tıkayanların şimdi krizle içiçe yaşadığını belirten Miras, şöyle dedi 
     ''Krizi meydana getirenler sanki kendilerinin hiçbir suçu ve hatası yokmuş gibi bu krizin faturasını toplumun bütün kesimleri ile paylaşmak ve bu kesimlerin desteğini almak için programın başarıya ulaşmasını sağlama çağrıları yapıyorlar. Sütten ağzı yanan yoğurdu üfleyerek yer diye bir atasözümüz var. Odalar Birliği olarak bizim sütten ağzımız yandı. Yoğurdu üfleyerek yemek için de olayların gelişmesini bekliyoruz'' 
     Gazetecilerin Devlet Bakanı Kemal Derviş ile kırgınlığına ilişkin bir sorusu üzerine de Miras, kırgınlıklarını ifade ederken, Derviş'in Odalar Birliği'nin bir toplantısına davet ettiklerini, kendisinin de buna katıldığını ancak genel kurula gelmediğini söyledi. 
     Genel kurul sırasında bir gazetecinin kendisine ilettiği bir notta ''siz konuşurken Sayın Derviş tenis oynuyordu'' dediğini ifade eden Miras, yeni bir tartışma konusu açmak istemediği belirterek, sözlerini şöyle sürdürdü 
     ''Ama şunu söylüyorum. Sözlerimde de ifade ettim. Bizim kavga etme lüksümüz olamaz. Biz kimse ile kavga edemeyiz. Kavga etmek de bize yakışmaz. Biz, Türkiye'nin geleceği için, demokratik bir Türkiye için, laik bir Türkiye için ve demokrasinin yaşaması için kavga ederek değil, gerçekleri söylerek mücadele ettik. Onun için biz kendilerine yapacağımız toplantıların takvimini iletiriz. Ellerinden tutup da zorla toplantıya gelin diye söyleyecek öyle bir lüksümüz de yok. Onun için bundan evvel yapılan birtakım yanlışlıklar belki bizden, belki karşı taraftan kaynaklandı. Artık, Türkiye kavgalı bir durum istemiyor. Bunu biz çok iyi biliyoruz. Bunun idraki içinde olduğumuz için de kavgadan çok her kesim ile diyalog kurarak sorunlarımızı çözmeye çalışıyoruz.'' 
     
     'Ermeni kapısını açalım' 
     Doğu ve Güneydoğu Anadolu bölgelerindeki insanların en önemli sıkıntısının komşu ülkelere mal satamamaları olduğunu anlatan Miras, kendilerinin bazı kavgaların bitmesi için öncülük yapmak istediklerini belirterek, ''Ermeni kapılarını açalım. Çünkü Ermenistan'a satılan mallara baktığımız da hepsi Türk menşeli. Onlar da bizden alışveriş yapan komşu ülkelerden buraya gidiyor. Globallaşen dünyada birbiriyle diyalog kurmanın dostluk ve barış içinde yaşamanın en büyük koşul olduğunu biliyoruz'' dile konuştu. 
     







</TEXT>
</DOC>
