<DOC>
<DOCNO> 20210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur10.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatay'da yağışlar sele dönüştü, okullar tatil edildi 
</HEADLINE>
<TEXT>

     Hatay'da şiddetli yağışın yaşamı etkilemesi nedeniyle ilköğretim okulları ve liseler 1 gün süreyle tatil edildi. 
     Merkez ilçe Antakya ile İskenderun'un Arsus beldesinde etkili olan yağış, yer yer sel baskınlarına neden oldu, evlerin alt katlarını su bastı. 
     Şiddetini bu sabahtan itibaren artıran yağış nedeniyle cadde ve sokakların sularla dolması üzerine İl Milli Eğitim Müdürlüğü'nce, merkez ilçe Antakya ile belde ve köylerinde, ilköğretim okulları ile liseler 1 gün süreyle tatil edildi. 
     Hatay İl Milli Eğitim Müdürü Şinasi Soyer, A.A muhabirine yaptığı açıklamada, yağış nedeniyle okullara ulaşımın zorlaştığını, birçok okulun bodrum katlarını su bastığını söyledi. Soyer, tatil kararını sabahın erken saatlerinde aldıklarını, yağışın halen devam ettiğini bildirdi. İskenderun'a bağlı Arsus beldesinde ise sağanak yağış sele dönüştü. Birçok evi su basarken, Arsus çayı taştı. Höyük köyü ve Arsuz köprüsü yıkılma tehlikesine karşı trafiğe kapatıldı. 
     Bu arada Arsuz beldesinde 25 balıkçı teknesinin denize sürüklendiği, sele kapılan hayvanların telef olduğu bildirildi. İskenderun Kaymakamı Günhan Sarıkaya Arsus'a giderek incelemelerde bulundu. 
     
     
     






</TEXT>
</DOC>
