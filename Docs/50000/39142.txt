<DOC>
<DOCNO> 39142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/guncel/gun02.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Garih’in düzenli mezarlık ziyaretlerinin nedeni 
</HEADLINE>
<TEXT>
Gizemli Şeyh isim babası çıktı 
Garih'in ziyaret ettiği Şeyh'in mezarını onaran Cemal Cumalı, herkesin merakını uyandıran konuya aydınlık kazandırdı "Üzeyir Bey, doğumunu Şeyh'e borçlu olduğunu düşünüyordu. Adını da o koymuş. Aynı Şeyh, 1992’de rüyasına da girmiş..." 
     İSTANBUL CHA 

     Alarko Şirketler Topluluğu'nda 30 yıl ustabaşı olarak çalışan Cemal Cumalı "40 yıllık dostum" dediği Üzeyir Garih'i Eyüp Mezarlığı'na götüren gerçeği gün yüzüne çıkardı. Garih'in isteği üzerine 1992 yılında yaptığı mezarı en son geçen yıl boyadığını anlatan 82 yaşındaki Cemal Cumalı, ünlü işadamının kendisi için patrondan öte iyi bir dost, candan bir arkadaş olduğunu belirterek sözlerini şöyle sürdürüyor 
     
     '40 YILDIR TANIYORUM' 
     "Onunla 40 yıllık bir dostluğum var. Kendisi ile o başka bir şirkette çalışırken tanıştık. O daha sonra Alarko'yu kurunca beni de davet etti. Ben de büyük bir hayranlık uyandıran bu genç mühendisin teklifini hiç düşünmeden kabul ettim. 1979'un sonunda emekli oluncaya kadar da kendisinin yanında çalıştım." Cumalı, Garih'in her haftasonu ziyaret ettiği mezarı da kendisinin yaptığını anlatıyor ve devam ediyor 
     
     BABASI ŞEYHE GİTMİŞ’ 
     "1992'de bir gün beni aradı. Acele Eyüp Mezarlığı'na gelmemi istedi. Beni bir kabrin başına götürdü. 'Bak Cemal Anlatacaklarım ikimizin arasında kalacak' dedi. 1930'da vefat eden Şeyh Küçük Hüseyin Efendi'nin mezarını gösterdi. Bana 'Burada yatan zat benim için çok değerlidir. Onu babamın bana anlattığı şekliyle gıyaben tanıyorum. Babam bana doğumumdan itibaren Şeyh Küçük Hüseyin'in sık sık evimize geldiğini anlatırdı. Bu zat babama 'Bu çocuk ülkesine büyük hizmetlerde bulunacak' dermiş. Onu dünya gözüyle hiç görmedim ancak dün gece rüyama girdi. Benden mezarını yaptırmamı istedi' dedi." 
     Cumalı, mezarı bir hafta içinde Garih'in istediği şekilde yapınca Garih'i çağırmış. Garih kabir başına geldiğinde Cumalı'ya şeyhin, babasının komşusu olduğunu belirterek şu öyküyü anlatmış "Babamın uzun süre çocuğu olmayınca bu zata bir gün, 'Hocam bizim çocuğumuz olmuyor. Dua buyursanız da bizim de çocuğumuz olsa' der. Birkaç gün sonra bu zat gelip babama 'Sizin bir erkek çocuğunuz olacak. Adını da Üzeyir koyun' der. Ardından ben dünyaya gelmişim. İsmimi de bu zatın tavsiyesiyle Üzeyir koymuşlar." 
     
     ADI HAZRETİL ÜZEYİR GARİH' 
     Cemal Cumalı, Garih'le olan gönül bağlarının emekliliğinden sonra da devam ettiğini vurguluyor. "En son geçen yıl o zatın kabrini boyamamı istemişti. Hatta ilk sefer boyayı beğenmedi. Daha açık yeşile boyamamı istedi. Bir boyacı ustası buldum, yeniden boyadık. Bu sefer çok beğendi" diye konuşan Cumalı, son olarak Garih'in isteği doğrultusunda evine çelik kasa yaptığını da kaydetti. Cumalı, bir seferinde Garih'in kimliğini gördüğünü ve kimlikteki isminin tam olarak Hazretil Üzeyir Garih olarak geçtiğini de iddia etti. 
     
     Cenaze töreni yarın 
     İzzet Garih, dün sabah babasının cenazesinin bulunduğu Adli Tıp Kurumu Morgu'na geldi. Babasının defin işlemlerinin tamamlayan İzzet Garih, yaklaşık 15 dakika sonra bir açıklama yapmadan Adli Tıp'tan ayrıldı. Garih'in cenazesi saat 15.30 sıralarında Adli Tıp'tan alınarak Ulus'taki Musevi Mezarlığı Morgu'na götürüldü. Garih için yarın saat 13.00'te Beyoğlu'ndaki Neve Şalom Sinagogu'nda tören düzenlenecek. Garih, Ulus Musevi Mezarlığı'nda toprağa verilecek. 
     
     Ziyaretçi yağdı 
     Garih'in Ortaköy'deki evi başsağlığına gelenlerin akınına uğradı. Sevgi Gönül, Semra Özal, Gülben Ergen, Orhan Gencebay, Canan Yaka, Sezen Cumhur Önal, AK Parti'den Mehmet Gazioğlu, Garih'in eşi Lili Garih ve ailesine başsağlığı dileyenler arasındaydı. Gülben Ergen, "Çok değerli, başarılı ve alçak gönüllü bir işadamıydı. Müthiş bir insandı. Hepimizin içi yanıyor. Çok acı bir olay. Hiçbirimiz içimize sindiremeyeceğiz. Bu kadar önemli, inançlı ve vicdanlı bir işadamı kolay yetişmiyor" dedi. 
     
     Cinayet dürtüsel’ 
     Psikiyatrist Sedat Özkan, işadamı Üzeyir Garih'in birden fazla bıçak darbesiyle öldürülmesini "beyinsel denetimden uzak hayvani bir tarz" olarak nitelendirdi. Garih'in katilini, öldürdüğü kişiden bağımsız, belirli bir amaçtan yoksun, birikmiş bilinç altı öfkesini kontrolsüz bir şekilde dışa vurum olarak değerlendiren Özkan, bu tür belirtilerin madde bağımlılarında daha fazla görüldüğünü kaydetti. Özkan, katilin Garih'e bıçakla birden fazla vurmasını "acı çektirme ve bundan keyif alma gibi hayvani bir duygu ile hareket ettiğinin göstergesi" diye açıkladı. 
     
Şeyh'e götüren şiir      Üzeyir Garih'in öldürüldüğü yere gelen Güneri Akderin, ünlü işadamına Şeyh Küçük Hüseyin'in mezarı başında sık sık rastladığını belirterek, "Mezarın başında duvara yaslanıp dakikalarca dua ederdi. Kendinden geçmiş bir hali olurdu" dedi. 
     
     'Beni öldüm sanmayın ' 
     Bir defasında Garih'e "Sizi buraya getiren nedir " diye sorduğunu anlatan Akderin, sözlerine şöyle devam etti "Şeyh Küçük Hüseyin'in mezarının biraz aşağısında bulunan Şair Sıtkı Ozansoy'un mezarında yazan bir şiiri gösterdi bana. Bu şiir beni buraya getirdi' dedi. Şeyhe hitaben yazılan şiir şöyleydi 
     
     Öldüm sanmayın Ölüm vuslata açılan yoldur Dertli sanmayın Derdi olmaz bu yol yolcusunun Gönlüm sermi merdivene Şeyhim Hüseyin'e çıkanlar çiğnesin Dostlara ayak tozu olsun Toprak bedenim... 
     



 GÜNCEL 

















</TEXT>
</DOC>
