<DOC>
<DOCNO> 11034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sonspo07.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Hakan takıma yararının dışında nihayet gol de attı" 
</HEADLINE>
<TEXT>

     İnter'in pazar günü Verona karşısında aldığı galibiyette 2. golü atan Hakan Şükür, ''Takımın oyunundan ve gösterdiğim performanstan dolayı memnunum'' dedi. 
     Hakan Şükür, maç sonrası İtalyan gazetecilere verdiği demeçte, gol ve galibiyetten dolayı mutlu olduğunu belirterek, ''1. yarıda boşa harcadığım fırsattan sonra düzelip eski durumuma gelmeye ihtiyacım vardı. Ama genel olarak maçtan memnunum'' diye konuştu. 
     Teknik Direktör Tardelli'nin tercihlerini her zaman için kabul ettiğini kaydeden Şükür, ''Benim görevim hazır olmaktır'' dedi. Bu arada İtalyan basını da bugün verdiği haberlerde Hakan Şükür'ün zor da olsa nihayet golü bulmayı başardığını yazdı. La Gazzetta dello Sport gazetesi, Hakan'a 6 puan vererek, ''Yararlı destek veriyor. Acılar ise şut çekmek zorunda kaldığı zaman geliyor. Ama gol attığı zaman onu nasıl reddedebiliriz " ifadelerini kullandı. 
     Haberine ''Türk işi'' başlığını atan gazetenin ''zoom'' adlı köşesinde, Veronalı oyuncu Sandro Mazzola'nın Hakan Şükür'ü durdurmayı başaramadığı için kendisini oyun dışına attırdığı ve San Siro Stadı'nın Hakan'ı konuştuğu belirtildi. 
     La Gazzetta dello Sport'ta yer alan köşe yazısında da şu görüşlere yer verildi 
     'Hakan Şükür artık var. Birçok gol fırsatını cömertçe harcasa da en sonunda topa dokunuyor ya da top ona dokunuyor ve ohhh dedirtiyor. Verona artık İnter için uğursuzluk olmaktan çıkıyor. İnter büyüyü değiştirdi. Artık Milan'a uğursuzluk getiren İstanbul var... Galatasaray, ilk Hakan Şükür'ü gönderdi ve o da ilk derbi maçında golünü attı. Kısa zamanda Okan ve Emre'yi de gönderecek. Bunlar şeytan karşıtı yeni ikizler.'' 
     Corriere dello Sport gazetesi de 6 puan verdiği Hakan için yaptığı yorumda, ''Bazen ayaklarıyla da Türkçe konuşuyor. Hiç olmazsa 2 golü yiyor ama Vieri'ye 1 asist ve 2. gol onu kurtarıyor'' dedi. Öte yandan, ligde 6. sıraya yükselen İnter'de, gelecek yıl için Şampiyonlar Ligi'ne kalma ümidi başladı. Kulüp Başkanı Massimo Moratti de yaptığı açıklamalarda, Teknik Direktör Marco Tardelli ve Christian Vieri'nin gelecek sezon da takımda kalacaklarını yineledi. 




</TEXT>
</DOC>
