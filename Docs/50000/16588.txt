<DOC>
<DOCNO> 16588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur02.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmaz böyle şey...Soygucular içinde çocuk bulunan otomobili çaldı... 
</HEADLINE>
<TEXT>

     Küçükçekmece'de 3 gaspçı, kendi araçlarıyla arkadan çarptıkları bir otomobili, içerisinde bulunan 2 yaşındaki bir çocukla kaçırdı. Küçük çocuk daha sonra Esenler'de sokak ortasına bırakılmış olarak bulundu. 
     Halkalı İkitelli Organize Sanayi Sitesi önünden geçmekte olan Cem Çelik'in kullandığı 34 FB 7777 plakalı otomobile arkadan gelen ve plakası belirlenemeyen başka bir otomobil çarptı. 
     Otomobilde bulunan sürücü Cem Çelik ve Eşi Betül Çelik, 2 yaşındaki oğulları Mete'yi araçta bırakarak dışarıya çıktılar. Bu sırada arkada bulunan otomobilden çıkan kimliği belirsiz bir kişi, Cem Çelik'in otomobiline binerek hızla uzaklaştı. Çelik çiftinin çığlıkları arasında otomobil ara sokaklara dalarak kaybolurken, diğer gaspçı 2 kişi ise geldikleri otomobille olay yerinden kaçtı. 
     Polis olayın ardından geniş çaplı operasyonlara başlarken, Esenler Fatih Caddesi 36. Sokak'ta devriye gezen ekipler, sokak ortasına bırakılmış küçük ''Mete''ye rastladılar. Durumu telsizle merkezlerine ileten ekipler çocuklarının bulunduğu haberini gözü yaşlı çifte bildirdiler. Cem-Betül Çelik çifti, Esenler Karakolu'nda küçük Mete'ye kavuşurken, polis çalınan otomobil ve gaspçıların yakalanması için operasyonların sürdürüldüğünü kaydetti. 
     
     




</TEXT>
</DOC>
