<DOC>
<DOCNO> 11647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/yazar/pulur.html </URL>
<DATE> 2001/03/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir kilo hamsi bir dolar 
</HEADLINE>
<TEXT>

     KEMAL Derviş "Bizi destekleyin, bize güvenin " diyor... 
     Keşke bunu 20 yıl önce söyleseydi, o yıllarda da kriz vardı, bizler "bunu da atlatırız " diye omuz veriyorduk... 
     1979 yılıydı, yine Ecevit iktidarda, Adalet Partisi'nden apartılan 11 milletvekili bakan yapılarak CHP hükümet kurmuş, Demirel kıyameti koparıyor, sanki kendisi benzer şeyler yapmazmış gibi, boynuzun kulağı geçmesini hazmedemiyor. 
     Ekonomi derseniz, belki bugünden de berbat 
     Bugün mal var, alacak para yok 
     O gün paran olsa bile mal yok 
     Yağ yok, mazot yok, tüpgaz yok, benzin yok, ilaç yok, yolcu otobüsleri çalışmıyor, velhasıl bir rezillik ki, bugün 20 yaşında olanlara anlatılır gibi değil 
     
     AMA çoğu insanda umut var, bunlardan biri de bizdik... 
     "Umudumuz Ecevit " sloganı kafalara çimento gibi akıtılmıştı. 
     Şöyle bir yazı yazdığımızı hatırlıyoruz, eski yılları anarak 
     "Biz ne sıkıntılar, ne yokluklar gördük, savaşa girmedik ama, çevremiz ateşle çevriliydi, ekmek, patiska, şeker, vesikayla verilirdi, karaborsacılar iliğimizi emerdi, pençesiz ayakkabı giymezdik, gömleklerimizin eteklerinden kesilip yaka yapılırdı, küçülen kurşunkalemlere kamış takardık, gün oldu gaz lambasının titrek ışığında aydınlandık, ders çalıştık, tornistan paltolar, ters yüz edilmiş ceketler, süvari yamalı pantolonlar, örülmüş, yamanmış çoraplar..." 
     
     1940'lı yılları böyle anarak, 1979 yılındaki krizi de atlatacağımızı umuyorduk... 
     Çünkü umudumuz vardı, güvenimiz vardı, umutluyduk, "Karaoğlan" da umut dağıtıyordu 
     "Biz iktidar oluşumuzu özgürlükçü demokrasiyi yaşatmak, iç barışa kavuşmak ve ülkenin gelişmesini toplumsal adalet içinde hızlandırmak isteyen halkımıza borçluyuz, başka hiç kimseye ve hiçbir kuruluşa borcumuz yoktur. İktidarda, kimseye ödeyecek, diyet borcumuz yoktur. Türkiye'de demokrasi ve ekonomi, Cumhuriyet tarihinin en ağır bunalım döneminden geçiyor. Böylesine ağır bir bunalıma karşın ülkemizde demokrasinin yaşayabilmesi her şeyden önce halkımızın demokrasiye bağlılığındandır." 
     Evet, Sayın Ecevit böyle diyordu, halkın bir bölümü ve biz de kendisine güveniyorduk. 
     
     SAYIN Ecevit, "Ben o gün söylediklerimin bugün de araksındayım, aynı şeyleri bugün de söyleyebilirim " diyebilir. 
     Hiç kuşkumuz yok, der... 
     Lakin, o dese de, biz artık "güveniyoruz " diyemiyoruz. 
     Güvenimizi yitirdik... 
     Bir şarkı vardır "Bizde takat kalmadı" der... 
     Bizde de güven kalmadı... 
     Desteğe gelince... 
     Desteklenmeyip de ne yapılacak, isyan edip dağa çıkılacak değil ya 
     Suskunluk da, destek değil midir 
     En doğrusu MİLLİYET'in dünkü manşetiydi 
     "DUR BAKALIM NE OLACAK " 
     Beşiktaş pazarında balıkçı bağırıyordu 
     "Bir kilo hamsi, bir dolar " 
     
     





Umut Çankaya 


Bush güvence istiyor 


Çetin Altan ve genç gazeteciler 


Politikada Kemal Derviş rüzgarı... 


Diplomaside rodeo 


Cep ve çocuklar 


Uzman gözü ile... 


Bir dava öyküsü 


Susurluk süreci 


Bir kilo hamsi bir dolar 


Siyasi gölge 


Derviş'in neşteri 


Çözüm için tedbir tükenmez 


Türkiye’de hayat var mı 


</TEXT>
</DOC>
