<DOC>
<DOCNO> 7444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sontur22.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayıncılar'dan Kültür Bakanlığı'na 'ilanlı' tepki 
</HEADLINE>
<TEXT>

     Yayınevleri, gazete ilanı vererek, Kültür Bakanlığı'nca hazırlanan, Fikir ve Sanat Eserleri Kanunu'nun Bazı Maddelerinin Değiştirilmesine İlişkin Kanun Tasarısı'na tepki gösterdi. 
     Gazetelerde 182 yayınevinin imzasıyla yayınlanan ''TBMM Sayın Üyelerine Açık Mektup'' başlıklı ilanda, tasarının düşünce, ifade ve yayımlama özgürlüğünün önüne ciddi ve yeni engeller getirdiği savunuldu. 
     Tasarı'nın Türkiye'de bugüne kadar çıkmış ve çıkacak her türlü yayına bandrol hologram yapıştırılması zorunluluğu getirdiğine işaret edilen ilanda, ''Bu, totaliter rejimler dahil dünyanın hiçbir ülkesinde yoktur. Tasarı, fikir ve politikaları doğrultusunda siyasi iktidarlara kitaplar daha piyasaya çıkmadan olası bir denetim ve sansür ortamı yaratmaktadır'' denildi. 
     Tasarı'da kanunlar çerçevesinde çalışan yayıncılar ile korsan yayıncı arasında bir ayrım yapılmadığının ileri sürüldüğü ilanda şu görüşlere yer verildi 
     ''Tasarı, yazarın emek ve hakkının yayıncılar tarafından çalınmakta olduğunu peşinen kabul eden bir zihniyetle hazırlanmıştır. En küçük kusurda dahi yayıncıya 6 yıla kadar hapis ve 150 milyar lira para cezası hükmü getirilerek yayıncı susturulmak istenmektedir. 
     Bandrol, yayın sektörüne trilyonlarca liralık ek külfet getirecektir. Korsan yayını önlemede yarar sağlanamayacağı aşikar olmasına rağmen, 14 bin kitapçı esnafının raflarında, kitap dağıtım şirketlerinin ellerinde, yayınevlerinin depolarında yıllardır birikmiş yüz milyonlarca irili ufaklı her çeşit kitap ve broşüre zorunlu bandrol hologram uygulamasındaki ısrarın altında yatan zihniyeti anlamak mümkün değildir. 
     Bu uygulamada ısrar edilmesinin, bazı çevrelere fahiş kar ve çıkar sağlama arzusu olduğunu düşünüyoruz. Zorunlu bandrol hologram uygulaması, sektöre tekelcilik getireceği için de fevkalade tehlikelidir. Yasa gereği il ve ilçelerde kurulacak denetim ekibiyle kitap toplayıp işyeri kapatarak hangi demokratik düşünceye hizmet edileceğini anlamakta güçlük çekiyoruz.'' 




</TEXT>
</DOC>
