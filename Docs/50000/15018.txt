<DOC>
<DOCNO> 15018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/dunya/adun.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır çiçek açacak 
</HEADLINE>
<TEXT>

Ankara ve Atina, sınırdaki anti - personel kara mayınlarının kaldırılmasını kararlaştırdı. Ayrıca, Yunanistan ile Türkiye birbirine otoyol ile bağlanacak 
     ANKARA Milliyet 

     Türkiye ve Yunanistan anti personel kara mayınlarının kullanımını yasaklayan ve imhasını öngören Ottawa Sözleşmesi’ne taraf olmak için gerekli işlemleri eş zamanlı olarak başlatmayı kararlaştırdılar. 
     Ankara’ya bir çalışma ziyareti yapan Yunanistan Dışişleri Bakanı Yorgo Papandreu’nun Dışişleri Bakanı İsmail Cem’le dünkü görüşmesinden çıkan en somut kararı Ottowa Sözleşmesi’yle ilgili bu girişim oluştururken, masada olan diğer 16 güven artırıcı önlemlerle ilgili ilerleme sağlanamadı. Diğer alanlarda alınan kararlar ise şunlar 
     Geçen yıl uygulamaya konan Türkiye’den Yunanistan’a vizesiz günübirlik ziyaret imkanının geliştirilmesi. Uygulamanın yapıldığı şehir sayısının artırılarak, kalış süresinin iki güne çıkartılması, 
     23 - 24 Haziran’da Cem ve Papandreu’nun Kuşadası ve Sisam’da turizm sektörünün temsilcileriyle biraraya gelmesi, 
     Yunanistan’daki otoyol projesinin İstanbul’a uzatılması, 
     Atina’da gerçekleşecek 2004 Olimpiyatlarının altyapı çalışmalarının Türk ve Yunan firmalarınca ortak yapılması yollarının araştırılması. 
     
     Cem Önemsiyoruz 
     İki saat süren görüşmenin ardından düzenlenen basın toplantısında iki bakan soruları yanıtlarken, Cem, Yunanistan’ın savunma harcamalarını kısma önerisini çok önemsediklerini söyledi. 
     Ancak Türkiye’nin savunma ihtiyaçlarının sadece Ege’den kaynaklanmadığına dikkat çeken Dışişleri Bakanı Cem, "Bu mesaja karşılık vermenin yollarını arıyor musunuz " şeklindeki bir soru üzerine Yunanistan’ın tavrını çok olumlu olarak gördüklerini yinelemekle yetindi. 
     Papandreu da ekonomik destek konusunda bir soruyu yanıtlarken, "Yunanistan ve AB Türkiye’nin yanındadır. Bizi ortağınız olarak görmeniz gerekir. AB yardımcı olacaktır" dedi. 
     
     Temellerini Diana atmıştı 
     Bugüne kadar milyonlarca insanın ölmesine ya da sakat kalmasına yol açan kara mayınlarının temizlenmesi yolundaki ilk adımı, Paris’te trafik kazasında yaşamını yitiren Prenses Diana attı. Diana’nın girişimleri sonucu 1997’de Kanada’nın Ottowa kentinde biraraya gelen 60 ülke, kara mayınlarının kaldırılmasını öngören bir sözleşme imzaladı. Türkiye henüz sözleşmeyi imzalamazken, Yunanistan imza koymuş ancak bu imza parlamentonun onayından geçmemişti. Meriç nehri boyunca döşenen mayınların kaldırılmasına yönelik ilk öneri de 1998 yılında Türkiye’den gelmişti. 
     
     Derviş kızdırdı 
     BARÇIN YİNANÇ Ankara 

     Devlet Bakanı Kemal Derviş’in Papandreu’yla yaptığı sabah kahvaltısına Dışişleri’nden hiç kimseyi çağırmaması Bakanlık’ta rahatsızlık yarattı. 
     Görüşme Papandreu’yla aynı otelde kalan Derviş’in talebi üzerine gerçekleşti. Derviş’in kendi inisiyatifiyle ayarlanan buluşmanın dün sabaha karşı 01.00’de kesinleştiği kaydedildi. Derviş’in görüşmeye Dışişleri’nden herhangi bir yetkiliyi çağırmadığı da anlaşıldı. 
     
     IMF için destek 
     Görüşmeden sızan bilgilere göre, Derviş, Papandreu’dan, IMF içinde önemli bir konumda bulunan Avrupa Birliği’nin bir üyesi olarak Türkiye’ye verilecek mali yardım konusunda destek istedi. Papandreu, AB kaynaklarının da harekete geçmesini isteyen Derviş’e yardım sözü verdi. 
     
     


 DÜNYA 













</TEXT>
</DOC>
