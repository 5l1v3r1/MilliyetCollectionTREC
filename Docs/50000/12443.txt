<DOC>
<DOCNO> 12443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/ekonomi/aeko.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz indirme zirvesi 
</HEADLINE>
<TEXT>

Bugün Başbakan Yardımcısı Özkan’la görüşecek olan işadamları 30 Mart’taki kredi geri ödemelerinde bankaların faizlerini indirmelerini isteyecek 
     EYLEM TÜRK 

     İşadamları, bankaların krizden sonra firmaların kredi borçlarına uyguladıkları yüksek faizlerle ilgili olarak bugün Başbakan Yardımcısı Hüsametten Özkan’la görüşecek. 
     30 Mart’ta yapılacak kredi geri ödemeleri için Özkan’a yeni bir ödeme planı sunacak olan işadamları, bu konuda makul bir indirim talep edecek. 
     Ankara’da yapılacak toplantıya Türkiye Odalar ve Borsalar Birliği TOBB , İstanbul Sanayi Odası İSO , Ege Bölgesi Sanayi Odası EBSO , İzmir Ticaret Odası İZTO , İstanbul Ticaret Odası İTO ve Ankara Sanayi Odası ASO ve Ankara Ticaret Odası ATO başkanları katılacak. 
     Firmaların, bankaların işletme kredilerine uyguladıkları yüksek faiz nedeniyle zor duruma düşeceğini söyleyen İTO Başkanı Mehmet Yıldırım, "İşletmeler bu faizi ödeyemeyecek. Gecikme olursa temerrüt faizlerini hiç ödeyemeyecekler. 19 Şubat’tan sonra artan faizler için hükümetten devreye girmeleri talebinde bulunacağız" dedi. 
     İstanbul Ticaret Odası olarak bütün bankaların ayrı ayrı faiz uygulamasına karşı olduklarını kaydeden Yıldırım, "Ortak bir faiz belirlenerek belli bir limitte kalınsın. Bankalar Birliği bunu sağlayabilir. Birisi 300 birisi 500 faiz verirse bu haksız rekabete girer" diye konuştu. 
     
     Kimse borç ödeyemez’ 
     Bugünkü toplantıda hükümetten arabuluculuk isteneceğini söyleyen ASO Başkanı Zafer Çağlayan, 30 Mart’ta SSK ödemesi, gelir vergisinin birinci taksidi, kredilerin üç aylık devre faizi ve vergi affı kapsamına girenlerin ilk taksidi ödemeleri olduğunu hatırlattı. 
     Çağlayan, "Böylesine ödeme yoğun dönemde firmaların likidite sıkıntısıyla üst üste geldi. Asıl problem bankaların kriz zamanında tek taraflı haksız uygulamaları. Kredi faizlerini yüzde 2 bin 500’e çıkaran bankalar var. Hakla hukukla bağdaşır tarafı yok" dedi. 
     Reel sektörle mali sektörün oturup uzlaşmaya ihtiyacı olduğunu belirten Çağlayan, "Dövize endeksli kredilerde de hangi kur baz alınacak bu çok önem taşıyor. Sorunun 30 Mart gelmeden çözülmesi lazım. Yoksa kimse borcunu ödeyemez. Mali sektörde bu nedenle sıkıntıya girer" diye konuştu. 
     
     Yüzde 25’ini ödeyelim’ 
     Özkan’la görüşmelerinde, özel bankaların, devlet bankalarının uyguladığı faiz oranında anlaşmalarını önereceklerini anlatan İTO Başkanı Mehmet Yıldırım, şöyle konuştu 
     "İTO olarak bugünkü toplantıda mart sonunda gelen devre faizlerinin yüzde 25’ini ödemeyi teklif edeceğiz. Geriye kalan yüzde 75’lik bölümünü de ikişer aylık dönemlerde altı ayda ödemeyi teklif edeceğiz. Geçtiğimiz ay yaşanan kriz firmaların hesaplarını alt üst etti. Uzlaşma sağlanamazsa işletmelerin kepenk indirmesi kaçınılmaz olur." 30 Mart’ı "kabus günü" olarak nitelendiren işadamları kredi faizlerini kesinlikle ödeyemeyeceklerini açıklayarak, uygulamayı protesto etmişti. 
     


 EKONOMİ 














</TEXT>
</DOC>
