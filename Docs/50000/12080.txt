<DOC>
<DOCNO> 12080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sondun19.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya ordusu Kalkadelen'e tanklar gönderdi 
</HEADLINE>
<TEXT>

     Makedonya ordusu, Arnavut militanlarla Makedon güvenlik güçleri arasında şiddetli çatışmalara sahne olan Kalkadelen'e tanklar gönderdi. 
     Bağımsız Yugoslav B92 radyosu, ülkenin ikinci büyük kenti Kalkandelen'e, dört tankla birlikte iki askeri kamyon ve bir zırhlı personel taşıyıcının girdiğini duyurdu. Radyo, Arnavut militanların bu sabah Kalkandelen'in merkezine girmeye çalıştığını, ancak ağır kayıp vererek kent yakınındaki tepelere çekildiğini bildirirken, bu haber bağımsız kaynaklarca doğrulanmadı. 
     Kosova Barış Gücü'nde KFOR görevli Alman güçlerinin sözcüsü Thomas Loebbering de, birkaç yüz Arnavut'un otobüs ve araçlarla kenten ayrıldığını söyleyerek, ''Bu ümit verici bir işaret değil'' dedi. 
     Loebbering, Kalkandelen'de bulunan Alman askerlerine saldırı yapılması halinde karşılık vereceklerini söyledi. Almanya, Kalkandelen'deki 152-200 Alman askerini korumak için Kosova'dan buraya 100 askerle birlikte Leopar tankları ve zırhlı personel taşıyıcıları nakletmişti. Makedon medyasındaki haberlere göre, dün gece Kalkandelen'in Teke,Mala Recica ve Gajire mahallelerinin yanı sıra Drenoec köyünde çatışmalar çıktı, Arnavut militanlar kent stadyumuna havan topu saldırısı düzenledi. 




</TEXT>
</DOC>
