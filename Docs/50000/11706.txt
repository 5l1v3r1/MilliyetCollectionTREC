<DOC>
<DOCNO> 11706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sonspo02.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
PSV Einhoven'lı holiganlara gözaltı 
</HEADLINE>
<TEXT>

     Hollanda'nın PSV Einhoven ve Almanya'nın Kaiserslautern takımları arasından dün akşam yapılan ve Alman takımının 1-0 galibiyetiyle sonuçlanan karşılaşma sırasında çıkan olaylarda polis, 10 Hollandalı taraftarı gözaltına aldı. 
     Gözaltına alınan taraftarlardan bir kişi içeride tutulurken, diğer sanıklar, sorgularından sonra bu sabah serbest bırakıldılar. Eindhoven polisinden yapılan açıklamada, olaylara karışan başka sanıkların bulunduğunun belirlendiği ve bu kişilerin de gözaltına alınabilecekleri belirtildi. 
     Gözaltına alınan taraftarlardan serbest bırakılmayan kişinin, taş atarak saldırıda bulunduğunun sabit görüldüğü bildirildi. Eindhoven kentinde dün akşam oynanan maç sırasında PSV Eindhoven takımının 1-0 yenik duruma düşmesinden sonra, sonucu kabullenemeyen bazı taraftarlar, maç devam ederken sahaya girmeye çalışmışlar ve karşılaşmaya 15 dakika kadar ara verilmek zorunda kalınmıştı. Fanatik taraftarlar büyük ölçüde PSV Eindhoven Teknik Direktörü Eric Gerets ve PSV görevlilerinin çabasıyla durdurulmaya çalışıldı. Maçtan sonra da stat çevresinde taraftarlarla polis arasında yer yer taşlı sopalı kavgaya dönüşen olaylar yaşandı ve bu olaylarda ikisi polis 17 kişi yaralandı. Polislerden biri hastaneye kaldırıldı. Taraftarlar çevredeki araçlara da büyük zarar verdiler. 




</TEXT>
</DOC>
