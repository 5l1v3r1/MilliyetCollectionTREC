<DOC>
<DOCNO> 31099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/yasam/yas04.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser kader değil 
</HEADLINE>
<TEXT>

Gelişen tedavi yöntemleriyle kanser öldürücü’ sıfatından sıyrılıyor. Beslenme ve yaşam tarzına dikkat ederek, egzersiz ve sağlık kontrollerini ihmal etmeyerek kanserden korunmak mümkün 
     Kansere Teslim OLMAYIN - 1 
AYŞEGÜL AYDOĞAN 

     Dünyada ölüm nedeni sıralamasında ikinci sırada yer alan kanser, artık amansız hastalık’ olmaktan çıkıyor. Yaşam tarzı, beslenme tipi, egzersiz ve erken tarama yöntemleriyle önüne geçilebilen kanser, her geçen gün gelişen tedavi yöntemleri ve ilaçlarla, öldürücü’ vasfını yitiriyor. İstatistikler, erken teşhis sayesinde 3 hastadan 2’sinin kurtulduğunu, hatta geç saptanan bazı kanser türlerinde bile umut olduğunu gösteriyor. 
     Uzmanlara göre bugün kanserden kurtulmak kadar ona yakalanmamakta elimizde... Hatta kalp, şeker ve benzeri kronik hastalıklar gibi, kanserle birlikte de uzun yaşamak olası. 
     İşte bu dizide kanserden korunmak için neler yapmanız gerektiğini bulacak, kanserle savaştan galip çıkanların öykülerini okuyacaksınız... 
     
     En yaygın düşman Sigara 
     Kanserle ilgili en çok merak edilen soruları Metropolitan Florence Nightingale Hastanesi Onkoloji Uzmanı Prof. Dr. Coşkun Tecimer’e yönelttik ve şu yanıtları aldık... 
     
Kanser nasıl oluşur 
     Hastalığın ortaya çıkma nedenlerinden biri, kişinin genetik yapısındaki değişimlerdir. Bunlar ya doğuştan ya da sonradan çevresel faktörlerin etkisiyle olur. Her insanın hücrelerinde genetik değişimler oluşabilir. Örneğin ailenizde akciğer kanseri varsa siz de potansiyel risk taşırsınız. 
     
Kanserden korunmak mümkün mü 
     Belli şartlarda evet. Erken teşhis ve spordan beslenmeye kadar uygulayacağınız yaşam tarzıyla kanserden korunmanız olası... Öncelikle tavsiyemiz bol bol meyve ve sebze tüketmeniz. Çünkü meyve ve sebzelerdeki karotenoid ve indol içeren maddeler kansere karşı çok etkili. Sigara içenlerde bile koruyucu etki yaratıyor. Amerikan Kanser Derneği’nin önerilerine göre et tüketimini azaltın, fiziksel olarak aktif olun, kilo almayın. Her gün en az 30 dakika egzersiz yapın, alkolü mümkün olduğunca azaltın, aynı cins yiyecekleri sürekli yemek yerine mümkün olduğunca değişik türden besinleri tüketin. 
     
     İşte zararlı maddeler... 
Çevresel faktörlerin kansere etkisi ne oranda 
     Kansere neden olduğu kesin olarak kanıtlanmış en önemli ve en yaygın kullanılan madde sigara. Sigara başta akciğer kanseri, baş ve boyun tümörleri, yemek borusu, mesane, böbrek ve pankreas kanserine neden olur. Kanser için risk oluşturan diğer faktörler alkol, radyasyon, güneş ışığı, bazı hormonlar, ilaçlar ve enfeksiyonlar. 
     
Güneşlenmenin etkisi var mı 
     Sürekli olursa evet. Bu şekilde güneş ışınlarına maruz kalanlarda kötü gidişli cilt kanseri türü olan malin melanom ve diğerlerinin görülme olasılığı artar. Özellikle açık tenli kişilerde risk fazla. 
     
Cep telefonu tehlikeli mi 
     İki tür radyasyon var. Birincisi iyonize edici radyasyon, diğeri iyonize etmeyen radyasyon. İyonize ediciye örnek, atom bombasının patlaması sonucu ortaya çıkan nükleer reaktörlerin ürettiği ya da uranyum gibi radyoaktif maddelerin saldığı radyasyon. Kansere neden olanlar bunlar. Radyo dalgaları, düşük frekanslı elektrik ve manyetik alanlardan yansıyan ise iyonize etmeyen radyasyondur. Cep telefonları bu tür radyasyona örnektir. Şu ana kadarki bilgilerimize göre kanser yapar’ diyemiyoruz. Ancak araştırmalar sürüyor. 
     
Doğadaki hangi maddeler zararlı 
     Arsenik, akciğer ve cilt kanserine yol açar. Asbest içeren maddeler de akciğer, akciğer zarı ve gırtlak kanserine. Benzen, kan kanseri, krom akciğer kanseri, kömür katranı deri kanseri, sülfürik asit burun ve gırtlak kanseri riskini arttırır. Ancak, kesinlikle yapar anlamına da gelmez. Örneğin asbest fabrikasında 20 yıl çalışan biri risk taşır. Ama asbestle kaplanan binadan birşey olmaz. Asbestin kristallerinin havada tüy gibi uçuşması lazım. Ya da su ve gıdalara bulaşıp yenip içilmesi gerekir ki kanser yapsın. 
     
     Mesleğe göre değişiyor... 
Hangi virüs veya enfeksiyonlar kansere yol açıyor 
     HIV AIDS en çok kanser yapan virüsler. Bunların bir kısmı uygun buldukları vücutta daha çok lenf kanserine yol açar. Hepatit B ve C virüslerini taşıyanlarda karaciğer kanseri, helikobakter pilori dediğimiz ülsere neden olan bakteri mide kanseri ve lenf kanseri riskini arttıyor. 
     Seks yoluyla geçen papilloma virüsü de rahim ağzı kanseri riskini arttırıyor. 
     
Mesleklerle kanser arasında ilişki var mı 
     Alüminyum sanayiinde ve çelik işinde çalışanlarda akciğer, ayakkabı imalatında ve mobilya üretiminde çalışanlarda burun, kauçuk endüstrisinde çalışanlarda mesane, tahta tozuna maruz kalanlarda boyun kanseri riski artar. Maske ve koruyucu giysi kullanmalı. 
     
Cinsel hayatın önemi var mı 
     Cinsel açıdan çok aktif olan kadınlarda rahim, vajina kanserleri çok oluyor. Tahriş olma ve hijyene dikkat etmeme sebepler arasında. Çok partnerli olanlarda rahim kanseri artar. 
     
Sık check-up yaptırmak önemli mi 
     Bazı kan tetkikleri ve tıbbi işlemlerle birçok kanserden şüphelenip erken yakalamak mümkün. Check-up ile kadınlarda meme, rahim ağzı, erkeklerde prostat ve her iki cinste kalın bağırsak ve rektum kanseri teşhis edilebilir. 
     
Kanserden kurtulmak mümkün mü 
     Halk arasında yanlış bir inanç var kanserle ölüm eşdeğer tutuluyor. Bu değişmeli. Birçok kanser türünü kronik bir hastalık gibi düşünebiliriz. Nasıl kalp hastalığı ve şeker hastalığıyla birlikte yaşıyabiliyorsak kanserle birlikte yaşamak da olası. Bunun dışında günümüzdeki tedavi yöntemleriyle birçok kanser yenilebiliyor. İlerlemiş bazı kanserler bile tedaviyle tamamen iyileşebilir. Erkek yumurtalık, lenf, kan kanseri buna örnek. Değişik türde pek çok kanserden kurtulmuş çok hasta var. 
     

</TEXT>
</DOC>
