<DOC>
<DOCNO> 12527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun07.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD diplomatları sınırdışı ederse Rusya karşılık verecek 
</HEADLINE>
<TEXT>

     Rusya'nın, ABD'nin casuslukla suçladığı 50 Rus diplomatı sınırdışı etmesi halinde buna, ''gereken önlemleri alarak'' karşılık vereceği bildirildi. 
     İnterfaks ajansının Rus yetkililere yakın kaynaklara dayanarak verdiği haberde, ABD basınında yer alan bu haberin doğrulanması halinde, Moskova yönetiminin bunu ''son derece düşmanca bir eylem'' olarak algılayacağı ve bunun ''ABD-Rusya ilişkilerinde kaçınılmaz sonuçları olacağı'' ifade edildi. 
     Amerikan CBS televizyonu, ABD Dışişleri Bakanı Colin Powell'ın, Rusya'nın Washington Büyükelçisi Yuri Uşakov'u dün bakanlığa çağırarak, 50 Rus diplomatın, uygun bir sürede ABD'yi terk etmelerini istediğini duyurmuştu. Bu arada, Rus diplomatların sınırdışı edileceği adının açıklanmasını istemeyen Amerikalı yetkililer tarafından da doğrulandı. 
     Yetkililer, Dışişleri Bakanı Powell'ın, Rus Büyükelçisi Uşakov ile bu konuyu görüştüğünü söylediler. Bu arada, ABD'nin Moskova Büyükelçisi James Collins'in de Dışişleri Bakanlığı'na çağrıldığı bildirildi. İtar-Tass ajansının haberine göre, Rusya Komünist Partisi sözcüsü,Komünist Parti lideri Gennadi Züganov ile bugün görüşmesi planlanan Collins'in Dışişleri Bakanlığı'na çağrılması nedeniyle görüşmenin yapılamadığını söyledi. 
     ABD'nin Moskova Büyükelçiliği'nden ve Rusya Dışişleri Bakanlığı'ndan henüz konuyla ilgili açıklama yapılmadı. ABD geçen ay, FBI'ın karşı casusluk uzmanı ve üst düzey yetkililerinden Robert Hanssen'in, 15 yıldır Rusya hesabına casusluk yaptığının ortaya çıkmasıyla sarsılmıştı. Hanssen'in, bugüne kadar 6 bin sayfalık gizli belge ile ABD'nin istihbarat toplama operasyonları hakkında Ruslara bilgi ulaştırdığı, bunların arasında, Rusya'nın Washington'daki büyükelçiliğinin altına bir tünel kazılmasının da bulunduğu ileri sürülmüştü. Casus Hanssen, Virginia'da bir parkta gizli belgeleri bırakmasının ardından yakalanmış ve FBI yetkilileri, bu belgeleri almaya gelen 6 Rus'un kimliklerini tespit etmişti. 6 Rus diplomatın ABD'yi terk ettikleri belirtiliyor. 




</TEXT>
</DOC>
