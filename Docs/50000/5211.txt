<DOC>
<DOCNO> 5211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur16.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Kimse muhalefetin sesini susturmaya çalışmasın" 
</HEADLINE>
<TEXT>

     DYP Genel Başkanı Tansu Çiller, muhalefetin sesinin susturulmak istendiğini belirterek, ''Muhalefetin,milletin sesini kimse susturmaya kalkmasın'' dedi. 
     Tansu Çiller, DYP Genel Merkezi'nde düzenlediği basın toplantısında, Meclis çatısı altında çok acı olaylar yaşandığını ifade ederek, Şanlıurfa milletvekili Fevzi Şıhanlıoğlu'nun, muhalefetin sesinin kısılmaması için mücadele ettiğini ve demokrasi şehidi olduğunu söyledi. 
     Şıhanlıoğlu'nun vefatı konusunun yargıya intikal ettiğini kaydeden Çiller, ''Yargı meseleye el atmıştır. Ama bugün meselenin üstüne çıkarak, Türkiye'ye yukarıdan bakmayı gerekli görüyorum. Herkesin Türkiye'ye yukarıdan bakması gerekiyor. Türkiye, hızla içine kapanıyor ve sesi kıstırılmak istenen bir konuma sürükleniyor'' diye konuştu. 
     Türkiye'nin en fazla denetime ihtiyaç duyduğu bir dönemde Meclis televizyonun canlı yayın yapmasına kısıtlama getirilmek istendiğini belirten Çiller, bu gelişmenin son derece vahim olduğunu ifade etti. Genelkurmay Başkanı'nın ''1660 PKK'lı serbest kaldı'' şeklindeki sözlerini de değerlendiren Tansu Çiller, ''Bu coğrafyada, terörle mücadelede uzman olduğu kabul edilen Türk askerinin bu sözlerine hükümetin tavrı, elinin tersiyle itmek oluyor. Dinleyin bunu'' diye konuştu. 
     Türkiye Cumhuriyeti tarihinde ilk defa bir Başbakan'ın savcı üzerinde baskı kurduğunu ileri Süren DYP Genel Başkanı Çiller, şöyle devam etti 
     "Savcı hakkında soruşturma başlatıldı. Bu soruşturmayı Adalet Bakanlığı Hakim ve Savcılar Yüksek Kurulu yapacak. Bu kurul, tümüyle bağımsız değil. IMF her gün gelip talimatlar veriyor, Meclis'te kafalar kafalara çarpışıyor, devletin itibarı zedelenmiyor da, bir savcı Beyaz Enerji yolsuzluğunu inceliyor diye devletin itibarı mı zedeleniyor Bunun inandırıcı olması mümkün değil. Türkiye, giderek içine kapanıyor. Af yasasıyla, 30 bin kişiyi öldürdüğü söylenen terörist başının infazını mümkün olmaktan çıkarıyor. Başbakan Yardımcısı, Claudia Roth ağzıyla konuşuyor. Tek bir icraat yok. Türkiye, içine kapanarak refleks vermeye çalışıyor. Cumhuriyet tarihi,rekorlara koşuyor. Türk parasının değeri artık rekorlar kitabına giriyor. Yolsuzlukta 4. olduğumuz bu hükümetin yüzüne yüzüne çalınıyor. Ben, herkesi düşünmeye davet ediyorum.'' 
     Çiller, Türkiye'nin meselelerine artık yukarıdan bakmak zorunda olduğunu kaydederek, ''Bu iktidar ülkeyi yönetemiyor. Hiçbir şekilde sonuç alınamıyor. Türkiye, ilerleme kaydedemiyor. Yapılması gereken Türkiye'nin önüne hızla sandığı götürmektir. Bu hükümetin, bunu götürecek mecali kalmamıştır. Bu işin içinden ancak millet çıkabilir''diye konuştu. Yeniden başlamak ve umutsuz olunmaması gerektiğine işaret eden Çiller, ''Meselelere yukarıdan, siyasi ve kişisel mülazalardan uzak kalarak bakmak lazım. Hükümeti, yapabilecekleri en olumlu yola, istifaya davet ediyorum'' dedi. 
     DYP Genel Başkanı Çiller, daha sonra gazetecilerin sorularını yanıtladı. 
     Çiller, Meclis İç Tüzük değişikliğinin son gelişmelere rağmen Genel Kurul'da yeniden görüşülmesinin mümkün olup olmayacağını soran bir gazeteciye, ''Yanlış olur. İç Tüzük, Meclis'in Anayasa'sı gibidir.Ancak uzlaşmayla oluşturulabilir. Biz tüzük hiç değişmesin demiyoruz. Ancak milletin hakkını Meclis'te engellemek gibi bir şey ortaya çıkarsa, muhalefette sokaklara taşınır. Refleksler yavaş yavaş sokağa dökülür. Kürsü, demokrasi için lazımdır. Muhalefetin konuşabileceği yegane yer Meclis'tir. Muhalefeti susturamazsınız. Muhafeletin sesini kimse kısmaya kalkmasın'' karşılığını verdi. 
     Çiller, TRT Genel Müdürü'nün Meclis televizyonundan canlı yayın yapılmasını istemediğine ilişkin haberler konusunda da, ''Yanlış haber değilse, bu bir cinnettir'' dedi. Bir gazetecinin ''Seçimi gündeme getirdiniz. Bunun için bir strateji belirlediniz mi '' şeklindeki sorusuna Çiller, böyle bir stratejinin olmadığını söyledi. Çiller, hükümetin bu tutumunda direnmesi halinde tahribatın daha büyük olacağını kaydederek, sorunun çözümünün uzlaşma olduğunu tekrarladı. 




</TEXT>
</DOC>
