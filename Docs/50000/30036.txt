<DOC>
<DOCNO> 30036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/siyaset/siy06.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
First Lady’nin neferleri 
</HEADLINE>
<TEXT>

Okuma yazma bilmeyenlerin eğitileceği kampanya start aldı. İlk olarak kolları sıvayan 200 öğrenci İstanbul Üniversitesi'nde buluştu. Projenin sahibi Semra Sezer'in hedefi, ülke çapında 10 milyon kişiye ulaşmak 
     İSTANBUL Milliyet 

     Cumhurbaşkanı Ahmet Necdet Sezer'in eşi Semra Sezer'in yürüttüğü Ulusal Eğitime Destek Kampanyası'nın ilk adımı dün İstanbul Üniversitesi'de 200 öğrencinin eğitilmeye başlanmasıyla atıldı. 10 milyon okuma yazma bilmeyen kişiye ulaşılması hedeflenen kampanyada eğitim alanlar, okuma yazma bilmeyenleri eğitecekler. 
     Kampanya çerçevesinde gönüllü olarak yer almak isteyen İstanbul Üniversitesi'nden 200 öğrenci, Fen Edebiyat Fakültesi Konferans Salonu'nda yapılan açılış töreniyle Hacettepe Üniversitesi Eğitim Fakültesi öğretim üyesi Prof. Dr. Fevzi Öz'den ilk derslerini aldılar. Öz, Sezer çiftinin büyük bir heyecanla kampanyayı üstlendiklerini ve başarıyla yürüttüklerini bildirdi. Kampanyanın illerde vali ve eşi, ilçelerde kaymakam ve eşi tarafından yürütüleceğini kaydeden Öz, Türk halkının eğitim sorununun altından kalkacağını belirtti. 
     İstanbul Üniversitesi Rektör Yardımcısı Prof. Dr. Taylan Akkayan ise, her problemin temelinde eğitimin yattığını belirterek, "İstersek ekonomik krizden çıkalım, istersek AB adayı olalım, aranan bağımsız bir ülke olmanın tek yolu eğitim" dedi. 
     Kampanya çerçevesinde Türkiye'de okuma yazma bilmeyen 10 milyon kişiye ulaşılması hedefleniyor. İstanbul'da okuma yazma bilmeyen vatandaş sayısının ise 303 bin kişi olduğu tahmin ediliyor. 
     Öğrenciler çeşitli dallarda aldıkları eğitimin ardından Dünya Okuma Yazma Günü olan 8 Ekim'den itibaren, okuma yazma bilmeyenlere eğitim vermeye başlayacaklar. Üç yıl sürmesi planlanan kampanyada, temel yaşam becerileri, mesleki eğitim programları da verilecek. İlk adımı atan İstanbul Üniversitesi'nin ardından çok sayıda üniversitenin de kampanyada yer alması bekleniyor. 



 SİYASET 
















</TEXT>
</DOC>
