<DOC>
<DOCNO> 31460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/yasam/yas04.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor kansere ilaç gibi gelir 
</HEADLINE>
<TEXT>

Bağışıklık sistemini güçlendiriyor, hormon seviyesini ve kiloyu düzenliyor kanserden yüzde 50’ye varan oranda koruyor’... Uzmanlar spor en büyük kanser savaşçılarından biri’ görüşünde birleşiyor 
     Kansere Teslim OLMAYIN - 3 
AYŞEGÜL AYDOĞAN 

     Spor ve moral... Vücudumuzun güçlü ve dirençli olmasını sağlayan en önemli etkenlerden... Her ikisi de bağışıklık sistemini güçlendirerek, vücudumuzun kanser dahil birçok hastalığa karşı savunmasında önemli birer silah. Spor, başta bağırsak olmak üzere meme, prostat, rahim gibi kanser türlerine karşı koruyucu etki gösteriyor. Araştırmalar, stres ve depresyonunun kanser riskini artırdığını da ortaya koyuyor. İstanbul Memorial Hastanesi Spor Hekimliği Uzmanı Dr. Murat Beyaz’a spor-kanser ilişkisini sorduk ve şu yanıtları aldık... 
     
Spor yapmak kanserden korur mu 
     Evet, kanser oluşma riskini azaltır. Spor, kalori alımıyla tüketimi arasında denge oluşturur ve hormon düzeylerinde iyileştirici-dengeleyici etkisiyle kanserden korur. Bu, başta bağırsak kanseri olmak üzere meme, prostat, rahim ve böbrek türlerinde saptanmıştır. Bağırsak kanseri riski sporla yüzde 50 azalır. 
     
Egzersiz, bağırsak kanserini nasıl önlüyor 
     Spor, bağırsak hareketlerini hızlandırır. Bu, bağırsak içinde oluşan zararlı maddelerin kısa sürede dışarı atılmasını, dolayısıyla kanser yapan maddelerle daha az maruz kalınmasını sağlar. Ayrıca spor yapanların lenfositleri kanda dolaşan bağışıklık hücreleri daha faal olur ve bu da bağışıklık sistemini güçlendirir. Lenfositler, kanser hücrelerini yakaladıkları yerde öldürüyor. 
     
Meme kanserinde sporun önemi nedir 
     Tüm araştırmalar egzersizin kadınlık hormonu östrojeni en uygun seviyede tutarak kanser oluşumunu engellediğini gösteriyor. Spor kilo vermeyi sağlama ve doğal bağışıklığı güçlendirme yoluyla da etkili oluyor. 
     
     En ideali yürüyüş... 
Şişmanlık kanser nedeni mi 
     Araştırmalar şişmanlığın kansere meyil oluşturduğunu gösteriyor. Günlük yaşamdaki hareket azlığı, enerji alımı ve harcanması arasında enerji dengesizliği’ne neden oluyor. Bu tür şişmanlık kanser görülme sıklığını artırıyor. 
     
Ne tür sporlar yapmalıyız 
     Oksijenin kullanıldığı, yağların yakıldığı aerobik gibi egzersizler yararlı. Tüm kasları çalıştıran egzersizler gerekli, bunun en pratiği yürüyüş. Koşu, tenis, bisiklet, yüzme gibi sporlar da çok yararlı. 
     
Egzersizin düzeyi ve süresi ne kadar olmalı 
     Her gün ya da en azından haftada 3 gün, 30 ile 45 dakika arasında yapılmalı. Soluklanmak için egzersize ara vermek, etkinliğini sıfıra indirir. 
     
Spor hangi şartlarda yapılmalı 
     Spor için hormonal açıdan en uygun zaman öğleden sonra. Ama kişiye en uygun zaman egzersiz için de uygundur. Spora başlamadan önce yeteri kadar sıvı alınmış ve en az 2 saat önce yemek yenilmiş olması gerekli. 
     
Sporun kanser tedavisinde de yeri var mı 
     Tabii ki. Spor, korunmanın yanı sıra tedavide de kullanılıyor. Sporla şişmanlık azaltılarak hormon seviyesi dengeleniyor, kanserin büyümesi önleniyor. 
     
     Moral bozukluğu hastalığı tetikler 
     İstanbul Tıp Fakültesi Liyezon Psikiyatrisi Bilim Dalı Başkanı Prof. Dr. Sedat Özkan kanser ile psikolojik durumun bağlantısını anlattı... 
Üzüntülerle geçen hayat kanser yapar mı 
     Tam olarak öyle diyemeyiz ama kanseri tetikler. Kanserin ortaya çıkmasında psikolojik faktörlerin yeri var. 
     
Psikolojik zorlanma neden kansere yol açıyor 
     Araştırmalar psikolojik durumda bozulmalar, depresyon, sürekli gerginlik, üzüntü, kayıplar, stresler, ölümler ve çaresiz kalınan durumların, beyin ve beden işlevlerini olumsuz etkilediğini ortaya koyuyor. Yani psikolojik baskılar, kişinin biyolojik dengesini ve bağışıklık sistemini bozuyor. 
     
Stresin etkisi nedir 
     Kronik stres ve depresyon, sebebi ne olursa olsun kişide bedensel hastalıkların ortaya çıkmasını kolaylaştırır. Depresyon, bağışıklık sistemini baskı altında tutarak vücudun direncini kırar. Ayrıca kanser olan kişi tedaviye yanıt vermez, daha zor iyileşir. 
     
Kişilik yapısı önemli mi 
     Kesinlikle. Duygularını ifade edemeyen ya da bastıran, kontrollü yaşayan, öfkesini paylaşmayan kişilerde uzun yıllar sonra kanser geliştiği biliniyor. Mutlu, kendiyle barışık kişilerin bağışıklık sistemi daha güçlü oluyor. 
     
Mücadeleci’ler daha mı şanslı 
     Evet. Umudunu kaybetmeyip pes etmeyenler kanseri daha kolay yeniyor. 
     
Ben kanseri, kanser de beni unuttu’ Kansersin’ dendi, 6 ay ömür biçildi... O da son şarkısını yazmaya koyuldu. Ancak Kayahan, aradan geçen 10 yılda o son’ şarkıya onlarcasını ekledi... 
     Dillerden düşmeyen şarkılara imza atan Kayahan da kanseri yenenlerden... Yumuşak doku kanseriyle tanışması 10 yıl öncesine dayanıyor... Tarih, 2 Haziran 1990... Kayahan stüdyoda çalışırken sol ayağında küçük bir yağ bezesi görüyor ve ilk düşündüğü, "Ölmeden önce çok iyi bir şarkı yazmak" oluyor. Doktorların 6 ay ömür biçtiği Kayahan, o günden bu yana onlarca şarkıya imza attı. Ve içinde 4 ameliyat da bulunan uzun bir tedavi süreci sonunda kanseri yendi... 
     
     Mücadele edin’ 
     Öleceğim’ düşüncesiyle gününü gün etmek yerine zamanını eşi İpek ve küçük kızı Aslı Gönül’le Ayvalık Gömeç’te geçiren Kayahan, zorlu savaşını şöyle anlatıyor 
     "Kanser olduğumu çoğu kez unutuyorum. Zaten hatırlamayı sevmiyorum. İnsanlar bunu yapabilir. Kendilerini Ben kanserim’ fikrinden uzaklaştırabilirlerse kanseri yenmek zor değil. İnsanlar mücadele etmiyor. Kanser mücadeleyle yenilebilen bir hastalık. Ya o sizi ya da siz onu tuş edersiniz. Sürekli Ben kanserim’ derseniz ruhsal bunalıma girersiniz. Beyninizi bununla çok fazla meşgul etmeyin. Hatırlamayarak, adeta yok sayarak yaşayın. Yoksa her iki taraftan, yani hem bedensel, hem de ruhsal açıdan ateş altında kalırsınız..." 
     
     YARIN 

</TEXT>
</DOC>
