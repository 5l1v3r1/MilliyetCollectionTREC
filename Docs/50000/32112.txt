<DOC>
<DOCNO> 32112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/siyaset/siy05.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Topraktan ülkücü’ fışkıracak 
</HEADLINE>
<TEXT>

Tarım ve Köyişleri Bakanlığı, bitki tohumları sınıflandırmasını "Alparslan, Turan, Altay, İzgi, Atilla, Türk - ay, Turkuaz, Türkmen, Ata 100" gibi ülkücü’ isimlerle yaptı 
     ANKARA ANKA 

     Tarım ve Köyişleri Bakanı Hüsnü Yusuf Gökalp, "Türk tipi inek" ve "Türk tipi tavuk" projelerinden sonra bitkileri de "ülkücü" yaptı. Bitki tohumlarının sınıflandırmasını yapan Gökalp’in bakanlığı, tohumları, "Alparslan, Turan, Altay, İzgi, Atilla, Türk-ay, Turkuaz, Türkmen, Ata 100" gibi "ülkücü" isimlerle tescil etti. 
     Tarım ve Köyişleri Bakanlığı, "Bitki Çeşitlerinin Tescil Edilmesine İlişkin Yönetmelik" kapsamında tohumların tescil işlemlerini tamamladı. Tarım Bakanlığı, tohumlara ilişkin tebliğiyle, "Türk tipi inek ve tavuktan sonra Türk tipi bitki" projesini de uygulamaya koydu. Tescil edilen tohumluklara, ülkücülerle özdeşleşen isimler verilmesi dikkat çekti. Mercimek "Malazgirt", nohut "Çağatay", ayçiçeği "Türk - ay" isimleriyle tescil edilirken, susama "Orhangazi", haşhaşa "Afyon Kalesi - 95", şeker pancarına "Türk Şeker", bibere "ATA 100" ismi verildi. 
     
     Türkeş adına atçılık merkezi 
     MHP’liler, "Kızılderililerin Türk olduğuna" ilişkin iddialarını bitki tohumluklarına verdikleri adlarla da sürdürdü. Salkımotu tohumu, efsanevi Kızılderili lideri "Geronimo" olurken, kamışsı yumakotunun tohumu "Apache" adıyla tescillendi. Bu arada yeni tür tohumlukların Avrupa’da satışının kolay olabilmesi için farklı isimler koymayı tercih edenler de oldu. Buna göre, soyaya "Williams", pamuğa "Caroline Queen", kırmızı lahanaya "Rota Kugel" gibi isimler verildi. 
     Bu arada "Uzunyayla" olarak adlandırılan Kayseri’nin Pınarbaşı ilçesinde kurulacak Atçılık Merkezi’nin ismi de, Uluslararası Alparslan Türkeş Atçılık Merkezi oldu. Uzunyayla’da incelemelerde bulunan Tarım Bakanı Hüsnü Yusuf Gökalp merkezi şöyle anlattı "Osmanlı döneminden bu yana yetiştirilen Uzunyayla isimli özel ırkın devamı sağlanacak. Pınarbaşı’ndaki merkezde, Türkmenistan ve Kırgızistan’da yetiştirilen, Orta Asya’nın simgesi olmuş, dünyanın en üstün at ırkı Ahal Teke ve diğer Türk cumhuriyetleri atlarının Türkiye’de yetiştirilmesine izin verildi. Bunların üretim yeri Kayseri olacak." 
     



 SİYASET 
















</TEXT>
</DOC>
