<DOC>
<DOCNO> 20059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/ekonomi/eko02.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskıcı rejim gelir 
</HEADLINE>
<TEXT>

Kamu sözleşmeleri için Türk - İş’le görüşen Devlet Bakanı Kemal Derviş, "Olmayan parayı nasıl verelim, zorlarsanız baskıcı bir yönetim gelebilir" dedi. Anlaşma olmadı 
     ATİLLA ÖZSEVER 

     Yaklaşık 450 bin kamu işçisini ilgilendiren toplu sözleşme görüşmeleri için Türk - İş Heyeti ile devlet bakanları Kemal Derviş, Mehmet Keçeciler ve Maliye Bakanı Sümer Oral dün biraraya geldi. 
     İki saate yakın süren toplantı zaman zaman sertleşti. Ekonomiden sorumlu Devlet Bakanı Kemal Derviş’in "Olmayan parayı nasıl verelim. Israrcı olursanız baskıcı bir yönetim, daha zor bir dönem gelebilir" dediği öğrenildi. 
     Türk - İş Başkanı Bayram Meral de bu sözler üzerine "IMF’nin programını uyguluyorsunuz, yatırım yok, tarım kesimi perişan oldu. Banka batıranların paraları yanlarına kar kaldı. Dışardan gelen parayla fabrikalar canlanmayacak, dış yardım yine faiz kesimine gidecek" dedi. 
     
     Anlaşmazlık konuları 
     Hükümet ve işçi kesimi arasındaki anlaşmazlık iki noktada düğümleniyor. Hükümet kanadı, ilk altı aylık yüzde 18’lik zammı, ücretlere yansıtmadan 2002’de ikramiye biçiminde ödemek istiyor. Türk - İş ise, bu zammının mutlaka ücretlere yansımasını istiyor. 
     Hükümet, ikinci altı aylık süreyi kapsayan Temmuz - Aralık 2001 dönemi için ise hedeflenen enflasyona göre zam verilmesini, hedefin aşılması halinde aradaki farkın yüzde 80’inin ödenmesini teklif ediyor. Türk - İş, bu öneriye de karşı çıkıyor. Türk - İş’in talebi, gerçekleşen enflasyon oranında zam verilmesi. Hükümet kanadının enflasyonun çok yüksek çıkacağı Ocak - Haziran 2001 dönemini atlayıp sözleşme tarihini fiilen Temmuz 2001’den başlatmak istediği öne sürülüyor. 
     
     Başkanlar Kurulu toplanıyor 
     Türk - İş Başkanı Meral, şu bilgiyi verdi 
     "Yüzde 18’lik zammın ücretlere yansıtılıp yansıtılmaması kesinleşmedi ancak hükümet bu konu bizim teklifimize yaklaşabilir. Ayrıca SSK prim tavanı ve vergi dilimlerinin artması nedeniyle kayıplarımız var. Daha önce enflasyon artı yüzde 5’lik refah payı teklifimiz vardı, refah payından vazgeçiyoruz. 
     Türk - İş Başkanlar Kurulu, bugün toplanarak hükümetin önerisini değerlendirecek. İşçi ve hükümet kanadının yarın tekrar bir araya gelmesi bekleniyor. 
     
Askeri yönetim lafı geçti      ÖNDER YILMAZ Ankara 

     Hükümetle işçi sendikaları arasında yürütülen toplu iş sözleşmesi görüşmelerinde Devlet Bakanı Kemal Derviş, Türk - İş’in "sınırları kapatın, sermaye kaçmasın" önerisine "Böyle bir şey olursa dengeler bozulur. Sizin dediğinizi yapmak için askeri yönetim uygulamak gerekir. Memnun olur musunuz " dedi. 
     
     İlginç diyaloglar 
     Türk - İş yöneticileri ile Devlet Bakanları Mehmet Keçeciler ve Kemal Derviş’i biraraya getiren zirvede ilginç diyaloglar yaşandı. 
     Mehmet Keçeciler Türk - İş’in enflasyon artı yüzde 5’lik refah payı uygulamasına karşı çıktı. Keçeciler, "yüzde 5’lik refah payından vazgeçin" diye diretti. 
     Toplantıda yüzde 18’lik zam oranının kök ücretlere yansıtılması konusunda uzlaşma sağlanamazkan Keçeciler, Derviş’in de vurguladığı gibi "Hazine’de para yok. Olmayan kaynağı size veremeyiz" şeklinde konuştu. 
     Türk - İş yönetimi, SSK primlerinin artması ve vergi dilimlerinin yüzde 20’ye çıkmasından yakındı. Bunun üzerine Keçeciler, "Zam almayın ki vergi yükselmesin. Zam alınca vergi dilimi de artıyor. Siz bunu da bizden almak istiyorsunuz. Hem gelir istiyorsunuz, hem vergiyi de bize ödetmek istiyorsunuz" yanıtını verdi. 
     Espri ile sözüne devam eden Mehmet Keçeciler Bayram Meral’e, "Ne isteyip duruyorsunuz, alsanız da hepsi vergiye gidecek" dedi. İlginç diyalogların yaşandığı bu toplantıda bir sonuca varılamadı. 
     



 EKONOMİ 






















</TEXT>
</DOC>
