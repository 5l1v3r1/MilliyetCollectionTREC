<DOC>
<DOCNO> 37224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sondun04.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den İran ile olan anlaşmazlığında Azerbaycan'a destek... 
</HEADLINE>
<TEXT>

     ABD, İran uçaklarının Azerbaycan hava sahasını provokatif amaçlı ihlal ettiğini bildirerek, İran ile olan anlaşmazlığında Azerbaycan'a destek verdi. 
     Anlaşmazlığın patlak verdiği geçen ayın sonundan beri konuyla ilgili ilk kez yorum yapan ABD Dışişleri Bakanlığı, İran uçaklarının ihlallerini doğruladı. 
     Sözcü yardımcısı Philip Reeker, bu tür eylemleri provokatif olarak niteledi ve bunların Hazar sınır anlaşmazlıklarına barışçı çözüm çabalarını engellediğini söyledi. Reeker, ülkesinin, Hazar'da sınırların görüşmeler yoluyla belirlenmesi taraftarı olduğunu da belirtti. İran ile Azerbaycan arasındaki ilişkiler, 24 Temmuz'da İran'a ait bir savaş gemisinin Hazar'da Azerbaycan için çalışan iki petrol gemisini tehdit etmesinden bu yana gerginleşmiş bulunuyor. 






</TEXT>
</DOC>
