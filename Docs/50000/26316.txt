<DOC>
<DOCNO> 26316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sontur19.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'in futbol turnuvasına "bölücülük" damgası 117 kişi gözaltında 
</HEADLINE>
<TEXT>

     HADEP Adana İl Teşkilatı Gençlik Kolları'nca düzenlenen ''Barış ve Kardeşlik Futbol Turnuvası''nda, ''Alternatif Lig Kurmak ve İzinsiz sportif faaliyetlerde bulunmak'' suçundan güvenlik güçleri tarafından gözaltına alınan 117 kişi DGM'ye sevk edildi. 
     Emniyet Müdürlüğü yetkililerinden alınan bilgiye göre, HADEP tarafından düzenlenen ve değişik mahallelerde 5 grupta 6'şardan 30 takımın katılımıyla yapılan futbol turnuvası, güvenlik güçleri tarafından engellendi. Güvenlik güçleri, değişik mahallelerde düzenledikleri operasyonlarla, turnuvaya katılan takımların sporcuları olan 117 kişiyi gözaltına aldı. 
     ''Alternatif lig kurmak, izinsiz sportif faaliyetlerde bulunmak, terör örgütüne yandaş sağlamak ve propoganda yapmak'' suçlarından gözaltına alınanların Emniyet Müdürlüğü'ndeki sorguları tamamlandı. 
     Sorguları tamamlanan ve Adli Tıp Kurumu'ndaki kontrollerinin yapılmasının ardından 117 kişi haklarında düzenlenen evrakla Adana DGM'ye sevk edildi. 20'şerli gruplar halinde DGM'ye sevk edilen sanıkların sorguları sürüyor. 
     Öte yandan, HADEP Adana İl Başkanı Osman Fatih Şanlı, düzenlediği basın toplantısında, ''Barış ve Kardeşlik Futbol Turnuvası''nın büyük ilgi gördüğünü, birçok mahalledeki gencin turnuvaya katıldığını belirterek, şunları söyledi 
     ''Birçok mahallede gençler, Türküyle, Kürdüyle, Arabıyla gökkuşağının her renginin kullanıldığı ve kendi imkanlarıyla yaptıkları formalarıyla büyük bir kaynaşma yaşadı. Tanışma, kaynaşma, dayanışma ve centilmenlik dolu bu sportif etkinlik malesef savcılık ve emniyet güçlerinin engellerine takıldı. Değişik mahallelerdeki toprak sahalarda oynanan turnuva devam ederken çoğu spor kıyafetli gençlerimiz güvenlik güçleri tarafından gözaltına alındı.'' 
     







</TEXT>
</DOC>
