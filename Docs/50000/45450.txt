<DOC>
<DOCNO> 45450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sonspo04.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakatlar kervanına bir yenisi daha eklendi... 
</HEADLINE>
<TEXT>

     Fenerbahçe, Avrupa Şampiyonlar Ligi'nde 10 Ekim Çarşamba günü Almanya'nın TSV Bayer 04 Leverkusen takımıyla yapacağı erteleme maçının hazırlıklarını, bu sabah tek idmanla sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen idmanda, sakatlanan Ali Akdeniz, çalışmayı yarım bıraktı. 
     Top kampa çalışması sırasında sağ ayak bileğine darbe alan Ali Akdeniz'in durumunun daha sonra belli olacağı bildirildi. 
     Bu arada Andersson da sakatlığının ardından bu hafta ilk kez takımla birlikte idmana katıldı. Çift kale maçta da yer alan İsveçli futbolcunun zaman zaman belinden zorlandığı gözlendi. 
     Antrenmana, milli futbolcuların yanı sıra, eşinin rahatsızlığı nedeniyle teknik heyetten izin alan Ceyhun ve sakatlıkları bulunan Mustafa Doğan ile Mert Meriç katılmadı. 
     Sarı-lacivertli futbolcular idmanda, koşunun ardından tek top çalışması ve dar alanda çift kale maç yaptı. Ali Akdeniz'in sakatlanarak yarım bırakmasıyla, idmanı 9 futbolcu tamamlarken, antrenör Nurettin Yıldız kaleyi korudu. 
     Neşeli geçen idmanda teknik direktör Denizli, genç oyuncu Serkan ile şakalaştı. 
     Yarını izin yaparak geçirecek olan Fenerbahçeli futbolcular, hazırlıklarını 8 Ekim Pazartesi gününden itibaren sürdürecek. 
     Bu arada Kennet Andersson 35 yaşına girdi. İsveçli futbolcunun tesislerde pasta keserek, doğum gününü takım arkadaşları ve teknik heyetle kutladığı bildirildi. 
     Öte yandan milli takım kampında bulunan Ogün Temizkanoğlu da bugün 33 yaşına girdi. 
     






</TEXT>
</DOC>
