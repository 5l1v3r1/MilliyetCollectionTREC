<DOC>
<DOCNO> 14452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur08.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Genel Başkanı ara rejim tartışmalarından rahatsız 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ekonomide yapısal değişim programını ortaya koymaya çalışmaları sürerken ''rejim tartışmaları başlatılmasının dikkat çekici olduğunu'' söyledi. 
     Bahçeli, MHP Grup toplantısında yaptığı konuşmada, uygulanan ekonomik program ve yaşanan ekonomik kriz sürecindeki ''ara rejim'' tartışmalarına değindi. Bahçeli, şunları kaydetti 
     'Bu süreçte, ekonomide yapısal değişim programını ortaya koymak için uğraşırken ve bu manada siyaset kurumunu büyük görevler beklerken anlamsız rejim tartışmalarını başlatmak dikkat çekicidir. Ekonomide ortaya çıkan çalkantıları siyasete taşıyarak, ekonomik ve siyasal istikrarsızlık yaratmayı hedefleyen bu ve benzeri çabaları bir talihsizlik olarak görüyorum. 
     Ülkemizi içte ve dışta destabilize edebilecek bu girişimlerin Türkiye'yi sevenler tarafından gerektiği şekilde cevaplandırılmış olması, yarınlarımız için ümit verici bir gelişme olarak değerlendirilmelidir. 
     Bu çerçevede şunu da belirtmek isterim ki, siyaset kurumunu karalayan ve demokratikleşme sürecini engellemeye dönük bu tür çalışmaları yapanların, bugün yaşadığımız sorunların pek çoğunun geçmişte yaşanan ara rejim dönemlerinde daha da derinleştiğini gözden uzak tutmamaları gerektiği açıktır.'' 
     Devlet Bahçeli, Türkiye'nin bir taraftan Ulusal Program çerçevesinde Batı'yla yeni bir ilişkiye yöneldiği, diğer yandan Ulusal Ekonomik Program ile ekonomide yeni bir reform yapmaya çalıştığı bu süreçte siyasette bir zaaf ortama yaratmaya çalışanların Türkiye'ye dost olmayacaklarına dikkati çekti. 
     Türkiye'nin demokratikleşme sürecini daha ileri bir aşamaya taşıması için ekonomide ve siyasette istikrar sağlanmasının zorunlu olduğunu belirten MHP Lideri Bahçeli, ekonomide yapacağı reformun demokratikleşme sürecini daha sağlam bir zemine taşıyacağına, bunalımdan ancak bütüncül bir yaklaşımla ve daha güçlenerek çıkacağına inandığını kaydetti. 
     'Herkesin üzerine düşeni yapması, şüphesiz ki siyaseten yapması gerekenlerin sorumluluğunu azaltmaz ve hatta arttırır'' diyen Bahçeli, bunalımın aşılmasında milletin gösterdiği sağduyulu yaklaşım siyasi partileri, hükümet ve parlamentoyu büyük bir görev anlayışına götürdüğünü söyledi. 




</TEXT>
</DOC>
