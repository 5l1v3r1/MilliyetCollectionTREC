<DOC>
<DOCNO> 38305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur23.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz baba kızına bisiklet alabilmek için "gasp edildim" dedi 
</HEADLINE>
<TEXT>

     Bursa'nın Emek beldesinde ''paramı gasp etiler'' diye yapılan başvuru, bir babanın kızına bisiklet alabilmek için yaptığı sahte ihbar çıktı. İşsiz babanın hikayesinden etkilenen Emek Karakolu'nda görevli polisler, minik kıza bisiklet hediye etti. 
     Ahmet Gürel adlı kişi, banka hesabından çektiği 386 milyon liranın ''kapkaççılar'' tarafından gasp edildiği iddiasıyla Bursa Emniyet Müdürlüğü'ne başvurdu. Emniyet güçlerinin, ihbar üzerine ''kapkaççıları'' yakalamak için harekete geçmesine rağmen, hiçbir yerde izlerine rastlanmadı. 
     Bu arada, Gürel'in parasını çektiğini iddia ettiği bankada, Gürel'e ait herhangi bir hesabının olmadığını belirledi. Bunun üzerine, Ahmet Gürel'in yeniden ifadesine başvuran polis, 2 gün boyunca peşinden koştukları ''kapkaççı''ların bir hayal ürünü olduğunu tespit etti. 
     Gürel, polise verdiği ikinci ifadede, ekonomik kriz nedeniyle Tekirdağ'da çalıştığı Profilo fabrikasından çıkarıldıktan sonra iş bulmak umuduyla Bursa'ya geldiğini, ancak bunun gerçekleşmediğini belirtti. 
     Dönem dönem pazarlarda 5 milyon lira ücretle tezgahtarlık yaparak ailesinin geçimini sağlamaya çalıştığını anlatan Gürel, 5 yaşındaki kızına bisiklet almak için verdiği sözü tutabilmek amacıyla böyle bir yola başvurduğunu itiraf etti. 
     Hakkında ''adli mercileri yanıltmak'' suçundan işlem yapılarak Adliye'ye sevk edilen Ahmet Gürel, savcılıkta alınan ifadesinin ardından serbest bırakıldı. 
     Emek Karakolu çalışanları, Ahmet Gürel'in anlattıklarından ve yaptıkları incelemelerde elde ettikleri bilgilerden etkilenerek, 5 yaşındaki Büşra'yı, babasının söz verdiği bisikleti alarak sevindirmek istediler. 
     Polisler, aralarında topladıkları parayla aldıkları bisikleti Ahmet Gürel'e vererek, kızına götürmesini istediler. Ahmet Gürel, polislerin hediyesiyle eve döndüğünde, küçük kız, bütün olanlardan habersiz bisikletinin sevincini yaşadı. 
     
     







</TEXT>
</DOC>
