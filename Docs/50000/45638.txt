<DOC>
<DOCNO> 45638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/ekonomi/aeko.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş arası mektup 
</HEADLINE>
<TEXT>

Türkiye, ABD ve İngiltere’nin dün Afganistan’ı bombalamasıyla başlayan yeni ekonomik süreçte önemli bir çalışmayı da birlikte götürüyor. IMF’den ek finansman desteği almak için yeni niyet mektubu hazırlanıyor. 
     EKONOMİ SERVİSİ 

     Türkiye bir yandan dün gece başlayan yeni savaşa siyasi ve ekonomik olarak entegre olmaya çalışırken bir yandan da ekonomisini ayakta tutmaya çalışıyor. Washington’a giden ekonomi bürokratlarının verdiği bilgiye göre, 2002 için yeni bir finansman desteği alınması konusunda IMF ile prensipte uzlaşmaya varıldı. IMF ile üzerinde uzlaşma sağlanan ek önlemler şunlar 
     Türkiye’nin gelecek yıl IMF’ye olan 5.5 milyar dolarlık borcu ertelenecek. Bunun yanı sıra 2002 bütçesinde faiz dışı fazlanın GSMH’nin yüzde 6.5 düzeyinde gerçekleşmesi çerçevesinde yeni bir anlaşma metni hazırlanacak. Yüzde 6.5’lik hedefin gerçekleşmesi için yeni vergi getirilmeyecek. Ancak devletin tüm harcamaları yeniden belirlenecek. Bu çerçevede Dünya Bankası ile hazırlanan yapısal önlem projeleri işleme geçirilecek. 
     
     Enflasyon yüzde 35 
     Devlet personel sistemi yeniden organize edilecek, aşamalı olarak personel sayısında yüzde 30 indirime gidilecek. Devletin tüm harcamalarının düzenli denetimi sağlanacak. 2002 bütçesinde tüm harcama kalemlerinin yeniden planlanması ve denetim organlarının saptanması için değişiklik yapılacak. Mali idareler ve belediyelerin tüm harcamaları bütçe ve borç yönetim birimlerince denetlenecek. 
     Bu arada IMF’nin 2002 yılı için direttiği yüzde 25’lik enflasyon hedefinin tutmayacağı da ABD’deki temaslar sırasında kabul ettirildi. Buna göre önümüzdeki yıl büyümeyi biraz daha yüksek tutabilmek için yüzde 35’ik enflasyon hedefi gündeme geldi. 
     Tüm bu maddelerin bir tarihe bağlanması çerçevesinde hazırlanacak yeni metin kasım ayında Türkiye’ye gelecek. Bir anlaşma olması durumunda Türkiye bu çerçevede yeni bir niyet mektubu hazırlayarak aralık sonunda IMF’ye sunacak. Yetkililer IMF’den alınacak yeni kredinin G - 7’ler tarafından da destekleneceğini, ancak IMF’nin koşullarıyla verileceğini bildirdiler. 
     Bu arada Türkiye’nin IMF’den ekim ayında alacağı 3 milyar dolarlık kredide bir sorun olmadığı öğrenildi. 
     



 EKONOMİ 




















</TEXT>
</DOC>
