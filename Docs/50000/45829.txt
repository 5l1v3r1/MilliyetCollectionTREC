<DOC>
<DOCNO> 45829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/dunya/dun04.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan denizaltı çıkarıldı 
</HEADLINE>
<TEXT>

Rus nükleer denizaltısı Kursk, aylardır süren hazırlıkların ardından, 26 dev çelik kabloyla yavaş yavaş yukarı çekildi 
     CENK BAŞLAMIŞ - MOSKOVA 

     Geçen yıl Barents Denizi’nde batan Rus nükleer denizaltısı Kursk, şimdiye kadar eşi görülmedik bir operasyonla su yüzüne çıkarıldı. Aylardır süren hazırlıkların ardından, 26 dev çelik kabloyla bağlanan 18 bin tonluk denizaltı yavaş yavaş yukarı çekildi. Kursk’u su yüzüne çıkarma işlemini, kabloların bağlandığı büyük bir platform gerçekleştirdi. Çıkarma işlemi sırasında sık sık çevredeki radyasyon oranının yükselip yükselmediği kontrol edildi. Kursk’u çeken platformun 10 gün sonra Murmansk limanina ulaşması bekleniyor. 
     İçinde 118 denizci bulunan Kursk’ta geçen yıl ağustos ayında bilinmeyen bir nedenle patlama meydana gelmiş ve denizaltı yaklaşık 100 metre derinlikte dibe oturmuştu. Çıkarma çalışmalarını yürüten Hollanda şirketinin yetkilileri, havanın iyi olması nedeniyle operasyonun planlanandan hızlı ilerlediğini söyledi. Kursk’u su yüzüne çıkarma çalışmaları Rusya’ya 65 milyon dolara mal olacak. Geçmişte batmış denizaltılar benzer operasyonlarla çıkarılmıştı. Ancak ilk kez, Kursk gibi dokuz apartman katı yüksekliğinde dev bir denizaltı kurtarılıyor. ABD ve Rusya, çok pahalı olacağı gerekçesiyle kaza geçiren bazı denizaltılarını çıkarmama kararı almıştı. 
     



 DÜNYA 















</TEXT>
</DOC>
