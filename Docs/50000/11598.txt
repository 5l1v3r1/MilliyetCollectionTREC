<DOC>
<DOCNO> 11598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/siyaset/siy02.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar var, ceza yok 
</HEADLINE>
<TEXT>

Sabancı suikastı davasında yargılanan 8 sanık Şartlı Salıverme Yasası’ndan yararlandı. Diğer dosyalar ayrıldı 
     SEMRA PELEK İstanbul 

     Özdemir Sabancı, Haluk Görgün ve Nilgün Hasefe’nin beş yıl önce Sabancı Center’da öldürülmesiyle ilgili davada karar çıktı. Ancak, 12 sanıktan hiçbiri ceza almadı. Suikast talimatını verdiği iddia edilen Ercan Kartal’ın dosyası, hakkındaki yürüyen bir başka dosyayla birleşti. İsmail Akkol ile Belçika’da yakalanan Fehriye Erdal’ın dosyaları, Türkiye’ye getirilemedikleri için ayrılırken, cezaevinde öldürülen Mustafa Duyar hakkındaki dava düştü. Sekiz sanık da Şartla Salıverilme Yasası’ndan yararlandı. 
     İstanbul 1 No’lu DGM’deki karar duruşmasına, Edirne F Tipi Cezaevi’nde tutuklu bulunan, yasadışı DHKP - C örgütü elebaşılarından Ercan Kartal ile tutuksuz yargılanan sekiz sanık katılmadı. 
     İdam talebiyle yargılanan tetikçi Mustafa Duyar’ın bir yıl önce Afyon Cezaevi’nde öldürülmesiyle ilgili nüfus kayıtlarının gelmesiyle birlikte, mahkeme de beş yıl süren davada kararını açıkladı. Öldüğü resmi belgelerle kanıtlanan Mustafa Duyar hakkındaki dava düştü. 
     Mahkeme, Ercan Kartal’ın dosyasını ayırarak, hakkındaki bir başka davayla birleştirdi. Kartal’ın yargılanmasına yine İstanbul 1 No’lu DGM’de devam edilecek. 
     Gıyabi tutuklu sanıklardan tetikçi İsmail Akkol ile Belçika’da yakalanan ancak iade edilmeyeceği açıklanan Fehriye Erdal hakkındaki dosya da ayrıldı. Bu dosyalar beklemeye alındı. 
     "Örgüte yardım ve yataklık" suçundan tutuksuz yargılanan Fatma Erdem, Metin Narin, Ejden Güngör, Mehmet Gökmen, Ferhan Taş, Melek Akkaya, Nazlı Güngör ve Murteza Deveci, Şartla Salıverilme Yasası’ndan yararlandıkları için ceza almadılar. 
     


 SİYASET 















</TEXT>
</DOC>
