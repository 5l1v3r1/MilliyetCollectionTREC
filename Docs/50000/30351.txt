<DOC>
<DOCNO> 30351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/dunya/dun02.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’da doğum günü partisine 99 kırbaç 
</HEADLINE>
<TEXT>

     DIŞ HABERLER SERVİSİ 

     İran’ın başkenti Tahran’da bir partide yakalanan kadınlı erkekli 50 kişi kırbaçlanarak cezalandırıldı. İran gazetelerinde yer alan habere göre, bir doğum günü partisinde yakalanan, yaşları 18 ile 25 yaş arasında değişen gençlere mahkeme tarafından 30 ila 99 kırbaç ceza verildi. 
     Bu cezanın uygulandığını belirten mahkeme yargıcı, ceza verilenlerin itiraz etmemesinin de "suçlarını kabul ettiklerini gösterdiğini" söyledi. Partinin yapıldığı evin sahibi ile kızının hala gözaltında oldukları ve haklarındaki soruşturmanın sürdüğü belirtildi. 
     İran’da yılbaşından bu yana yasadışı birçok parti basılarak, bu partilere katılanlar birkaç gün hapisten çeşitli kırbaç cezalarına çarptırıldı. 
     Geçtiğimiz ay gençlerin oyuyla ikinci kez İran Devlet Başkanlığı görevine seçilen Muhammed Hatemi, gençlere daha fazla özgürlük vaat ediyor. Genç bekarlar İran’da geçtiğimiz yıllara kıyasla daha fazla sosyalleşme imkanı bulabilirken, yerel yetkililer her şeye rağmen kadınlı erkekli gençlerin birarada eğlenmesine ve dans etmesine izin vermiyor. 
     



 DÜNYA 












</TEXT>
</DOC>
