<DOC>
<DOCNO> 20048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur22.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji'de Savcı Şalk TEDAŞ'çılar için tutuklanma istedi 
</HEADLINE>
<TEXT>

     Ankara DGM Cumhuriyet Savcısı Talat Şalk, ''Beyaz Enerji'' operasyonu kapsamında gözaltına alınan TEDAŞ Genel Müdür Vekili Osman Nuri Doğan'ın da aralarında bulunduğu 3 zanlıyı, tutuklanma talebiyle DGM yedek hakimliğine sevkederken, 1 kişiyi serbest bıraktı. 
     Jandarma Genel Komutanlığı Kaçakçılık ve Organize Suçlarla Mücadele Dairesi Başkanlığı ekiplerince sabah erken saatlerde Keçi"ren'deki Adli Tıp Kurumu'nda sağlık kontrolünden geçirilen 4 zanlının ifadeleri, ''Beyaz enerji'' soruşturmasını yürüten DGM Savcısı Talat Şalk tarafından alındı. 
     Savcı Şalk, TEDAŞ Genel Müdür Vekili Osman Nuri Doğan, Dağıtım ve Hat Şebekeleri Daire Başkanı Hasan Tiftik ve işadamı Metin Demiryürek'i, Türk Ceza Kanunu'nun ''cürüm işlemek için teşekkül oluşturma'' başlıklı 313, ''görevi kötüye kullanmak'' fiilini içeren 240 ve ''rüşvet almak'' hükmünü içeren 212. maddeleri uyarınca tutuklanmaları talebiyle DGM yedek hakimliğine sevketti. Şalk, TEDAŞ Genel Müdür Yardımcısı Hamit Özkan'ı ise serbest bıraktı. Zanlıların hakimlik ifadeleri, nöbetçi Ankara 1 No'lu DGM Yedek Hakimi Rüstem Çiloğlu tarafından alınacak. 







</TEXT>
</DOC>
