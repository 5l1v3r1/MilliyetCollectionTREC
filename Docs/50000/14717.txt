<DOC>
<DOCNO> 14717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/yasam/yas06.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan parası başını yaktı 
</HEADLINE>
<TEXT>

Ameliyat sonrası ölen oğlu için Prof. Cevat Yakut’tan tehditle 10 milyar lira isteyen baba, parayı alırken karşısında polisi buldu 
     ELVAN EZBER İstanbul 

     Marmaris'te taksicilik yapan Siirtli Abdul Basri Çelik, kalp hastası oğlu Muzaffer'i 12 , 4 yıl önce Koşuyolu Kalp Eğitim ve Araştırma Hastanesi'ne getirdi. 
     Muzaffer'in ameliyatını, hastane Başhekimi Prof. Dr. Cevat Yakut yaptı. Ancak küçük Muzaffer ameliyattan altı ay sonra öldü. Bundan Prof. Yakut'u sorumlu tutan baba Çelik de, ölümle tehdit ettiği mektuplar aracılığı ile Prof. Yakut'tan oğlunun 'kan parası' olarak 10 milyar lira istedi. Prof. Yakut, bu mektuplar üzerine polise başvurdu.Asayiş Şube Gasp Büro Amirliği ekipleri, Çelik'e verilecek 5 bin doların numaralarını alarak Prof. Yakut'u dün buluşma yerinde izlemeye aldı. 
     
     Korkutmak istedi 
     Hastane bahçesinde Prof. Yakut'tan beş bin doları alan Çelik, suçüstü yakalandı. Çelik sorgusunda şunları söyledi "Doktor kalp kapakçığını ters takıp oğlumun ölümüne neden oldu. Acımız çok büyük. Ben sadece doktoru korkutmak isteyip ölümle tehdit ettim." 
     Çelik, çıkarıldığı nöbetçi mahkemece tutuklanarak Paşakapısı Cezaevi’ne gönderildi. 


 YAŞAM 


























</TEXT>
</DOC>
