<DOC>
<DOCNO> 9245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur08.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevket Kazan yargılanıyor 
</HEADLINE>
<TEXT>

     Kapatılan RP'nin Genel Başkan Yardımcısı Şevket Kazan'ın, Diyarbakır DGM'ce 1 yıllık hapis cezasına çarptırılan RP'nin Genel Başkanı Necmettin Erbakan'ın cezasını onayan Yargıtay 8. Ceza Dairesi Başkan ve üyelerine hakaret ettiği gerekçesiyle yargılanmasına devam edildi. 
     Ankara 2. Asliye Ceza Mahkemesi'nde görülen davanın bugünkü duruşmasına, sanık Şevket Kazan ve avukatı Yaşar Gürkan ile sanıklar Zahid Akman ve Ahmet Hakan Coşkun'un avukatı katıldı. Yargıç Mehmet Nuri Öztürk, sanıklar Akman ve Coşkun'un ifadelerini alınması için yazılan talimatlara yanıt gelmediğini bildirdi. 
     Öztürk, Kazan'a kimlik tespiti sırasında halen milletvekili olup olmadığını sordu. Kazan da ''emekli milletvekiliyim'' dedi. 
     Şevket Kazan, savunmasını yazılı hazırladığını belirterek, mahkemeye sundu. Kazan, ''Kanal 7 Televizyonu'nda yayımlanan Siyah-Beyaz Programı'nda, siyaset arkadaşı Necmettin Erbakan ile ilgili Diyarbakır DGM'ce verilen kararı onayan Yargıtay 8. Ceza Dairesi Başkanı ve üyeleri hakkında yaptığı konuşmanın belgelere dayalı olduğunu ve hukuk çerçevesinde eleştiri niteliği taşıdığını'' savundu. 




</TEXT>
</DOC>
