<DOC>
<DOCNO> 29475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sondun13.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de Türkler ile Faslılar arasında kavga çıktı 5 yaralı 
</HEADLINE>
<TEXT>

     Belçika'nın başkenti Brüksel'deki Anderlecht belediyesinde, dün gece Türk ve Faslı gençler arasında sert çatışmalar çıktığı, ateşli silah da kullanılan bu çatışmalarda 3 polis ile 2 gencin yaralandığı açıklandı. 
     Brüksel Savcılığı'ndan elde edilen bilgilere göre, olaylar, sokakta bulunan bir grup Faslı gence, içinde Türklerin yer aldığı bir taşıtın çarpmasıyla başladı. Gruplar arasında yaşanan gerginlik üzerine, Faslılar, çevreden arkadaşlarını toplayarak, Türk gençlerin bulunduğu yere döndüler ve çıkan kavgada silah kullanıldı. 
     Faslı bir gencin bacağından yaralanmasına neden olan silah sesleri üzerine bölgeye gelen polis, gençlerin kavgasını engellemekte büyük zorluk çekti ve takviye kuvvet çağırdı. Bu arada, bazı polislerin üzerine araba sürerek çarpan gençler, bir polisi de taş atarak kafasından yaraladılar. Savcılık, kargaşa sırasında, bir polisin silahının çalındığını bildirdi. Olaylara karışan, silah kullanan ve polislerin üzerine araba süren bazı gençlerin gözaltına alındığı, yaralıların durumlarının ağır olmadığı belirtildi. Federal polis, gerginliğin devam ettiği bölgede güvenlik önlemlerini sürdürüyor. 







</TEXT>
</DOC>
