<DOC>
<DOCNO> 34354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/guncel/gun02.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcu yüzünden çeteye katıldı... 
</HEADLINE>
<TEXT>

Başkomiser Hamit Kurul’un çok borcu vardı. Kurul, Komiser Yardımcısı Cebeci tarafından kısa sürede uyuşturucu işine bulaştırıldı 
     Ali Ekber ŞEN - Mustafa ERCAN MERSİN DHA 

     Mersin’de alıcı gibi davranan meslektaşlarına uyuşturucu satarken suçüstü yakalanan Kazanlı Karakolu Amiri Başkomiser Hamit Kurul ile biri komiser yardımcısı 8 polis açığa alındı. Olayla ilgili 1 polis memuru, 1 bekçiyle çetenin başı olduğu belirlenen 2 kişi aranıyor. 
     Sorgu için Cumhuriyet Savcılığı’ndan 3 gün süre alınan 9’u polis 15 zanlı, sorgunun tamamlanması halinde pazartesi günü Adana DGM’ye sevk edilecekler. 
     İçişleri Bakanı Rüştü Kazım Yücelen, seçim bölgesi ve memleketi Mersin’deki operasyonu "Çürük elmaların temizlenmesi" olarak değerlendirdi. Başkomiser Hamit Kurul’un kızı Tuğba Kurul ise olayı "Babasına düzenlenen komplo" olarak niteledi. 
     Kazanlı Karakolu’nun 40 kişilik kadrosu çeşitli birimlere dağıtıldı. Karakol Amirliği’ne Mersin Polisevi’nde görevli Başkomiser Ahmet Akyüz atandı. 
     
     2 ay önce ataması yapılmıştı 
     Mağazalar Karakolu’nda uzun süre çalıştıktan sonra 2 ay önce ataması yapılan Başkomiser Hamit Kurul da, Kazanlı Karakolu’nda göreve başlar başlamaz kendisini şebekenin içinde buldu. Önemli ölçüde borcu bulunduğu ifade edilen Kurul, uyuşturucu şebekesi içinde yer alan Komiser Yardımcısı Mehmet Cebeci’nin ağına düştü. 
     Gaziantep, Kilis, Diyarbakır ve Hatay’a kadar uzanan şebeke ile bağlantısı saptanan Komiser Yardımcısı Cebeci, Karakol Amiri Kurul’u, ödemekte güçlük çektiği borçları nedeniyle kısa sürede ikna ederek uyuşturucu işine bulaştırdı. 
     Evli ve bir çocuk babası Komiser Yardımcısı Mehmet Cebeci ile yasak aşk yaşayan ve evinde yarım gram esrar bulunan Filiz Kararlı’nın sorgusu sürerken, 19 yaşındaki kızı Gülşah Perişan Pertemez ile yine şebeke ile işbirliği içinde olduğu iddiası ile gözaltına alınan Nezahat Çulha, Emniyet Müdürlüğü’nden salıverildi. 
     



 GÜNCEL 
















</TEXT>
</DOC>
