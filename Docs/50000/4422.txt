<DOC>
<DOCNO> 4422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/spor/aspo.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina, Lazio karşısında dağıldı, sezonun en ağır yenilgisini aldı 
</HEADLINE>
<TEXT>
Terim’e soğuk duş 4 - 1 
İtalya Ligi’nin flaş ekibi Mor Menekşeler, hayal kırıklığı yarattı, iki ay sonra mağlubiyetle tanıştı 
     ASLI BIÇAKÇI - FLORANSA 

     Gomes’in şutu direkte 
     MOR Menekşeler’in büyüsü bozuldu, Fiorentina, güçlü rakibi Lazio’ya kendi sahasında farklı yenilerek yedi maç aradan sonra mağlubiyet yüzü gördü. Maç boyunca Lazio’nun üstün oynadığı karşılaşmada Nedved ve Crespo sahanın yıldızları oldular. Lazio kalecisi Peruzzi de başarılı bir oyun sergilerken, Nuno Gomes’in bir kafa şutu direkten döndü. 
     
     Tek gol Chiesa’dan 
     GOL perdesini 33. dakikada Nedved açtı. İkinci yarıda ise Lazio çok kolay pozisyon bulurken, Crespo’nun 2 ve Salas’ın golleriyle farka gitti. Fiorentina’nın tek golünü penaltıdan Chiesa kaydetti. Son olarak 26 Kasım’da lider Roma’ya yenilen Fiorentina böylece, iki ay aradan sonra ligdeki üçüncü ve en ağır yenilgisini almış oldu. 
     
İmparator ne yapsın      KULÜBEDE yerinde duramadı yine... 90 dakikanın büyük bölümünde ayaktaydı. Sahaya uyarılar yağdırdı, futbolcularına avazı çıktığı kadar bağırdı. Ama ne fayda Belki de üst üste gelen yoğun maç trafiğinden, belki de Lazio'nun gücünden... Fiorentina istediğini yapamadı, İmparator çöktü kaldı. Taraftarların desteğine, kendisi için açtıkları pankartlara rağmen yıkılmış, kahrolmuştu. Maçtan sonra konuşmadan staddan ayrıldı, özel uçağa atladı, soluğu İstanbul'da aldı. Ailesinin yanında teselli bulacak, hatanın nerede yapıldığını düşünecekti. 
     
     Maçın karnesi 
     HAKEMLER Salvatore Racalbuto , Vincenzo Mitro , Marcello Ragone 
     FIORENTINA Toldo - Repka , Vanoli Bressan Dk.60 , Pierini Adani Dk.75 - Torricelli Mijatoviç Dk.69 , Amoroso , Cois , Rui Costa , Di Livio - Nuno Gomes , Chiesa 
     YEDEKLER Taglialatela, Leandro, Tarozzi 
     LAZIO Peruzzi - Favalli , D.Baggio , Nesta , Pancaro - Poborsky , Stankoviç Baronio Dk.74 , Couto , Nedved - Salas , Crespo Inzaghi Dk.88 
     YEDEKLER Marchegiani, Negro, Mihajloviç, Gottardi, Ravanelli 
     GOLLER Nedved Dk.33 , Crespo Dk.56, 73 , Chiesa Dk.80 , Salas Dk.85 , 
     SARI KARTLAR Amoroso Fiorentina , Couto Lazio 
     
Terim bizimle kal’      LAZİO maçında tribünleri dolduran binlerce Fiorentinalı taraftar, maç öncesi takımlarına sevgi gösterileri yaptılar. Mor Menekşeli futbolseverler, taşıdıkları ilginç pankartlarla da Terim’e destek verdiler. Tribünlerde, "Herkes Terim’in müptelası", "Terim bizimle kal", "Türk gibi davranma", "Floransa İmparatorluğu’nu kuruyor" pankartları dikkat çekti. 
     
Rui Costa’dan mesaj      FİORENTİNA’nın kaptanı Rui Costa, sezon sonunda takımından ayrılabileceğinin işaretini verdi. Rui Costa, onefootball.com internet sitesine verdiği demeçte, "Kariyerimi, hiçbirşey kazanamamış yıldız bir oyuncu olarak noktalamak istemiyorum. Milan ya da Real Madrid’den kimse ile görüşmedim. Ama kariyerim önemli. Birşeyler kazandırmak istiyorum. En büyük hedefim Fiorentina ile şampiyonluk yaşamak" dedi. Lazio karşısında 200. lig maçına çıkan Rui Costa’ya altın madalya hediye edildi. 
     


 SPOR 
































</TEXT>
</DOC>
