<DOC>
<DOCNO> 7237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sonspo06.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basın Sözcüsü Dürüst "Akıllı oynadık" 
</HEADLINE>
<TEXT>

     Galatasaray Asbaşkanı ve Basın Sözcüsü Ali Dürüst, dün akşam Avrupa Şampiyonlar Ligi'nde 1-0 kazandıkları Deportivo La Coruna maçında çok akıllı oynadıklarını söyledi. 
     Dürüst, İspanyol takımı Deportivo La Coruna'nın bugüne kadar Ali Sami Yen Stadı'na gelen en zorlu ekip olduğunu vurgulayarak, ''Puan maçlarının sonucu önemlidir. Çok iyi mücadele ettik. Zor maçtan başarılı çıktık, gururluyuz'' dedi. 
     Rakip takımın galibiyet için İstanbul'a geldiğini ifade eden Dürüst, şöyle devam etti 
     ''Hocamız da maç öncesinde kontrollü oynamamız gerektiğini söylemişti. Sonuçta futbolcularımız kendilerine verilen taktikleri çok iyi uyguladı. Çok güzel savunma yapıp akıllı oynadık. Maçın sonlarına doğru da iki net poisyonu değerlendiremeyerek farkı kaçırdık.'' 
     Ali Dürüst, Şampiyonlar Ligi'nde iyi gittiklerini belirterek, ''Sonuçları abartmadan sistematik olarak çeyrek finale yaklaşıyoruz'' diye konuştu. Grupta tüm takımların çok güçlü olduğunu, alınan sonuçlardan da bunun açıkça ortaya çıktığını belirten Dürüst, bundan sonraki maçlarda alabilecekleri puanların en fazlasını almaya çalışacaklarını söyledi. 
     Galatasaray'ın Ali Sami Yen Stadı'ndaki Avrupa kupalarında 11 maçlık yenilmezlik serisinde taraftarın da katkısının büyük olduğunu anlatan Dürüst, ''Taraftarlarımız Avrupai bir şekilde takımlarını destekledi'' dedi. Ali Dürüst, taraftarların kuru tezahürat yapmadığını da vurgulayarak, sözlerini şöyle sürdürdü. ''Bilinçli şekilde takımlarını desteklediler. Taç atışlarında dahi takımlarını desteklediler. Futbolu okuyan bir seyircimiz var. Ayrıca hiç taşkınlık da yapmadılar.'' 
     Dürüst, Emre Belözoğlu ve Okan'ın transferiyle ilgili de şöyle konuştu 
     'Biz yönetim kurulu olarak yapmamız gerekeni yaptık. Kendilerine teklifimizi sunduk. Onlar inceleyerek, bize cevap verecekler. Emre'nin mukavelesi var. Kendisiyle anlaşma zemini aradık, ancak henüz mutabakat yok. Kulüp ve dünya değerlerine göre iyi teklifler yaptık. Ancak Emre, kafasının karışık olduğunu ve sezon sonunda cevap vereceğini söyledi. Okan için de yapabileceğimiz teklifi sunduk, artık onların kararını bekliyoruz.'' 




</TEXT>
</DOC>
