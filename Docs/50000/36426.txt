<DOC>
<DOCNO> 36426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sonspo12.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in istediği Batista'yı oyuna alan Lav "Ona benim de ihtiyacım var" 
</HEADLINE>
<TEXT>

     Gaziantepspor Kulübü Başkanı Celal Doğan, AC Milan Teknik Direktörü Fatih Terim'in kendisini arayarak, Brezilyalı oyuncuları Batista'yı transfer etmek istediklerini ilettiğini belirterek, ''Terim, bu oyuncuyu Zimbru Kişinev maçında oynatmamamızı rica etti, ben de hocamız yetkilidir, o karar verir dedim. Sonuçta biz de bir takımız'' dedi. 
     Celal Doğan,Batista ile 3 yıllık sözleşme yenilediklerini, bu oyuncunun kadroya henüz yeni katıldığını ve AC Milan dahil birçok kulübün transfer listesinde olduğunu söyledi. 
     FC Zimbru Kişinev ile yaptıkları UEFA Kupası ön eleme turu ilk karşılaşması öncesinde AC Milan Teknik Direktörü Fatih Terim'in kendisini arayarak, Batista konusunu gündeme getirdiğini ve mutlaka transfer etmek istediklerini ifade ettiğini kaydeden Doğan, şöyle devam etti 
     ''Milan gibi dünya devi bir kulübün ve Türkiye'nin yüz akı Fatih Terim gibi bir hocanın bizim oyuncumuza talip olmasından gurur duydum. Ancak, Fatih hocaya bu oyuncunun UEFA Kupası'nda oynayıp oynamamasına hocamız Tevfik Lav karar verir dedim ve konuyu Lav'a ilettim. Lav da Batista'yi ikinci yarı oyuna aldı. Karar tamamen Lav'a aittir ve işine karışmayız. Sonuçta bu oyuncuya bizim de ihtiyacımız var.'' 
     Doğan, Moldova'nın FC Zimbru Kişinev takımıyla deplasmanda yaptıkları ve golsüz sona eren karşılaşmanın kendileri için umut olmakla birlikte, ortaya konulan oyundan memnun olmadığına dikkati çekti. 
     Doğan, takımın 3-4 hafta sonra daha da iyi olacağına inandığını ve UEFA Kupası ön eleme turunda avantajın Gaziantepspor'da olduğunu da sözlerine ekledi. 
     Gaziantepspor Teknik Direktörü Tevfik Lav ise Batista'ya ihtiyacı olduğunu, bu nedenle FC Zimbru Kişinev maçında oynattığını bildirdi. 
     ''Fatih hocanın gönderdiği haber bana iletildi. Ancak bu oyuncuya benim de ihtiyacım var. Fatih hoca kendi işine baksın ben de kendi işime. Fatih hocaya zorlu İtalyan Ligi'nde başarılar diliyorum'' diyen Lav, Birinci Süper Lig'de Galatasaray ile Pazar günü oynayacakları karşılaşmanın hazırlıklarına başladıklarını kaydetti. 







</TEXT>
</DOC>
