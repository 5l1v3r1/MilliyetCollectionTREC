<DOC>
<DOCNO> 12758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/sontur09.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den Ulusal Program'a destek 
</HEADLINE>
<TEXT>

     Cumhurbaşkanı Ahmet Necdet Sezer, AB için hazırlanan Ulusal Program'a destek verdi. Sezer'in Ulusal program'a ilişkin görüşlerini açıklayan, Cumhurbaşkanlığı Özel Kalem Müdürü ve Dışişleri Başdanışmanı Tacan İldem, "Cumhurbaşkanı yüce Meclis'imiz ve hükümetimizin Ulusal Program'da yer verilen reformların yaşama geçirilmesine yönelik çabalarını destekleme kararlığındadır" dedi. İldem, Sezer'in ekonomik programın başarısının da UP'nin başarısına bağlı olduğunu vurguladığını da kaydetti. 
     Tacan İldem, Çankaya Köşkü'nde düzenlenen basın bilgilendirme toplantısında, Cumhurbaşkanı Ahmet Necdet Sezer'in, AB ulusal programına ilişkin görüşlerini açıkladı. 
     İldem, Cumhurbaşkanı Sezer'in, AB'ye üyelik yolundaki siyasi kararlılığın bir göstergesini oluşturan AB Ulusal Programı'nın, Bakanlar Kurulu'nca kabul edilerek açıklanmasını olumlu bir adım ve tam üyelik sürecinde önemli bir aşama olarak gördüğünü söyledi. 
     Cumhurbaşkanı'nın, AB'ne aday ülkelerin tam üyelik sürecinde uymaları gereken Kopenhag ölçütlerini çağdaşlaşmanın bir gereği olarak gördüğünü ifade eden İldem, şunları kaydetti 
     ''Cumhurbaşkanı bu ölçütleri yalnız AB istediği için yerine getirilmesi gereken ögeler olarak değil, yurttaşlarımızın özlemlerine yanıt oluşturacak hak ve özgürlüklerin sağlanması, ekonomik ve toplumsal gelişmenin ileriye götürülerek, gönenç düzeyinin yükseltilmesine bir araç olarak değerlendirmektedir. 
     Cumhurbaşkanı Sezer, bundan sonra yapılması gerekenin ulusal programda yer verilen konularda gereksinme duyulan anayasal ve yasal düzenlemelerin bir an önce gerçekleştirilerek demokratikleşme yönünde adımlar atılması olduğu inancındadır. 
     Cumhurbaşkanı, Yüce Meclisimiz ve hükümetimizin ulusal programda yer verilen reformların yaşama geçirilmesine yönelik çabalarını destekleme kararlılığındadır.'' 
     Cumhurbaşkanı Sezer'in ekonominin daha sağlam bir yapıya kavuşturularak, sağlıklı işleyişini sağlayacak ekonomik programın da başarıya ulaşmasını dilediğini ve bu yöndeki çabaları desteklediğini de ifade eden İldem, ''Cumhurbaşkanı Sezer bu bağlamda, AB ulusal programı ile ekonomik program arasında bir etkileşim olacağı, başka bir anlamda programlardan birinde sağlanacak başarının ötekini de olumlu yönde etkileyeceği inancındadır. 
     Cumhurbaşkanımız, toplumumuzun geleceğini doğrudan ilgilendiren bu iki sürecin, ilgili tüm kuruluşların katkı ve çalışmalarıyla eksiksiz ve öngörülen takvime uygun bir şekilde yürütülmesinin önem taşıdığını düşünmekte ve toplumun tüm kesimlerinin desteğinin her 2 programın başarısında belirli olacağını kaydetmekte yarar görmektedir'' diye konuştu. 
     Ekonomiden sorumlu Devlet Bakanı Kemal Derviş'in TBMM'de ant içmesinden sonra Cumhurbaşkanı Sezer tarafından kabul edildiğini de anlatan İldem, kabul sırasında Bakan Derviş'in ekonomik programın şekillendirilmesi yönünde ne tür adımlar atılacağı hakkında Cumhurbaşkanı Sezer'e bilgi sunduğunu kaydetti. İldem, Cumhurbaşkanı Sezer'in bu çalışmaların en iyi şekilde sürdürülüp, başarılı sonuçlar alınmasını dilediğini ve bu yöndeki çabaları desteklediğini bildirdiğini kaydetti. 



</TEXT>
</DOC>
