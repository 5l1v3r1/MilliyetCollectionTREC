<DOC>
<DOCNO> 30463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/yazar/zbirand.html </URL>
<DATE> 2001/07/05/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Tek çıkış, Telekom’un istifası mı 
</HEADLINE>
<TEXT>

     IMF’nin yaklaşımının arkasında Bush yönetimi, Almanya, İngiltere ve Fransa gibi, fonun kredilerinde en büyük payı veren ülkelerin bulunduğu artık açıkça belli oldu. Bu başkentler bastırınca, IMF de Türkiye’ye dönüyor ve "Sözünüzde durun" diyor. 
     Eski Telekom Genel Müdürü İbrahim Hakkı Alptürk’ün yeni yönetim kurulu başkanlığına da atanması bir sembol haline getirildi. 
     Washington’a göre, hem yönetim kurulu, hem de genel müdürlüğe eski yöneticilerin getirilmesi, hiçbir şeyin değişmeyeceği anlamına geliyor. Profesyonel ve siyasetin elini uzatamayacağı bir yönetim kurmak yerine, MHP’nin etkisini sürdürmek için böyle bir atama yapıldığına inanıyorlar ve bu durumun değiştirilmesini istiyorlar. 
     Hükümet ise, yaptığı bir atamanın IMF’nin isteği üzerine değiştirilmesine yanaşmıyor. Onur kırıcı bir tutum olarak görülüyor ve prestij kaybına uğrayacağı için direniyor. 
     Nasıl bir çözüm bulunacağı bu satırlar yazılırken henüz belli olmamıştı. 
     İbrahim Hakkı Alptürk, deneyimli bir bürokrattır. İşini bilen, hakkıyla görev yapan bir isim. 
     Ancak sorun, Alptürk’ün İngilizce bilip bilmemesinden kaynaklanmıyor. İşinin ehli olup olmadığı da tartışılmıyor. 
     IMF genel bir yaklaşıma itiraz ediyor. 
     Koalisyon da prestij kaybından çekiniyor. 
     Sorun, giderek siyasileşti. Genel bir yaklaşımın kabulü veya reddine dayandı. 
     Ankara’daki siyasi çevreler ve İstanbul’daki iş çevreleri, IMF ile çatışıp, zaten tedirginlik içinde yaşayan iç ve dış finans çevrelerini daha da korkutup kaçırmak yerine, İbrahim Hakkı Alptürk’ün istifa edip işi kolaylaştırmasını öneriyorlar. Böylece, hem Ankara hem de Washington rahatlayacaklar. 
     Alptürk için ısrar edilmesinin, gereksiz bir inatlaşma sayılacağını belirtenler "Ne kadar değerli olursa olsun, bu tip çıkmazlara düşüldüğünde en doğru yol bir kişinin fedakarlık yapmasıdır" diyorlar. 
     Alptürk’ün bundan sonra rahat çalışamayacağına, her alacağı kararın kuşkuyla izleneceğine dikkat çeken aynı çevreler, IMF ikna edilse dahi, Alptürk sorununun süreceğini belirtiyorlar. 
     Türkiye iflas noktasına kendi hatalarıyla geldi. IMF’nin kapısını da Türkiye çaldı. Neler yapılacağı konusunda yine Türkiye söz verdi. IMF yeni bir istekte bulunmuyor. Sadece verilen sözlerin tutulmasında dayatıyor. 
     Eğer IMF programını sevmiyor, koşulları beğenmiyorsak o zaman iflas etmemek veya IMF’den borç istememek gerekiyor. Eğer borç isteniyorsa, IMF’nin dediklerine uymak zorunlu... 
     
ABD yakında bakan atamasına da karışacak      Türkiye, IMF anlaşmasına uymamak, verdiği sözleri tutmamak veya tutarmış gibi davrandığı sürece kendini köşeye sıkıştırıyor. IMF ile kazanamayacağı bir mücadeleye giriyor. 
     Washington’un tutumunu esnekleştirmesi beklenilmemeli. Zira Bush yönetimi, açıkladığı politikasını çiğneyip, IMF’nin Türkiye’ye cömert davranmasına dahi göz yumdu. Ancak bunun ötesine gitmek istemiyor. Kurallara tam olarak uyulmasında ısrar ediyor. Bu tutumun yan mesajı da çok açık Kemal Derviş ne derse onu yapın... 
     Eğer bu itişmeler devam ederse, yakında "Biz şu bakanların hükümette görev almalarını istemiyoruz" mesajı dahi gelebilir. 
     Enis Öksüz "IMF beni de mi değiştirecek " diye tepki göstermiş. 
     Bu şekilde devam edilirse, onu da görebiliriz. 
     ABD, Enis Öksüz’ün istifasını da isteyebilir. 
     Yaşanan koşulları hafife almamak gerekir. 
     Onurumuz kırılır, hükümet krizleri yaşanır ve krizin boyutları daha da artar. Sonunda bu tip itişme bize çok pahalıya mal olur. 
     Bundan dolayı, dikkatli hareket edilmesi, gerçekçi davranılması gerekir. 
     Unutmayalım ki, kendi düşen ağlamaz. 
     
     







Yeni oluşum 


Yine vatandaş 


O değilse bu gerekçeyle 


Her yıl gerekir mi 


Türkiye'yi dünyaya rezil etmek... 


50 dolarlık haraç... 


Jilet sırtında 


Nazım Belgeseli 


IMF ile krizin asıl nedeni 


Sosyal sorumluluk 


Adaletin bu mu adliye 


Yürürlük maddesi uçaktaki yazı... 


Kasımda seçim olur mu 


IMF'nin başka bir isteği daha mı var 


Gecekondu affı 


IMF’siz de olmaz tek başına IMF ile de 


Akşener vizeyi köstebekle aldı 


</TEXT>
</DOC>
