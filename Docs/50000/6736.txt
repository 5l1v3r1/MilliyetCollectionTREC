<DOC>
<DOCNO> 6736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur04.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Müridlerinden savunma "Esad Coşan kaçmadı" 
</HEADLINE>
<TEXT>

     Nakşibendi tarikatı şeyhi Mahmut Esat Çoşan'ın ölümüyle birlikte başlayan tartışmalar sürüyor. İskenderpaşa Dergahı, Esad Coşan hakkında Türk Ceza Yasası'nın 312'nci maddesi uyarınca açılmış herhangi bir dava ya da arama-tutuklama kararı bulunmadığını bildirdi.Dergahın internet sitesinde, Coşan'la ilgili iddialarla ilgili bir duyuru yayınlandı. 
     Duyuruda, Coşan hakkında Türk Ceza Yasası'nın 312'nci maddesi çerçevesinde bir yargılama yapılmadığı, sonuçlanmış bir davanın da bulunmadığı kaydedildi. Coşan'ın 28 Şubat sürecine bağlı olarak yurt dışına kaçtığı ve Türkiye'ye yargılanma korkusuyla dönmediği iddialarının da yanlış olduğu öne sürülürken "Suç işlediği iddia edilen bir insan hakkında dava açılması için yurda dönmesi gerekmez. Kaldı ki, Prof. Dr. Mahmud Esad Coşan hocaefendi hakkında herhangi bir arama kararı veya suç isnadı da mevcut değildir" denildi.Dergahın internet sitesinde ayrıca "Refahyol döneminde, Başbakanlık konutunda verilen ve bir kısım medya tarafından, 'Tarikat Liderlerine verilen yemek' şeklinde lanse edilen yemekli toplantıya, Hocamız Prof. Dr. Mahmud Esad Coşan katılmamıştır" açıklaması yeraldı. 




</TEXT>
</DOC>
