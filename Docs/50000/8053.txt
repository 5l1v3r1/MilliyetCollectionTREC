<DOC>
<DOCNO> 8053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur09.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı İstanbul yönünde ulaşıma kapandı 
</HEADLINE>
<TEXT>

     Ankara-İstanbul karayolunun Bolu Dağı kesimi, bir kamyonun devrilmesi nedeniyle İstanbul yönünde ulaşıma kapandı. Bolu ve Düzce'de ise devam eden yoğun kar yağışı nedeniyle 240 köy ile irtibat kesildi. 
     Bolu Dağı'nın Düzce kesiminde buzlanma nedeniyle kayarak devrilen kamyonun kaldırılma çalışmaları nedeniyle trafik, İstanbul yönünde ulaşıma kapandı. Bu arada, Bolu Trafik Bölge ekipleri, Bolu Dağı geçişini kullanmakisteyen araçlara zincir taktıktan sonra geçiş izni veriyor. 
     Bolu'da aralıksız devam eden kar yağışıyla, kent merkezinde kar kalınlığı 15 santimetreye, yüksek kesimlerde ise 50 santimetreye ulaştı. 128 köy ile merkez bağlantısı sağlanamıyor. Düzce Köy Hizmetleri İl Müdürü İbrahim Özen, Düzceye bağlı 16, Akçakoca'da 9, Cumayeri'nde 12, Çilimli'de 5, Gölyaka'da 9, Gümüşova'da 9, Kaynaşlı'da 13, Yığılca'da 32 olmak üzere 112 köy yolunun ulaşıma kapalı olduğunu söyledi. Kar kalınlığının 30 santimetreye ulaştığı Düzce'de köy yollarının ulaşıma açılması için çalışıldığını belirten Özen, ayrıca 11 grayder, 6 dozer, 2 kar bıçaklı kamyon, 1 adet rotatif makinası ve 2 seyyar tamir ekibinin de kar temizleme çalışması yaptıklarını kaydetti. 




</TEXT>
</DOC>
