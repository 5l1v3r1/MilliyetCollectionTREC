<DOC>
<DOCNO> 26085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/soneko02.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrete 5 milyon lira zam 
</HEADLINE>
<TEXT>

     Net asgari ücret, 1 Temmuz'dan itibaren 4 milyon 954 bin 600 lira artışla 102 milyon 369 bin 600 liradan, 107 milyon 323 bin 800 liraya yükselecek. 
     Asgari Ücret Tespit Komisyonu'nun daha önce aldığı karar uyarınca, halen 139 milyon 950 bin lira olan brüt asgari ücret ise 1 Temmuz'da brüt 146 milyon 947 bin 500 liraya çıkacak. Yapılan hesaplamalara göre, yürürlükteki net asgari ücret, 4 kişilik bir ailenin aylık zorunlu gıda harcama tutarının, ancak yarısını karşılayabiliyor. 
     Türk-İş'in yaptığı araştırmaya göre, asgari ücretin yürürlüğe girdiği 1 Ocak'ta, 175 milyon 345 bin lira olan 4 kişilik bir ailenin aylık zorunlu gıda harcaması tutarı, Mayıs ayı sonunda 219 milyon 860 bin liraya yükseldi. Araştırmaya göre, Ocak ayında zorunlu gıda harcaması tutarının yaklaşık üçte ikilik bölümünü karşılayabilen yürürlükteki net asgari ücret, 5 ay sonunda zorunlu gıda harcamasının yarısını karşılayabilecek düzeye indi. Türk-İş araştırmasına göre, yürürlüğe girdiği 1 Ocak'ta, 208.6 dolara tekabül eden brüt asgari ücret, 5 ayda 84.4 dolar değer yitirerek, 124.2 dolara indi. Yine yürürlüğe girdiği tarihte 152.5 dolara tekabül eden yürürlükteki net asgari ücret ise 5 ayda 61.6 dolar yitirerek, 90.9 dolara düştü. 
     
     






</TEXT>
</DOC>
