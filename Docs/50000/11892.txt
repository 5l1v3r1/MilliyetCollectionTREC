<DOC>
<DOCNO> 11892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/siyaset/siy00.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’yi bir öfke’ kurdurdu 
</HEADLINE>
<TEXT>

Rahşan Ecevit, "DSP’nin kökeninde öfke vardır. Parti kurma fikrinin, her şeye sıfırdan başlama kararının altında Hamzakoy vardır..." dedikten sonra bu öfkenin kökenini şöyle anlatıyor "Bize televizyondan Kenan Evren'in konuşmasını dinlettiler. Siyaset ve tüm siyasetçiler için ’çamur’ diyordu. Siyasette sıfıra indirilmiştik. ’O zaman’ dedim, Sıfırdan başlarız biz de ..." 
     Fİkret Bila Küllerinde yeniden doğan lider - 1 

DERLEYEN İHSAN YILMAZ 
     Bülent Ecevit. Kendisine özgü üslubu, şairliği, siyaset literatürüne "sayın" sıfatını ekleyen nezaketi, inişleri, çıkışlarıyla yaklaşık yarım yüzyıldır kamuoyunun önünde olmasına karşın gözlerden uzak kalmaya çalışan mütevazı bir yaşamın merak edilen aktörü. 
     Rahşan Ecevit. "El ele büyüttük sevgiyi" dizeleriyle kendisine seslenen eşinin arkasındaki konumunu, siyasal mücadelede "genel başkanlık" dahil aktif görev de alarak yanına taşıyan güçlü kadın. 
     Ve Ecevit çiftinin, darbelerle atıldıkları kör kuyulardan "bir lokma, bir hırka" ancak "inanç"la devletin zirvesine tırmanışlarının öyküsü. 
     Başkentin deneyimli gazetecisi Fikret Bila, yıllarca izleyip, gözlemlediği Ecevitler'in sıfırdan doruğa yükselişinin öyküsünü, Doğan Kitapçılık tarafından hafta ortasında piyasaya verilecek olan "Phoenix - Ecevit'in Yeniden Doğuşu" kitabında kaleme aldı. 
     Bila, kitabına, mitolojide yeniden doğuşu simgeleyen "Phoenix" kuşunun ismini verdi. İşte 12 Eylül 1980 sonrası tutuklu bulunduğu Hamzakoy'dan itibaren "küllerinden yeniden doğan" Ecevit'in, Bila'nın usta kaleminden çıkan öyküsünden bazı bölümler 
     
     Söz aramızda ama" dedi Rahşan Ecevit, "DSP'nin kökeninde öfke vardır. Bu mücadele azmi ve parti kurma fikrinin, her şeye sıfırdan başlama kararının altında Hamzakoy vardır. Hamzakoy'a gittiğimizin ertesi günüydü galiba. Tesislerin komutanı Org. Hüsnü Çelenkler odamıza gelip, bizi bir salona davet etti. Salonda Nazmiye Hanım ve Süleyman Demirel de vardı. Bize televizyondan Kenan Evren'in konuşmasını dinlettiler. Konuşmayı dinleyince ben öfkelendim. Evren öyle bir konuşma yapıyordu ki... Siyaset ve tüm siyasetçiler için 'çamur' diyordu. 
     Buna öfkelendim. Niye bütün siyaset, bütün siyasetçiler çamur olsun. Bütün çabalarımızı, gençliğimizi, her şeyimizi verdiğimiz siyasette sıfıra indirilmiştik. Üstelik 'çamur' olmakla suçlanıyorduk. 'O zaman' dedim, 'Sıfırdan başlarız biz de.'" 
     
     "Kaç yaşındayız " 
     "Düşündüklerimi, duygularımı Bülent'e söyledim. Tepki göstermedi. Bülent içine atar. Benim gibi dışa vurmaz. Sustu. O da çok öfkeliydi... Şunu düşündük birlikte Kaç yaşındayız 50'yi geçmişiz, yaş 55. Bu yaşta sıfırdan başlamak olur mu Önümüzde ne kadar süre var Yeter mi 'Yeter, ne kadar varsa' dedik. 'Bu yaşta da sıfırdan başlanır'." 
     Bülent Bey, "Her yaşta sıfırdan başlanır, yeter ki demokrasiyi boğmasınlar" diye noktaladı konuşmayı... 
     Uyudular... 
     Demokratik Sol Parti'nin tohumu o gece atıldı. 
     
     Yazılmamış kitabı 
     Ecevit, 14. gün daktilosunu çekti ve Hamzakoy'da "kitabı"nı yazmaya başladı "Demokrasi Neden Yenik Düştü " 
     "1950'de bir eylül günü ilk adımımı atmıştım politikanın eşiğinden. 30 yıl sonra, 1980'de yine bir eylül günü siyasal yaşamdan ayrılışımın başlangıcında bu kitabı yazmaya başladım... 
     'İşini bitirdin mi çekilmesini bil' demiş Çin bilgesi Lao Tsu. 
     Benim politikada henüz işim bitmedi. Ama demokrasinin sonunun gelmekte olduğunu 30 yıllık siyasal deneyimimle nasıl 12 Eylül öncesinde gördüysem ve açıktan söylediysem. İşimin bitmesi gerekecek günün de yaklaştığını görüyorum. O günden sonra sürecek ve - biterse - yayımlanacak bu yazdıklarım." 
     Yaklaştığını gördüğü gün, gelmedi... 
     Kitap, bitmedi. Yazdıkları yayımlanmadı. 
     Politikadan ayrılmadı, işi bitmemişti... 
     
     CHP'yi bırakmadım 
     11 Ekim 1980'de Hamzakoy'dan Ankara'ya geldiğinde Ecevit'in kafasında yeni bir parti kurmak fikri var mıydı 
     "Hayır, yoktu. Ben CHP'yi bırakmadım. Onlar korktular. Askerden çekindiler. Ben 'O zaman beraber olamayız' dedim. 
     CHP Genel Başkanlığı'ndan istifa, Ecevit'in CHP'yi bırakması anlamına gelmiyor muydu 
     "Gelmiyordu. İstifa etmem zorunluydu. Ben Etimesgut'a ayak basar basmaz, havaalanında bize özgürlüklerimizi sınırlayan bir tebligat yapıldı... Milli Güvenlik Konseyi Genel Sekreteri Org. Haydar Saltık da, bizlerin bir daha parti genel başkanı olamayacağımız anlamına gelen bir açıklama yaptı. Ben genel başkan sıfatı taşıdıkça elim kolum bağlı kalacaktı. Ben bu yasaklara uymayabilmek için CHP Genel Başkanlığı'ndan istifa ettim." 
     Saltık, o açıklamayı yapmasaydı Ecevit, CHP'nin başında kalacak mıydı 
     "Tabii. Ben serbest kalıp bu sınırlamaların dışına çıkıp, görüşlerimi açıklayabilmek, yazabilmek, halka ulaşabilmek için istifa ettim. İstifadan hemen sonra Arayış dergisini çıkarmaya, o günün koşullarında, bir mücadele başlatmaya, görüşlerimizi açıklayıp yazabilmeye başladım." 
     
CHP, "geçim derdi"ne düştü      Bülent Bey daktilosunun başına geçti. Devlet Başkanı Kenan Evren'in partilerin kapatılmasına ilişkin yasayı duyururken radyo ve televizyondan yaptığı ve siyasi partilere ağır eleştirilerde bulunduğu konuşmaya yanıt hazırladı. Ve yanıt hakkını kullanmak üzere TRT'ye 19 Ekim 1981 günü gönderdi. Bildiri TRT'de yayınlanmadı. Basında da yer almadı. 
     "Aynı gün" dedi Ecevit, "CHP yönetiminden Ankara'da bulunan arkadaşları evime davet ettim. Rahmetli Genel Sekreter Mustafa Üstündağ ve arkadaşları geldiler. Durumu anlattım. TRT'ye gönderdiğim açıklamayı kendilerine sundum ve benim gibi yapmalarını istedim. Ancak uygun görmediler." 
     
     "İkinci imzayı ben atayım" 
     Önce Üstündağ, yanıt verdi 
     "Efendim sizin bildiriniz bile yayımlanmadı. Ben emekliyim. Emekli maaşım var. Siz bir metin yazın sizin yanınıza ikinci imzayı atmaya hazırım. Ama arkadaşlar zor durumda kalırlar." 
     Ecevit yanıt verdi 
     "Ben hazırlayıp yayımladım zaten. Siz ayrı bir tane hazırlayıp imzalayın." 
     Üstündağ ısrar etti 
     "Efendim arkadaşların çoğu daha yeni düzen kuruyor, ev geçindirmeye çalışıyor. Çoğunun emekli maaşı yok. Bir metne imza atarlarsa örgütlü suç işlemekle suçlanabilirler. Düzenleri iyice bozulur. İzin verin ben imzalayayım, arkadaşlar imzalamasın." 
     
     Ecevit’in önerisi reddedildi 
     Ecevit bir öneride daha bulundu "CHP'nin kapatılmasına karşı Anayasa Mahkemesi'ne dava açın." 
     Bu da kabul görmedi. Ne dava açıldı, ne bildiri yayımlandı. 
     Ecevit üzüldü. CHP'nin kapatılmasına karşı tarihe bir direniş kaydı düşürmek istiyordu. CHP yönetimi yanaşmadı. Tek başına Ecevit, "muhalefet şerhi" koyabildi. 
     "Neden böyle yaptılar " diye sorunca Ecevit tek cümleyle yanıt verdi "12 Eylül'den korktular." 
     Yollar bir kez daha ve bu kez bir daha kesişmemek üzere ayrıldı. Ecevit'in cezaevleri, CHP yöneticilerinin de "askerin başarılı olup kışlasına çekilme"yi bekleme süresi başladı. 
     
     YARIN 
     

</TEXT>
</DOC>
