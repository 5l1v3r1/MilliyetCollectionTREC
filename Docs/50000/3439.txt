<DOC>
<DOCNO> 3439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/guncel/agun.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Örnek polisler, örnek vekil 
</HEADLINE>
<TEXT>
Helal olsun size 
ANAP milletvekili Kocaoğlu aynı gün iki kez trafik cezası yedi. Kaleme sarıldı ve Tantan'a bir mektup yazdı "Bu cesur polisleri ödüllendirin" 
     ANKARA Milliyet 

     Ankara'da nokta trafik uygulamasını kaldıran ancak kontrollerini gece - gündüz sürdüren Trafik Şube Müdürlüğü ekipleri hatalı sürücüleri milletvekili olsa da affetmiyor. Trafik ekiplerince aynı gün iki kez çevrilen ANAP İstanbul Milletvekili Emre Kocaoğlu, cezaları ödedi ama karşılığında da İçişleri Bakanı Sadettin Tantan'a cesaretlerinden dolayı iki polisin de "ödüllendirilmesi" için yazı yazdı. 
     
Tantan'ın hoşuna gitti      "Milletvekili olduğumu bile bile bana ceza kestiler" diyen Kocaoğlu, 34 UY 7278 plakalı Mercedes marka otomobilini yanlış yere park ettiği için polisin kendisine ceza yazdığını anlatırken şöyle dedi 
     "Ben o polis memuru arkadaşın ismini ve sicil numarasını aldım. Zaten ceza makbuzunda ismi ve sicili yazıyordu. Polis memuru arkadaş herhalde 'beni şikayet eder' diye düşündü. Ama ben aynı gün sayın İçişleri Bakanımıza bu polis memuru arkadaşı kutlayın dedim. Sayın Tantan'ın da çok hoşuna gitti. Benim bu konuşmamdan sonra kendisini takdir etmiş olabilirler." 
     Kocaoğlu, ceza kesme olayının aynı gününde bu kez Oran'daki evine giderken hız sınırını aştığı için polis tarafından çevrildiğini anlatırken şunları söyledi 
     "Ben sayın Tantan'dan bana ceza kesin polis memuru arkadaşı kutlamasını isterken, ikinci cezayı da eve giderken yedim. 
     
İkinci ceza da geldi      Hız sınırını aştığım gerekçesiyle polis arkadaş milletvekili kimliğimi göre göre evraklarımı istedi. Sonra da makbuzu aldı eline ve 26 milyon liralık cezayı kesti. Beni de sürat yapmamam konusunda uyardı. Bu davranış açıkçası çok hoşuma gitti. Onun da 891043 sicil nolu Mehmet Ayaz olduğunu öğrendim. Bu kez Tantan'a söylemedim ama bir yazı yazdım. İki polis memurunun da cesaretlerinden dolayı takdir edilmelerini, ödüllendirilmelerini istedim." 
     


 GÜNCEL 












</TEXT>
</DOC>
