<DOC>
<DOCNO> 37437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/soneko22.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda bugün böyle geçti... Döviz, faiz, borsa... 
</HEADLINE>
<TEXT>

     Tüm piyasaların tedirginlikle izlediği dövizde dünkü kapanışa doğru gelen satışlar, bugün de sürünce Borsa yükseldi, bono faizleri de hafif geriledi. 
     Serbest piyasada doların fiyatı 1 milyon 456 bin liraya düştü. Kapalıçarşı'da güne 1 milyon 483 bin lira satış fiyatıyla başlayan dolar, gün sonunda 1 milyon 456 bin liradan kapandı. Günü 695 bin liradan açan markın piyasa kapanışındaki fiyatı da 680 bin lira oldu. 
     Piyasanın dünkü kapanışında doların satış fiyatı 1 milyon 480 bin lira, markın fiyatı ise 692 bin lira düzeyinde bulunuyordu. 
     Merkez Bankası ise doların bugünkü kurunu alışta 1 milyon 453 bin 969 liraya, satışta ise 1 milyon 460 bin 982 liraya düşürdü. Dünkü kapanışa göre alışta 24 bin 566 lira, satışta ise 24 bin 684 lira düşüş oldu. 
     Bono faizleri düştü 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz oranı ortalama yüzde 62.01'den kapandı. 
     İMKB Tahvil ve Bono Piyasası verilerine göre, gecelik faizde en düşük oran yüzde 60.50, en yüksek oran ise yüzde 62.10 oldu. Bankalararası TL interbankında da gecelik faiz oranı yüzde 62.00'den gerçekleşti. 
     Tahvil ve Bono Piyasası Kesin Alım Satım Pazarı'nda işlem gören 14 Kasım 2001 vadeli bugün valörlü bononun basit getirisi yüzde 73.00, bileşik getirisi ise yüzde 95.67 olarak gerçekleşti. Dünkü piyasa kapanışında, aynı bononun bileşik getirisi 96.38 olarak belirlenmişti. 
     Borsa'da çıkış sürüyor 
     Borsa ise döviz fiyatlarındaki düşüşün sürmesi üzerine borsa günü artışla kapadı. 
     Ulusal-100 Endeks, ilk seanstaki 52.80 puanlık artışın ardından, 2. seansta özellikle mali sektör hisselerdeki taleple 251.48 puan daha arttı. Endeks, günü 304.28 puan artışla tamamlarken, hisse senetleri de ortalama yüzde 3.30 oranında değer kazandı. 
     Günlük işlem hacmi de 244 trilyon 90 milyar 712 milyon lira olarak gerçekleşti. 
     
     







</TEXT>
</DOC>
