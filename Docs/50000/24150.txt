<DOC>
<DOCNO> 24150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur20.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Erzurum'da yine "benim köylüm" dedi... 
</HEADLINE>
<TEXT>

     9. Cumhurbaşkanı Süleyman Demirel, hububata verilen taban fiyatlarının yetersiz olduğunu savunarak, ''Çiftçinin halinden anlayanlar, verilen taban fiyatının kafi olmadığını bilirler'' dedi. 
     Atatürk Üniversitesinin davetlisi olarak Erzurum'a gelen Demirel, 9. Kolordu Komutanı Korgeneral İsmail Koçman'ı ziyaretinin ardından Erzurum Büyükşehir Belediyesi'ne gelerek, Belediye Başkan Vekili Süha Dengizek'ten belediyenin çalışmaları hakkında bilgi aldı. 
     Demirel, bir gazetecinin Devlet Bakanı Kemal Derviş'in Ankaralı sanayicilerle görüşmesi konusunda soru yöneltmesi üzerine, ''Beni birisinin sorunu, diğerinin cevabı için kullanmayın. O soruların muhatabı ben değilim. Ben ne sorulacak sorunu, ne de verilecek cevabınmuhatabıyım. Ben Erzurum'a geldim Vali ve Belediye Başkanınızla görüşüyorum. Bana beni ilgilendiren sorular sorun'' yanıtını verdi. 
     Demirel, çiftçilere verilen hububat taban fiyatları ile ilgili olarak yaptığı değerlendirmede ''Çiftçiler sızlandığına göre, fiyat yetersizdir'' dedi. 
     Avrupa ve özellikle Amerika'daki çiftçilerin, Türkiye'deki çiftçilere göre akaryakıtı yarı fiyatına, gübreyi ucuza aldığını belirten Demirel, girdilerin olmaması halinde çiftçilerin bu fiyata tahammül edebileceğini söyledi. 
     Çiftçinin üründen elde edeceği verimle borçlarını ödeyebilmesi gerektiğini kaydeden Demirel, ''Çiftçinin halinden anlayanlar bu fiyatın kafi olmadığını bilir. Devlet diyecek ki 'nereden verelim', ancak ateş düştüğü yeri yakar. Çiftçi bunu dinlemez'' diye konuştu. 
     ''Türkiye'de güven bunalımı var'' yönündeki sözlerinin hatırlatılması üzerine Demirel, ''Vatandaş kime güvenmiyorsa, onlar güven tazeleyecek ya da yönetim değişecek'' cevabını verdi. 
     Demirel, ''Türkiye'de ekonomik yangın sönmüş müdür '' sorusuna yanıt olarak da, ''Bunu sokaktaki vatandaşa sorun, benim söyleyeceğim laf büyüyor. Sizin de anlayacağınız gibi bu demektir ki yangın henüz sönmemiştir'' diye konuştu. 
     Demirel, Türkiye'de IMF konusunda yapılan tartışmalarla ilgili açıklamasında ise Türkiye'yi Türkiye'den başka kimsenin yönetemeyeceğini anlatarak, şunları kaydetti 
     ''Bu konudaki alınganlıklar, ileri götürülmemeli. Konu, bağımsızlığa gölge düşürme noktasına getirilmemelidir. Türkiye, IMF'nin kuruluşunda hazır bulunmuştur. Bu konuda biraz daha dikkatli olunmalıdır.'' 







</TEXT>
</DOC>
