<DOC>
<DOCNO> 46750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/guncel/gun08.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın süresi var mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     "Aşk dediğin 2 yıl sürer. İlişkilerimde sınırım iki yıldır. Aşk salgım o kadar." Bu sözler, sevgilisi Mehmet Ali Alabora’dan ayrılan Doğa Rutkay’a ait. Gerçekten de aşkın süresi olur mu Tarafların görüşleri şöyle 
     
     Psikiyatr Prof. Dr. Sedat Özkan 
Arayış içindeler      Aşkın süresi olmaz. Yetişkin bir insan, sağlıklı, istikrarlı ilişkileri sürdürebilir. Sürekli partner değiştirmek, doyumsuzluk, kişilik bozukluğudur. Bazı insanlar, kendi psikolojik huzursuzluklarından, doyumsuzluktan dolayı sürekli bir arayış ve sürekli partner değiştirme çabası içindedirler. Aşk olgunluk, istikrar, kişilik, beyin, yürek ister. Aşk evrenseldir, sorumluluk, sadakattir. Nerede olursak olalım o kişiyi düşünmektir. Bütünleşmek çok önemli. Sorumluluk alamayan insan aşık olamaz. Kimse piyasadaki yüzeysel sığ kaçamakları aşk diye yutturmasın. Herhangi bir kimseyi kastetmiyorum ama piyasa ilişkileri aşk değildir. 
     
     Sibel Turnagöl 
Aşk eşittir ayrılık      Aşk deyince aklıma hemen ayrılık geliyor. Çünkü bence aşk eşittir ayrılık demek. Aşk başladığı, kendini size hissettirdiği andan itibaren yaşanılan heyecanın ve coşkunun sonuçta süresi belli. Sürenin devreye girmesiyle de bitiş başlıyor. İlk başlarda yaşanan elektrik, heyecan ve coşkunun belli bir süresi olmasına rağmen, bunun farkında olmadan bu hissettiğiniz geçici hisleri sevgiye dönüştürebiliyorsanız kalıcı bir ilişki yaşamış oluyorsunuz. Yani aşk, aslında sevginin ilk heyecanını çakan bir elektrik. Bu elektriği sürekli hale getirmek de sevmek ve özveride bulunmakla başlıyor. Yoksa tüm o geçici durumlara yeniliyor insan ve ilişki yokuşa sürülüyor. 
     
     Psikolog Nihat Kaya 
Aşkın süresi olmaz      Aşkın süresi olmaz. Aşk duygusal bir olayı, elektriği yakalamaktır. Voltaj düştükçe aşk da azalır. Bu kişiden kişiye değişir. Bir hafta da sürer, 10 yıl da, ölene kadar da. Kişisel özelliklere, şartlara bağlı bir durumdur. Aşk süresi bu kadardır bu süreyi değerlendireyim diye birşey yoktur. İnsanı sürükleyen, hipnotize eden bir süreçtir. Kişinin görmek istediği şeyleri yaşamasıdır. Zihninde canlandırması, ona aksaderek ondan geriye algılamasıdır. Aşk, acı çekmektir, geniş hayaller kurmaktır. Öfkedir, şiddettir. Hep pembe hayaller güzel anlar değildir. Aşk bütün bunların toplamıdır. 
     
     Şevval Sam 
En fazla 3 yıl      Aşk en fazla 3 yıl sürer. O üç yılın da ilk birbuçuk yıldan sonrası ite kaka gidiyor. Ben bu yüzden platonik aşk taraftarıyım. Bir takım sözlerin söylenmemiş olması, daha geç söylenmesi, duyguların geç açığa çıkması gibi şeyler aşkın ömrünü uzatmaya yarıyor. İlişkide hemen "Seni seviyorum" dememeli. Ben şahsen böyle bir ilişki biçimini tercih etmiyorum. Aşkın üç yılda bitme nedenlerinden biri de bu Hemen her şeyi açığa çıkartmak ve merak edecek bir şey kalmaması. Aşk, itiraflara dayanmadan, bir takım sözler söylenmeden yaşanırsa o zaman sürer. 
     



 GÜNCEL 



















</TEXT>
</DOC>
