<DOC>
<DOCNO> 36639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur24.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlere ''tesisatçı'' olarak girip kızlara tecavüz eden adam teslim oldu 
</HEADLINE>
<TEXT>

     Zeytinburnu'nda ''tesisatçı'' olarak girdiği dairedeki genç kızı bayıltarak, tecavüz ettikten sonra merdiven boşluğuna attığını ifade eden bir kişi, olaydan 10 saat sonra polise teslim oldu. 
     Alınan bilgiye göre, Sümer Mahallesi'ndeki bir apartmanın merdiven boşluğunda gece saatlerinde yaralı olarak bulunan D.Y. 19 , İstanbul Üniversitesi Tıp Fakültesi Hastanesi'ne kaldırılarak tedavi altına alındı. 
     D.Y.'nin ailesiyle birlikte kaldığı dairede yapılan incelemelerde kan izlerine rastlanırken, genç kızın olay sırasında yalnız olduğu öğrenildi. 
     Bu olaydan yaklaşık 10 saat sonra, Zeytinburnu İlçe Emniyet Müdürlüğü'ne gelen Nurullah Ayaz adlı kişi, Sümer Mahallesi'nde kendisini tesisatçı olarak tanıtarak girdiği dairede, bir genç kızı evde yalnız olmasından da yararlanarak, kafasına demir çubukla vurarak bayılttığını anlattı. 
     Ayaz ifadesinde, bayılttığı genç kızı, tecavüz ettikten sonra merdiven boşluğuna attığını söyledi. Olaydan sonra kaçtığını belirten Ayaz, pişman olduğunu ve polise teslim olmaya karar verdiğini kaydetti. 
     İlk ifadesinde kendisine tecavüz edildiğini belirten D.Y.'nin Adli Tıp Kurumu'nda muayeneden geçirileceği öğrenildi. 
     







</TEXT>
</DOC>
