<DOC>
<DOCNO> 3005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur22.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tilda Kemal toprağa verildi 
</HEADLINE>
<TEXT>

     Ünlü yazar Yaşar Kemal'in, geçirdiği amansız hastalıktan kurtulamayarak yaşama veda eden eşi Tilda Kemal toprağa verildi. 
     Tilda Kemal'in cenaze namazı Teşvikiye Camii'nde öğleyin kılındı. Camiye gelişinde yakınlarının desteği ile yürüdüğü görülen Yaşar Kemal, zaman zaman 50 yıllık hayat arkadaşı için gözyaşı döktü. Oldukça üzgün olduğu görülen Kemal'in, ''Tilda bunda da benden önce davrandı'' sözleri, cenazeye katılanları duygulandırdı. 
     Törende gazetecilere bir açıklama yapan Zülfi Livaneli de, Kemal ailesi ile 30 yıllık bir dostlukları olduğunu ve bugün bu acıyı yaşadıklarını dile getirerek, ''Ama aylardan beri onun yok oluşunu görüyorduk. Onun çevresinde olup da rüzgarından etkilenmeyen yok gibiydi. Yaşar Kemal'in bir romanının sonunda dediği gibi o güzel insanlar, o güzel atlara binip gitti '' şeklinde konuştu. 
     Her kesimden çok sayıda ünlü kişinin katıldığı cenazede, kısa bir süre önce cezaevinden çıkan Eşber Yağmurdereli ve Pınar Selek de bulundu. 
     Gazetecilerin sorularını yanıtlayan Yağmurdereli, cezaevinden çıktıktan sonra böyle bir olayla karşılaşmasının üzücü olduğunu belirterek, ''Hayat hem sevinç, hem de üzüntülerle dolu'' dedi. 
     Yağmurdereli bir soru üzerine, Şartlı Salıverilme Yasası'nı yeterli bulmadığını da kaydetti. 
     Cenaze törenine, Tilda ve Yaşar Kemal'in oğulları Raşit Gökçeli'nin yanı sıra CHP eski Genel Başkanı Altan Öymen, Erdal İnönü, TGC Başkanı Nail Güreli, Rutkay Aziz, Berhan Şimşek, İzzet Günay, Ali Özgentürk, Ercan Karakaş, Nurettin Sözen, gazeteciler Umur Talu, Necati Doğru, Nezih Demirkent, Ali Kırca, Ahmet ve Mehmet Altan, Selahattin Duman, edebiyet dünyasından Enis Batur, Cevat Çapan, Fethi Naci, Aslı Erdoğan, Solmaz Kamuran, Ferit Edgü, Orhan Pamuk, Demirtaş Ceyhun ile Oğuz Aral, Halil Ergün, Erol Evgin, Ara Güler, Genco Erkal, Coşkun Aral, Yıldız Kenter, Atıf Yılmaz ve işadamı Turgut Yılmaz'nda aralarında bulunduğu çok sayıda ünlü katıldı. 
     Dini töreni yürüten din görevlisi Emin Işık da, Tilda Kemal'in kendini yetiştirmiş çok kıymetli bir insan olduğunu belirterek, ''Ben, İnce Memed'i okurken kendimi köylerimde dolaşır buldum. Bizim kültürümüzü bir piyano gibi çalmış bir insana yıllarca hizmet etmiş biri yatıyor burada. Ey insanlar, kültür sanat alemine sahip çıkın'' diye konuştu. 
     Cenaze namazından sonra Tilda Kemal'in cenazesi, Zincirlikuyu Mezarlığı'nda toprağa verildi. Cenaze törenine, ANAP Genel Başkanı, Devlet Bakanı ve Başbakan Yardımcısı Mesut Yılmaz ile eşi Berna Yılmaz, Kültür Bakanlığı, Dışişleri Bakanı İsmail Cem, CHP ve HADEP İl Başkanlıkları da birer çelenk gönderdi. 




</TEXT>
</DOC>
