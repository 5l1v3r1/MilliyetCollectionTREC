<DOC>
<DOCNO> 6276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun13.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erivan'da Fransızca öğretim yapan üniversite açılıyor 
</HEADLINE>
<TEXT>

Ermenistan Devlet Başkanı Robert Koçaryan, ülkesinin 1991 yılında bağımsızlığını ilan etmesinden bu yana Fransa'ya resmi ziyaret yapan ilk Ermenistan devlet başkanı olarak Pazartesi günü Paris'e gelecek. Fransa Dışişleri Bakanlığı'ndan verilen bilgilere göre, Koçaryan'a Paris ziyareti sırasında, Sanayi, Ticaret ve Kültür bakanları ile Anayasa Mahkemesi Başkanı'nın da katılacağı geniş bir heyet eşlik edecek. Koçaryan'ın Pazartesi günü Fransa Cumhurbaşkanı Jacques Chirac, Salı günü ise Başbakan Lionel Jospin ile yapacağı görüşmelerde, Yukarı Karabağ sorunu, Erivan'ın AB ile ilişkileri ve Ermenistan'ın Dünya Ticaret Örgütü'ne WTO yaptığı başvuru ile bölgesel ve ikili konular ele alınacak. Koçaryan, ayrıca Meclis ve Senato başkanları, Paris Büyükşehir Belediye Başkanı ve Fransız İşadamları Derneği MEDEF üyeleriyle biraraya gelecek. Ziyareti sırasında, ''1000'li yıllarda Ermenistan'ın başkenti Ani''isimli serginin Salı günkü resmi açılışına katılacak olan Koçaryan, Perşembe günü Lyon kentine geçecek, 16 Şubat Cuma günü de Fransa'dan ayrılacak. Öte yandan Temmuz ayında Erivan'da Fransızca ve Ermenice öğretim apan bir üniversite açılacağı bildirildi. Koçaryan tarafından açılacak üniversite, Ekim ayında öğretime başlayacak. Fransa Dışişleri Bakanlığı Sözcüsü François Rivasseau, üniversitenin açılmasını memnuniyetle karşıladıklarını belirterek, ''Üniversite, hem Ermeni gençliği için, hem de Fransa'nın Ermenistan'daki varlığınını geliştirilmesi için olumlu olacak'' dedi. 




</TEXT>
</DOC>
