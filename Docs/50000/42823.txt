<DOC>
<DOCNO> 42823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/soneko08.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Global ekonomideki belirsizlik Latin ülkeleri olumsuz etkiliyor 
</HEADLINE>
<TEXT>

     ABD'deki terörist saldırılar ve ileride ne olacağının kesin olarak belli olmaması, bu ülkeyle en çok ticaret yapan Latin Amerika ülkelerini de olumsuz etkiliyor. 
     Makro ekonomik hedeflerini yeniden gözden geçirmeye başlayan Brezilya, daha önce yüzde 4.5'luk büyüme oranını yüzde 2.8'e çekmesine rağmen, bu büyüme rakamına da güvenmiyor. 
     Brezilya Merkez Bankası Başkanı Arminio Fraga, düzenlediği basın toplantısında, bu yıla ilişkin yüzde 2.8'lik büyüme rakamını, bir kaç gün içinde yeniden revize ederek küçükteceklerini söyledi. 
     Uzmanlar, Latin Amerika ülkeleri için iyimser olmanın zor olduğunu, savaş ihtimalini bir yana bırakacak olursak, tüketici ve yatırımcının, ABD'deki terörist saldırılar nedeniyle zayıfladığını vurguluyorlar. 
     Kuzey Amerika Serbest Ticaret Bölgesi NAFTA üyesi Meksika'nın ise önceki yıllarda ABD ile yaptığı serbest ticaret nedeniyle önemli bir büyüme gösterdiği belirtilirken, ABD ekonomisindeki durgunluğun, Meksika'yı çok olumsuz etkileyeceği kaydediliyor. 
     Bu arada Arjantin'in de sermaye çıkışını durdurabilmek için, IMF'den 22 milyar dolarlık bir mali yardıma ihtiyacı olduğu ifade ediliyor. 






</TEXT>
</DOC>
