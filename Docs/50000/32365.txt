<DOC>
<DOCNO> 32365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur14.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, TRT için iki adayını açıkladı "Yücel Yener ve Adem Gürses" 
</HEADLINE>
<TEXT>

     Radyo-Televizyon Üst Kurulu RTÜK , TRT Genel Müdürlüğü için, görev süresi yarın dolacak olan TRT Genel Müdürü Yücel Yener ile BRT Genel Müdürü Adem Gürses'i aday gösterdi. 
     Üst Kurul, üçüncü adayı öğleden sonra yapacağı toplantıda belirleyecek. 
     RTÜK, TRT Genel Müdürlüğü için üç aday belirlemek üzere saat 11.00'de toplandı. Yaklaşık 1 saat süren toplantıdan sonra bir açıklama yapan RTÜK Başkan Yardımcısı Fatih Karaca, TRT Genel Müdürlüğü için Yücel Yener ile Adem Gürses'in aday olarak belirlendiğini söyledi. 
     Karaca, üçüncü adayın belirlenmesi için 7. turdan sonuç alınamaması nedeniyle öğleden sonra saat 13.30'da toplanılacağını ve üçüncü adayın belirleneceğini kaydetti. 
     Yapılan seçimler sonucunda Yücel Yener'in 1. turda, Adem Gürses'in de 3. turda da 6'şar oyla TRT Genel Müdürlüğü adaylığına seçildiklerini bildiren Karaca, üçüncü adayı belirlemek için yapılan 7. turdan sonuç alınamadığını belirtti. 
     Karaca, bugün üçüncü adayın da belirlenmesi halinde bu isimlerin öğleden sonra Başbakanlığa bildirileceğini kaydetti. 
     Fatih Karaca, üçüncü aday için hangi isimlerin geçtiğinin sorulması üzerine, 7. turda Prof. Dr. Nurettin Güz'ün 4 oy, Saadettin Gürbüz'ün de 3 oy aldığını söyleyerek, yasaya göre, ilk 3 turda adayların 6, daha sonraki turlarda ise 5 oy almasının yeterli olduğunu hatırlattı. 
     Öğleden sonraki toplantıya 8. turla devam edileceğini ifade eden Karaca, bu turlarda 5 oy alan ismin üçüncü aday olarak belirleneceğini kaydetti. 
     
     
     
     







</TEXT>
</DOC>
