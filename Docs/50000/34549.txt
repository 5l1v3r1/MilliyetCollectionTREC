<DOC>
<DOCNO> 34549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun13.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Die Welt gazetesinde Türkiye ilanı... 
</HEADLINE>
<TEXT>

     Almanya'nın günlük siyasi gazetelerinden Die Welt'de, tanınmış Alman ve Türklerin, Türkiye ile ilgili görüşlerine ver veren bir ilan yayımlandı. 
     'Türkiye-AB yolunda sağlanan gelişmeler'' başlığıyla yayımlanan ilanda, özellikle eski Federal Meclis Başkanı ve Göç Komisyonu Başkanı Rita Süssmuth'un görüşlerine geniş yer verildi. 
     Süssmuth, Türklerle Almanların, Almanya'da olduğu kadar diğer Avrupa ülkelerinde, uluslararası örgüt ve kuruluşlarda da ortaklıklarını sürdürdüklerini vurgulayarak, geçen yıllarda birçok konuda ortak çıkarlar, ancak farklılıklar da tespit ettiklerini söyledi. 
     Ortak yanların daha fazla ön planda tutulması, farklılıklar konusunda da somut konuşulması gerektiğini savunan Süssmuth, ''Bu tür bir diyaloğun olumlu etkisi olduğunu geçmişte de gördük'' dedi. Türkiye'nin Alman turistlerin sevdiği bir ülke olmasının dışında, Türklerin de Alman halkının günlük yaşamına girdiğine dikkat çeken Süssmuth, ''Avrupa siyasi bir birlik haline gelecekse, Türk ortaklarımızın çıkarlarını mutlaka göz önünde bulundurmalıyız'' diye konuştu. Brandenburg Eyaleti Başbakanı Manfred Stolpe, Türkiye'nin, Almanya'nın geleneksel olarak en önemli ''ortağı'' olduğunu vurgulayarak, iki Almanya'nın birleşmesinden bu yana Brandenburg eyaletinde yaşayan Almanların Türkiye'yi hayallerindeki tatil ülkesi olarak keşfettiklerini kaydetti. Türklerin de Berlin ve Brandenburg eyaletlerinde yoğun yaşadığına işaret eden Stolpe, ''Bu karşılıklı tanışmanın gelecekte herkesin çıkarına daha da güçlenmesini diliyorum'' dedi. 
     
     AB açık perspektif sunmalı 
     Eski Alman Sanayicileri Birliği BDI Başkanı Hans-Olaf Henkel, Türkiye'nin Avrupa'ya ait olduğunu, diğer AB adayı ülkelerden çok daha önce AB'ye girmek istediğini ve AB tarafından da bu sözün verilmiş olduğunu belirtti. Türkiye'deki laik düzenin diğer İslam ülkelerine örnek teşkil etmesi gerektiğini söyleyen Henkel, Türkiye'nin, sorunlarını çözmesi, ancak AB'nin de kendisine açık bir perspektif sunması gerektiğini ifade etti. 
     Siemens şirketinin Yönetim Kurulu Başkanı Heinrich von Pierer, Türkiye'nin sevecen, yardımsever ve çalışkan insanlarıyla tanındığına işaret ederek, milyonlarca Almanın, Türkiye'yi ve Türkleri her şeyden 
     önce çalışkanlıklarından dolayı takdir ettiğini belirtti. Pierer, Siemens'in Türkiye ile 1856 yılından bu yana sıkı ilişkileri olduğunu, Türkiye'de 3 bin, Almanya'da da çok sayıda Türkün Siemens tesislerinde çalıştığını hatırlattı. STEAG şirketi Yönetim Kurulu Başkanı Jochen Melchior, İskenderun'da kurdukları bir taş kömürü santraliyle şirket tarihindeki en büyük yatırımı yaptıklarını, bu işbirliği çerçevesinde Türkiye'yi güvenilir ortak olarak gördüklerini belirtti. 
     Mitteldeutscher Rundfunk adlı radyonun yöneticisi Udo Reiter de henüz 17 yaşındayken Türkiye'yi dolaştığını, kendisine gösterilen misafirperverliği ve ''Alman sevgisini'' unutamadığını söyledi. Eski Ekonomi Bakanı Günter Rexrodt ise Berlin'in, Türkler olmadan ekonomik, kültürel ve insani açıdan çok daha fakir olacağını vurgulayarak, Almanya ve Avrupa'daki Türk pazarından istifade edilmemesinin büyük bir sorumsuzluk olacağını kaydetti. 
     Türkiye Araştırmalar Merkezi TAM Direktörü Faruk Şen, Almanya'da yaşayan 2 milyon 400 bin Türkün Alman ekonomisine büyük katkıda bulunduğuna dikkati çekerken, Şahinler Holding Yönetim Kurulu Başkanı Kemal Şahin, Almanya'da 50 binden fazla Türk şirketinde 30 farklı milletten insan çalıştığını, farklı zihniyet, düşünce ve perspektiflerin çeşitlilik yarattığını belirtti. Avrupa Parlamentosu milletvekili Ozan Ceyhun da Türk hükümeti tarafından hazırlanan Ulusal Program'ın, Türkiye'nin AB üyeliği yolunda önemli bir adım olduğunu, ayrıca birçok Türk örgütü ve derneğinin, AB ile yakınlaşma sürecini yoğun şekilde desteklediğini söyledi. 







</TEXT>
</DOC>
