<DOC>
<DOCNO> 13192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/dunya/dun02.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavut siviller Kosova’ya kaçıyor 
</HEADLINE>
<TEXT>

     DIŞ Haberler ServİSİ 

     Makedonya ordusunun önceki gün Kalkandelen Tetovo bölgesinde ayrılıkçı Arnavut gerillalara karşı giriştiği geniş çaplı operasyon yüzlerce kişinin Kosova’ya kaçmasına neden oldu. Kosova’daki BM Mülteciler Yüksek Komiserliği’nden yapılan açıklamada, çatışmalardan kaçan yüzlerce sivilin sınırı yürüyerek geçtiği belirtildi. Çatışmalardan kaçarak mülteci konumuna düşen sivillerin sayısının tam olarak bilinmediği ancak sayılarının her geçen saat arttığı kaydedildi. 
     Kalkandelen çevresindeki tepelere mevzilenmiş Arnavut militanların yerlerinden sökülüp atıldığı açıklandı. İki günlük operasyonda 2 asker, 1 polis ve çatışma bölgesine giren bir araçtaki 4 sivilin hafif yaralandığı belirtilirken, Arnavut gerillalar ile Makedon askerleri arasındaki çatışmaların bölgenin batısına doğru kaydığı bildirildi. 
     NATO Genel Sekreteri George Robertson, militanları silahlarını bırakmaya çağırırken, NATO’nun, Makedonya’nın istikrarsızlaştırılmasına izin vermeyeceğini belirtti. 
     


 DÜNYA 












</TEXT>
</DOC>
