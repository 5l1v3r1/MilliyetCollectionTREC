<DOC>
<DOCNO> 42679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur19.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan kilise duası "Tanrı ABD'yi İsa'nın yolundan ayırmasın" 
</HEADLINE>
<TEXT>

     AK Parti Genel Başkanı Recep Tayyip Erdoğan, ABD'lilerin terör olayından sonra kiliselerde okuduğu duayı partisinin grup toplantısında okudu. Erdoğan, "Tanrı ABD başkanını ve kongre üyelerini İsa mesihin yolundan ayırmasın" dedi. 
     Partisinin grup toplantısında, terörün çıta yükselttiğini belirten Erdoğan, "Bu savaştan da öte bir şey. Seçilen hedeflerin sembolik değerlerinin iyi incelenmesi gerekir. Terör belli bir ırk ve dine bağlı değildir. Bunu yapanlar, belli bir ülke ve örgüt olmaktan çıkmıştır. Bu yüzden ortak stratejilerin belirlenmesi gerekir" diye konuştu. 
     Suçlu bulunmadıkça cezalandırmanın başlamamasını isteyen Erdoğan şunları söyledi 
     "ABD'li dostlar, umarım fevri hareket etmez. Müslümanlara yönelik taciz eylemlerini sakıncalı buluyoruz. Kiliselerde okunan duayı okumak istiyorum. Tanrı başkanı ve kongre üyelerini İsa mesihin yolundan ayırmasın. Çünkü Hz. İsa, 'Kendin için istemediğini başkası için de isteme' der. Ama artık hiç bir şey eskisi gibi olmayacak. Önlemler nedeniyle demokratik düşüş olabilir. Umarım, bunun din savaşına ve cadı savaşına dönüşmesine müsaade etmezler." 







</TEXT>
</DOC>
