<DOC>
<DOCNO> 36388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun21.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusundan bazı gözlemcilerin casusluk yaptığı iddiası 
</HEADLINE>
<TEXT>

     Batı Şeria'daki El Halil'de görevli bazı uluslararası gözlemcilerin Filistinlilere casusluk yaptığını ileri süren İsrail ordusunun, Türk gözlemcilerin tutumundan şikayetçi olmadığı bildirildi. 
     Ha'aretz gazetesinde yayımlanan haberde, uluslararası gözlemcilerin, İsrail ordusunun ve Yahudi yerleşimcilerin hareketleri hakkında Filistinlilere hassas bilgi aktardıkları yolundaki İsrail askeri kaynaklarının iddiasına yer verildi. Bu kaynaklar, İsveçli ve İskandinav gözlemcilerin özellikle tek taraflı davrandığını, polislik geçmişleri olan Türk ve İtalyan gözlemcilerin ise daha dengeli bir tutum izlediğini ve İsrail ordusuna ''çok daha anlayışlı'' yaklaştığını belirttiler. Her 6 ayda bir değişen gözlemcilerin kentte neler olup bittiği hakkında hiçbir zaman derin bilgiye sahip olamadığını belirten askeri kaynaklar, ''El Halil'de olup bitenlerden öğrenilecek tek şey, Batı Şeria ve Gazze'ye gözlemci gönderilmesinin, İsrail açısından ne denli olumsuz olduğudur. Filistinlilerin anlaşmaları ihlalini izlemek mümkün olmazken, İsrail askerlerinin ve yerleşimcilerinin bütün hareketleri gözleniyor. Ayrıca gözlemciler, buraya Yahudi düşmanı bir yaklaşımla geliyor'' diye konuştu. 
     Uluslararası gözlemcilerin sözcüsü ise bir açıklama yaparak suçlamaları reddetti. Sözcü, İsrail ordusunun bugüne kadar gözlemcilerin faaliyeti hakkında hiçbir resmi şikayette bulunmadığını hatırlatarak, görevlerini El Halil anlaşması çerçevesinde tarafsız olarak yerine getirdiklerini söyledi. 
     El Halil'deki uluslararası gözlemcilere yöneltilen casusluk suçlamasının, İsrail'in bölgeye yeni uluslararası gözlemciler gönderilmesini önlemek için başlattığı kampanyanın bir parçası olduğu sanılıyor. İsrail basınında çıkan yorumlarda, İsrail'in Lübnan sınırında konuşlanmış BM Barış Gücü UNİFİL gözlemcilerinin Hizbullah tarafından 3 İsrailli askerin kaçırılmasını ve gelişen olayları videoya çekmelerini büyütmesinin ardında da ''uluslararası gözlemcilerin güvenilmez'' oldukları imajını yayma amacı yattığı belirtilmişti. 







</TEXT>
</DOC>
