<DOC>
<DOCNO> 47793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun03.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adil’ sayaç vurgunu 
</HEADLINE>
<TEXT>

İstanbul Büyükşehir Belediyesi’nin binalardaki doğal gaz ve su sayaçlarını okuyan iki kurumundan birisine, yapılan işte bir fark olmamasına rağmen diğerinden 7 kat daha fazla ücret ödediği ortaya çıktı 
     NEDİM ŞENER 

     Maliye Bakanlığı Hesap Uzmanları Kurulu, Albayrak Grubu ihaleleriyle sarsılan İstanbul Büyükşehir Belediyesi’nde eşi görülmemiş bir sayaç vurgunu ortaya çıkardı. İstanbul’daki her konut ve işyerine, neredeyse yanyana olan doğal gaz ve su sayaçlarını okutmak için ayrı elemanlar gönderen Büyükşehir Belediyesi’nin aynı işlemi yapan iki kurumundan birisi, diğerinden 7 kat daha fazla ücret tahsil ederek trilyonlarca lira haksız kazanç elde etti. Halen süren trilyonluk vurgunun, faturalar aracılığıyla tüketici sırtından finanse edildiğine işaret edildi. 
     Hesap Uzmanları Kurulu tarafından hazırlanarak İstanbul DGM’ye gönderilen dosyada İGDAŞ’ta, rapor tarihi itibariyle 22.5 trilyonluk yolsuzluk yapıldığı, bunun 1.5 trilyonunun tanıtım filmi, dergi basımı gibi ihaleler yolu ile gerçekleştirildiği bildirildi. 
     Arkasında İstanbul Büyükşehir Belediyesi yönetimi ile Albayraklar operasyonunda gözaltına alınan Tufan Mengi’nin bulunduğu haksız kazanç organizasyonunun asıl vurgunu, doğal gaz sayaçlarının okunması işiyle gerçekleşti. 
     
     Okuması gazdan pahalı 
     Sedat Abdullah Arısoy başkanlığında 8 kişilik hesap uzmanları kurulunun hazırladığı rapordaki ifadeye göre, "organize suç örgütüne ait" Lonca AŞ’ye şaibeli bir ihale ile verilen mobil sayaç okuma işi için İGDAŞ’ın abone başına her ay 1 dolar 55 cent 2 milyon 480 bin lira ödediği bildirildi. Raporda, aynı iş için İSKİ’nin yalnızca 21 cent 336 bin lira ödeme yaptığı vurgulandı. 
     İstanbul’da doğal gaz kullanan aboneler bu nedenle İSKİ abonelerine göre her ay fazladan 2 milyon 144 bin lira ödemek zorunda bırakılıyor. 
     Raporda İSKİ ve İGDAŞ’ın sayaç okuma fiyatları arasındaki 7 kat fark için, "Aradaki fark İGDAŞ tarafından Lonca AŞ’ye aktarılan haksız kazanç olmaktadır. Bir başka ifade ile İGDAŞ karar alma mekanizmasında yer alan kişilerin İGDAŞ’tan dolandırdıkları para olmaktadır" ifadesini kullanıldı. 
     
     Gürtuna da raporda 
     Raporda şu ifadelere yer verildi 
     "Önceden belirlenerek, planlı bir organizasyonla gerçekleştirilen mobil tahakkuk sistemi sayaç okuma ihalesi ve işi sonucu İGDAŞ bu işin başlangıcından 21. 3. 2001 tarihine kadar haksız yapılan ödemeler sonucu 13 trilyon 644 milyar lira dolandırılmıştır. Ödemelerin yapıldığı tarihten 31. 3. 2001 tarihine kadar finansal açıdan İGDAŞ bünyesinde oluşacak 6 trilyon 517 milyar liralık değer, suç örgütüne bırakılmıştır. Bu durumda İGDAŞ’ın uğradığı zarar toplamı 31. 3. 2001 itibariyle 20 trilyon 161 milyar liraya ulaşmıştır. Dolandırıcılık eylemi halen devam etmektedir." 
     Hesap uzmanlarının raporunda, "İGDAŞ’ın dolandırılmasını planlayanların başında Genel Müdür Fuat Şengül, Genel Müdür Yardımcısı Halil İ. Leventoğlu ve Müşteriler Müdürü Yusuf Aydınoğlu bulunmaktadır" denildi. Lonca AŞ’ye verilen sayaç okuma ihalesi kararının altında İGDAŞ Yönetim Kurulu üyesi olarak imzası bulunan İSKİ Genel Müdürü Veysel Eroğlu da dolandırıcılığa göz yummakla suçlandı. Büyükşehir Belediye Başkanı Ali Müfit Gürtuna’nın "1 numaralı sanık" olarak kaydedildiği rapor, dava açılması istemiyle Yargıtay Başsavcılığı’na da gönderildi. 
     



 GÜNCEL 























</TEXT>
</DOC>
