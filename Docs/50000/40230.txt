<DOC>
<DOCNO> 40230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/spor/yture.html </URL>
<DATE> 2001/09/03/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
İşte bu kadar 
</HEADLINE>
<TEXT>

     Sonunda oldu... Nihayet Türkiye gibi oynamayı başardık ve üzerimizdeki ölü toprağını İspanya karşısında attık. Milli takımımız, Letonya’nın Slovenya’yı yenmesi ile son kozunu oynuyordu İspanya’ya karşı. Yenersek grup birincisi olacak, kaybedersek turnuvaya erken veda edecektik. Gerçekten de oyuncularımızı inanılmaz zorlu ve stresli bir 40 dakika bekliyordu. Ama her zaman olduğu gibi biz zoru seviyorduk ve mazoşist duygularımız yine bizi doğru yolu bulmaya yönlendirdi. 
     Sanırım ben de biraz mazoşistim. Çünkü Slovenya - Letonya maçında hemen herkes Slovenya’nın galip gelmesini isterken, kendi kendime "Hayır, İspanya’yı yenip grup birincisi olacağız. Letonya kazansın" diyordum. 12 aslanımızın sahaya çıkıp, sonuna kadar boğuşacağına ve kazanacağına yürekten inanıyordum. Ve öyle de oldu. Aslanların coachu Aydın Örs, sahaya "en iyi 5"i sürdü İspanya önünde. Hiçbiri de O’nu utandırmadı. Baştan beridir takımın en yüreklisi olan İbrahim, İspanya potasını bombardımana tutarken, 3 periyoda 35 sayı sığdırıp Avrupa’nın kralı olduğunu bir kez daha gösterdi. Mehmet rakibin Atlanta Hawks’lı yıldızı Gasol’ü adeta parkelere gömerken, kendisini izleyen Detroits Pistons başkanı Joe Dumars’a da anlamlı bir mesaj gönderdi. Orhun ekibini maestro gibi idare ederken, Hidayet takım oyununa bu kez tam anlamıyla ayak uydurdu. Hüseyin de yine pota altını İspanyol boğalarına duvar gibi ördü. 
     Bu arada Ankara seyircisini ve Athena grubunu da pas geçmeyelim. Milli takımın en zor maçında Ay - Yıldızlı oyuncularımıza öyle bir destek verdiler ki, rakip İspanya değil kim olursa olsun dün ASKİ salonundan sağ çıkamazdı. 
     Evet İspanya ile verdiğimiz ölüm kalım mücadelesini zor da olsa sağ salim atlattık. Grup birincisi olarak önümüzü de açtık. Takım olmayı başardığımızda neler yapabileceğimizi, son finalist İspanya’yı devirerek gösterdik. Son periyodda yaşadığımız "gevşeme sendromunu" yok ettiğimiz, istikrarı koruduğumuz takdirde bu turnuvada yenemeyeceğimiz takım yok. Şampiyonluğa giden yolda karşımıza kim çıkarsa çıksın, bu 12 aslanın istediği zaman engel tanımayacağını biliyorum. 
     



 SPOR 
























</TEXT>
</DOC>
