<DOC>
<DOCNO> 13248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/spor/spo15.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Thorpe’den müthiş rekor      AVUSTRALYA’NIN olimpiyat şampiyonu yüzücüsü Ian Thorpe, 800 metre serbestte 7.41.59’luk derecesiyle yedi yıllık Dünya rekorunu tarihe gömdü. 18 yaşındaki Thorpe, Hobart’taki ulusal şampiyonada elde ettiği bu dereceyle, vatandaşı Kieren Perkins’e ait eski rekordan 4.41 saniye daha iyi yüzdü. 
     
Sevim sevinci      BEŞİKTAŞ ile oynadıkları play - off karşılaşmasında kalp krizi geçiren ASKİ Hentbol Takımı Teknik Direktörü Yaşar Sevim kendine geldi. Sevim’in dün yoğun bakımdan çıkartılarak normal bölüme alındığı, bilincinin yerinde olduğu öğrenildi. 
     
Altay karışık      YÜKSELME Grubu’nda Altay’ın, Sivas’a yenilmesi taraftarı kızdırdı. Kafileyi havaalanında bekleyen 150 kadar taraftar, güvenlik güçleri futbolcuları doğrudan tesislere götürünce, buraya yöneldiler. 2. Başkan Mahmut Özgüner bazı taraftarların bıçak çektiğini söyledi. Çevik kuvvetin bastırdığı olaylarda futbolcular Kenan, Orhan ve Necati’nin darbe aldığı ileri sürüldü. Yönetim ise Altaylı futbolculara toplam 75 milyar lira ceza kesti. 
     
Laila ve Jacqui ringe ısınıyor      DÜNYACA ünlü iki boksör Muhammed Ali ile Joe Frazier’ın isimlerini ringde sürdüren kızları Laila Ali ve Jacqui Frazier, birbirleriyle karşılaşacakları maç için geri sayıma başladılar. İki dişi yumruk, haziranda New York’taki randevu öncesi Hollywood’da yardım amaçlı bir gösteriye katıldı. 
     
Litmanen 1.5 ay yok      FİNLANDİYA’NIN, İngiltere ile oynadığı ve 2 - 1 yenildiği Dünya Kupası eleme grubu karşılaşmasında sakatlanan Finli golcünün bileğinin kırıldığı ve en az 1.5 ay sahalardan uzak kalacağı bildirildi. Liverpool’da forma giyen Litmanen, bu sürede Barcelona’ya karşı yarı final maçını kaçıracak. 
     
Sampras elendi      ABD’nin Miami kentinde süren Masters Ericsson Open Turnuvası’na ev sahibi ülkenin favori raketlerinden Pete Sampras erken veda etti. Sampras, üçüncü turda 18 yaşındaki vatandaşı Andy Roddick’e 7 - 6 ve 6 - 3’lük setlerle mağlup oldu. Venus ve Serena Williams kardeşler de üçüncü turda rakiplerini kolay geçtiler. 
     


 SPOR 
























</TEXT>
</DOC>
