<DOC>
<DOCNO> 49247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sondun05.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket müdürleri 105 milyon dolarla kayıplara karıştı 
</HEADLINE>
<TEXT>

     ABD'de 11 Eylül'de meydana gelen terorist saldırı sonucu yıkılan New York'taki Dünya Ticaret Merkezi'nde ofisi bulunan ''First Equity Enterprises'' FEE 
     adlı şirketin müdürlerinin, 105 milyon doları alarak kayıplara karıştıkları belirlendi. Teroristlerin hedef aldıkları ikiz kulelerin 15. katında bulunan şirkette çalışanların hemen tamamı saldırıdan sağ olarak kurtulmuşlardı. Brooklyn savcılığı ile Posta İdaresi müfettişlerinin, yapılan şikayetler üzerine olayla ilgili soruşturma başlattıkları ifade edildi. Olay, FEE şirketinin bağlı olduğu ''Evergreen İnternational Spot Trading'' EIST firmasına başvuran bazı müşterilerin paralarını çekmek istemeleri üzerine ortaya çıktı. Kayıp olan 105-106 milyon doların 14 ülkeden yaklaşık 1400 müşteriye ait olduğu belirtiliyor. Savcılık şikayetler üzerine, bundan 4 yıl önce Brooklyn'de bir adres göstererek kurulan FEE'ye ait fonların dondurulmasını istedi. Bu bağlamda Melbourne'daki bir bankada bulunan bir hesabın dondurulduğu kaydedildi. Buna karşılık paralarla kayıplara karışan FEE müdürleri hakkında tutuklama emri çıkartılıp çıkartılmadığı açıklığa kavuşmadı. Konu hakkında açıklamada bulunan avukat James McGuire ise ''kayıp paralar konusunda federal makamlar tarafından soruşturma başlatıldığını'' doğruladı. 
     






</TEXT>
</DOC>
