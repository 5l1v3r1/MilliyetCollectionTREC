<DOC>
<DOCNO> 13846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/dunya/adun.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya meydan okudu 
</HEADLINE>
<TEXT>

Kazakistan’dan pompalanan petrol Rusya’nın Karadeniz’deki terminaline ulaşmadan, kavgası kızıştı. Moskova’nın Hazar temsilcisi sert çıktı Engelleme hakkınız yok, petrol Boğazlar’dan geçecek ’ 
     CENK BAŞLAMIŞ Moskova 

     Türkiye’nin, Kazak petrolünün getireceği yük nedeniyle Boğazlar tüzüğünde değişiklik yapma kararı alması Moskova’nın tepkisini çekti. 
     Kremlin’in Hazar Havzası Özel Temsilcisi ve Rusya Dışişleri Bakan Yardımcısı Viktor Kalujnıy, Türkiye’nin yasal açıdan İstanbul ve Çanakkale boğazlarından gemi geçişlerini engelleme ya da kısıtlama hakkı bulunmadığını savundu. 
     Kalujnıy, Aşkabat’ta İnterfaks’a yaptığı açıklamada, Devlet Bakanı Ramazan Mirzaoğlu’nun, "Kazak petrolünün Boğazlar üzerinden dünya pazarlarına gönderilmesinin deniz trafiğinde kargaşaya yol açacağı ve bu nedenle Türkiye’nin, trafiği kısıtlama hakkını saklı tuttuğu" şeklinde bir açıklama yaptığını belirterek, şunları söyledi "Bu mümkün değil. Çünkü herhangi bir projeye başlanıldığında, onun başından sonuna kadar bütün ayrıntıları hesaba katılır. Projenin çevresel ve mali boyutları, müşterinin durumu değerlendirilir, ulaştırma yollarının ekonomik hesaplamaları yapılır. Tengiz Kazakistan - Novorossisk Rusya’nın Karadeniz limanı boru hattını inşa eden konsorsiyum da bunun istisnası değil." 
     Kalujnıy, Rusya’nın Novorossisk limanının Boğazlar üzerinden yılda 50 milyon ton petrol sevk ettiğini, Tengiz - Novorossisk boru hattıyla yılda ilave 67 milyon ton petrol sevkinin planlandığını belirtti. 
     
Türkiye delil sunsun’      Kalujnıy, Devlet Bakanı Ramazan Mirzaoğlu’nun Kazak petrolünün Boğazlara fazla yük getireceği yolundaki görüşünü paylaşmadıklarını belirtti ve Türkiye’nin tanker geçişlerine herhangi bir kısıtlama uygulama hakkı bulunmadığını öne sürdü. 
     Rus yetkili, güvenlik boyutunun ise başka bir sorun olduğunu savunarak, "Bunun için ne yapılabileceği Türk Hükümeti’nin karar vereceği bir konu. 
     Deniz trafik düzenleme araçlarını değiştirip değiştirmemek, kılavuzluk veya geminin yedeğe alınarak çekilmesi gibi servisleri güçlendirip güçlendirmemek tamamen kendilerinin karar verecekleri bir konu. 
     Görüşüme göre, eğer güvenlik sorunlarının üstesinden gelinmesi gerekiyorsa, Türkiye bu sorunları ayrıntıları ile ortaya koymalı, belgelerle uygun biçimde delillendirmeli. Diğerleri de bunları kabul eder ya da etmez" diye konuştu. 
     Devlet Bakanı Mirzaoğlu, Kazak petrolünün de devreye girmesiyle artacak deniz trafiğini düzenlemek amacıyla Boğazlar Tüzüğü’nde değişiklik yapılacağını açıklamıştı. 
     


 DÜNYA 












</TEXT>
</DOC>
