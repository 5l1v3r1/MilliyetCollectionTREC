<DOC>
<DOCNO> 2696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/guncel/gun10.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
4 yıldır aranan tetikçi cezaevinde çıktı 
</HEADLINE>
<TEXT>

     SEMRA PELEK İstanbul 

     İşadamı Nesim Malki'nin öldürülmesi olayına katıldığı iddiasıyla dört yıldır aranan Emin Mengi'nin, Kırklareli'de "içki içtiği arkadaşıyla kavga etmekten" cezaevine konulduğu belirlendi. Olayda tetikçilik yaptığını söyleyerek önceki gün İstanbul DGM'ye teslim olan Mücahit Çakal ise sorgulanmak üzere Bursa Emniyet Müdürlüğü'ne gönderildi. 
     İşadamı Erol Evcil'in azmettirmesi sonucu Bursa'da öldürülen Malki cinayetiyle ilgili dört yıldır aranan Mengi 30 , 4 Ocak'ta Kırklareli'nin Dereköy yolu üzerinde, arkadaşı emlakçı Murat Taş ile balık yemeye gitti. Birlikte alkol alan arkadaşlar, aralarındaki borç nedeniyle tartıştı. Tartışmanın kavgaya dönüşmesi üzerine Mengi, Taş'ı dövdü. Olay yerine gelen jandarmanın gözaltına aldığı Mengi, soruşturmanın ardından çıkarıldığı mahkemece tutuklanarak Kırklareli E Tipi Kapalı Cezaevi'ne konuldu. Ancak tahliyesi gündeme gelen Mengi için Bursa Cumhuriyet Başsavcılığı, kendisinin Malki cinayeti nedeniyle arandığını Kırklareli Cumhuriyet Başsavcılığı'na bildirdi. Bunun üzerine tahliye edilmeyen ve hakkındaki gıyabi tutuklama kararı vicahiye çevrilen Mengi'nin Bursa Kapalı Cezaevi'ne sevki için gerekli işlemlere başlandı. 
     Aynı davadan idamla yargılanan ve bir yıldır tutuklu bulunan Burhanettin Türkeş'le aynı cezaevine konulan Mengi'nin, yakalanmamak için ilginç bir yöntem izlediği de ortaya çıktı. 
     Malki cinayeti soruşturmasını yürüten DGM Cumhuriyet Savcısı Engin Baltacı, yaklaşık iki yıl önce Mengi için gıyabi tutuklama kararı verdi. Baltacı'nın askeri hakimliğe atanmasının ardından soruşturmayı İstanbul DGM Cumhuriyet Savcısı Aykut Cengiz Engin devraldı. Engin, tüm illerdeki cumhuriyet savcılıklarına gönderdiği yazıda, Mengi hakkındaki gıyabi tutuklamanın vicahiye çevrilmemesini, sanığın yakalandığı yerde İstanbul Emniyet Müdürlüğü'ne gönderilmesini istedi. 
     Ancak, İstanbul Organize Suçlar Şubesi'nin sorgusundan kurtulabilmek için adam yaralamadan tutuklanan Mengi, böylece polis ve savcılığı atlatmış oldu. 
     


 GÜNCEL 















</TEXT>
</DOC>
