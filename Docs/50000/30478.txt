<DOC>
<DOCNO> 30478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sondun15.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kohl'ün eşi evinde ölü bulundu 
</HEADLINE>
<TEXT>

     Almanya'nın eski başbakanı Helmut Kohl'ün eşi Hannelore Kohl, Ludwigshafen kentindeki evinde ölü bulundu. Bir süredir hastalığın pençesinde kıvranan Kohl'un intihar ettiği açıklandı. 
     Hepimiz Helmut Kohl'u Almanya Başbakanı olduğu dönemde tanıdık. Türklere karşı olan tutumu ile kısa sürede tepkimizi çekti. 
     Derken oğlu Peter bir Türk kızına gönül verdi. Elif ile Peter arasındaki aşk dallanıp budaklanırken en büyük yardımcıları anne Hannelore oldu. Hannelore'nin anlayışlı tavrı babayı da yola getirdi ve iki gencin evlenmelerine karar verildi. 
     Helmut Kohl düğün için İstanbul'a geldiğinde artık değişmişti. İki gencin aşkı ile yumuşayan yüreğinde bu kez Türklere çok farklı bir yer veriyordu. 
     Düğünün görkemi uzun süre konuşuldu. Hepimiz Kohl ailesini sevmiştik. Ancak bugün hiç beklenmedik bir haber geldi. Hannelore Kohl evinde ölü bulundu. 
     İlk araştırmalardan sonra Hannelore Kohl'un intihar ettiği anlaşıldı. Bir süredir çektiği hastalık nedeniyle psikolojisi bozulan Kohl'un evde yalnız bulunduğu bir sırada ölmeyi seçtiği açıklandı. 
     Hannnelore Kohl'ün cesedinin, bu sabah Kohl'ün şoförünün eşi tarafından bulunduğu bildirildi. 
     Kohl ailesinin yakın çevresinden edinilen bilgilere göre, Kohl'ün şoförünün eşi, Hannelore Kohl'ün evinde temizlik yaptığı için, kendisinde evin anahtarı bulunuyordu. 
     Bu arada polis, Kohl ailesinin evinin önünde güvenlik barikatı oluşturdu ve sokağı trafiğe kapattı. 
     68 yaşında ölen Hannelore Kohl, 1993 yılında gördüğü bir penisilin tedavisi sonucu ışığa karşı hassaslaşmıştı. Hannelore Kohl, ışığa alerjisi nedeniyle oğlu Peter'in İstanbul'da yapılan düğününe de katılamamıştı. 
     
     
     






</TEXT>
</DOC>
