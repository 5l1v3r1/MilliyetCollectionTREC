<DOC>
<DOCNO> 46410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/ekonomi/eko04.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Corolla ucuz ve duygusal olacak 
</HEADLINE>
<TEXT>

ToyotaSa Genel Müdürü Volkan Eren yeni Corolla’nın rakiplerine göre daha ucuz olacağını söyledi 
     EKONOMİ SERVİSİ 

     Toyota otomobillerinin pazarlamasını yapan ToyotaSa Genel Müdürü Volkan Eren, Toyota’nın Adapazarı’nda üreteceği yeni Corolla modelinin piyasaya gerek fiyatı gerekse satış koşulları açısından rekabetçi koşullarda sunulacağını söyledi. Eren, yeni Corolla için yapılacak kampanyada, Corolla kullanıcısının otomobiline karşı olan duygusallığının vurgulanacağını kaydetti. 
     Piyasalarda bir güvensizlik problemi bulunduğunu, otomotiv sektöründe iç talebi canlandırmak için vergi reformunun gerekli olduğunu bildirdi. 
     Türkiye otomobil pazarının inişli çıkışlı bir trend izlemesine karşılık, uzun dönemde büyük bir potansiyele sahip bulunduğunu vurgulayan Eren, ancak yaşanan krizle alım gücünün zayıfladığını ve pazarın yüzde 70 daraldığını hatırlattı. 
     
     Pazar daralacak 
     Eren, otomotiv pazarının daha da daralacağına dikkat çekerek "2001 yılı otomobil pazarının iyimser bir tahminle 125 bin civarında olmasını bekliyoruz. 2002’de ise pazarın 2001 seviyelerinde gerçekleşek" dedi. 
     İç talebi canlandırmak için vergi reformunun gerekli olduğunu dile getiren Volkan Eren, bu konuda çalışmalarının devam ettiğini belirtti. 
     Volkan Eren, 2002’deki pazar payı hedeflerinin yüzde 7, orta vadede ise yüzde 10 olduğunu belirterek, bunda, üretilecek yeni Corolla’nın sedan, 5 kapı hatchback, station ve çok amaçlı MPV modelleri ile Fransa’dan getirilecek Yaris ve türevlerinin büyük katkısı olacağını bildirdi. 
     



 EKONOMİ 




















</TEXT>
</DOC>
