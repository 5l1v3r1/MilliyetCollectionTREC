<DOC>
<DOCNO> 6451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/son/soneko02.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarımda kuraklık tehlikesi 
</HEADLINE>
<TEXT>

     Türkiye genelinde geçen yıla göre yüzde 10'a varan, 60 yıllık ortalamalara göre yüzde 30'un üzerinde olan yağış azlığının, bu yılki tarımsal üretimi olumsuz etkilemesi bekleniyor. Ancak, Şubat-Nisan döneminde gerçekleşecek yağışlar, kuraklığın rekolte üzerindeki olumsuz etkisini azaltabilecek. 
     Tarım ve Köyişleri Bakanlığı yetkililerinin verdiği bilgiye göre, ekim döneminin başlangıcı olan 1 Ekim-30 Kasım 2000 tarihleri arasında gerçekleşen ortalama yağış miktarı, geçen yılın ortalam yüzde 9.4, son 60 yılın ise yüzde 33 altında. Yağışların mevsim normallerinin altında seyretmesinin, özellikle kışlık hububat ekilişi yapılan yerleri olumsuz etkilemesi bekleniyor. Yağışların yetersizliği, hububatin çıkış yüzdesini, çimlenmesini bu da verim ve üretimi olumsuz etkileyebiliyor. Ancak, bahar yağmurlarının dağılımına ve yağış miktarına bağlı olarak, verim ve üretimdeki olumsuz etkinin azalabileceği, rekolte konusundaki kesin değerlendirmelerin Mart ayı sonunda yapılabileceği belirtiliyor. 
     Yağışlardaki azlığın, özellikle çayır ve meraları olumsuz etkileyeceği vurgulanırken, sebze ve meyve üretimi açısından şu aşamada bir risk bulunmadığı kaydedildi. 
     
     



</TEXT>
</DOC>
