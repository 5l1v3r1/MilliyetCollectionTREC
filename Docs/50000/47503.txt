<DOC>
<DOCNO> 47503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun09.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Yönetimi "Bin Ladin yer değiştiriyor, ABD onu bulamaz" 
</HEADLINE>
<TEXT>

     Taliban yönetimi Eğitim Bakanı ve hükümet sözcüsü Emirhan Kuttaki, ABD'nin Afganistan'a düzenlediği askeri harekatın 12. gününe girilirken, Usame Bin Ladin ile Taliban yönetimi liderlerinin tümünün hayatta olduğunu açıkladı. 
     Kuttaki, Reuters muhabirine yaptığı açıklamada, Taliban liderleri ile Usame Bin Ladin'in güvende olduğunu söyledi ve ''ABD saldırılarının başladığı tarihten bu yana hiçbir Taliban lideri zarar görmemiştir'' dedi. 
     Taliban yönetimi Dışişleri Bakanı Vekil Ahmed Mütevekkil'in, Afganistan'ı terk ettiği ve Taliban'da bölünmeler olduğu yönündeki iddiaların gerçeği yansıtmadığını da söyleyen Kuttaki, Mütevekkil'in Kandahar'da olduğunu ve en kısa zamanda gazetecilerin önüne çıkacağını belirtti. 
     Öte yandan Enformasyon Bakanlığı yetkilisi Abdülhanan Himat, Taliban liderleri ile misafir olarak tanımladığı Bin Ladin ve korumalarının devamlı yer değiştirdiğini söyledi. 
     Himat, ABD'nin Taliban liderlerini ve Bin Ladin'i bulamayacağını iddia etti. 
     Eğitim Bakanı Kuttaki ile Himat, Afganistan'ın kuzeyinde Taliban'a karşı mücadele veren Kuzey İttifakı'nın, stratejik önemi bulunan Mezarı Şerif'e doğru ilerlediği yönündeki iddiaların doğru olmadığını da belirtti. 
     






</TEXT>
</DOC>
