<DOC>
<DOCNO> 14028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/spor/aspo.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM BOM DÖRTNALA 2 - 0 
</HEADLINE>
<TEXT>

Lucescu’nun "Atlar, köpekler istedi diye ölmez" deyimiyle gergin başlayan derbi, Galatasaray’ın zaferiyle sonuçlandı. Beşiktaş, 90 dakika hiçbir varlık gösteremedi. Defansta büyük açıklar veren Kartal, Serkan ve Jardel’in gollerine engel olamadı 
     HALİL ÖZER 

     Hangi övgü sözcüğü Galatasaraylı futbolcuları göklere çıkarabilir Onlarda ekonomik kriz erken patladı. Parasız, pulsuz, çulsuz. Üstelik yorgun omuzlarda hem Türk Milli Takımı, hem Avrupa kupaları, hem de lig var. İki günde bir top oynuyorlar. Değil evlerine gidip, "kebap yapmaya", antrenmana bile zor çıkıyorlar. Arada vakit bulup da, Beşiktaş’ı yeniyorlar Onlara söylenecek söz yok. "Kötüsün" demek ayıbın da ötesi. Adamın dili tutulur O çocuklara günah olur. Onlar bu ülkede birer abide haline geldiler. Bu kadar olumsuzluklar arasında bile herkesin kayıp gözüyle baktığı maçı alıp, evlerine gittiler. 
     Ya Beşiktaş’a ne demeli Onlar bu derbiyi küçülttüler. Koca Beşiktaş muma dönmüş Bu yorgunlar ordusunun karşısında on gündür çalışıyorlar. Sonra tek pozisyon bile bulamıyorlar. Söyleyince kızıyorlar. Peki dünkü Beşiktaş, geçin vasatı, hasat mevsimindeki boynu bükük fidan gibi değil miydi Bu kadar acizlik olur mu Yüz pas yaptılar, 99’u Galatasaray’da. İki pası bir araya getiremediler. Bu nedenle de iki yakaları bir araya gelmedi. 
     Demek ki Daum’un sihirli değneği yok. Hele kaç aydır oynamayan Sellami gibi bir oyuncuyu bu sahaya koyan Alman’a ne denir, bilinmez. Oysa maça biraz hırslı başladılar. Ama nefesleri kesiliverdi hemen. Orta alanda Galatasaray’ın klasikleşmiş pres dolu futbolu ortaya çıkınca sapıtıverdiler. Okan, Ümit, Suat üçlüsü milim milim işlediler sahayı. Hele bir de forvette Serkan - Jardel her nasılsa gününde olunca, Beşiktaş’ın hali harap oldu. 
     
     13. dakikada Hasan Şaş, söke söke gitti. Karhan’ın omuriliğini kaydırıp, ortaladı. Jardel, Serkan’a bıraktı. Golcü, köşeyi gördü 1 - 0. 
     14. dakikada Ergün, soldan uzun bir orta yaptı. Top tam Jardel’in istediği gibiydi. Ama o kötü vurdu. 
     Galatasaray maça tüm ağırlığını koymuştu. Beşiktaş ise orta alanda bir oyun kurucunun tüm eksikliğini hissede hissede ilk devreyi bitirdi. 
     46. dakikada Fatih, bomboş durumda topu kaptırdı. 56’da Ümit, Jardel’e bıraktı, ama o geç kaldı. 69’da Jardel, Serkan’a "alda at" dedi. Serkan oyalandı, sonra da düştü. Penaltı itirazları yapıldı, hakem görmedi. 
     
     83’te nefis bir gol geldi. Arif sağdan ortaladı. Jardel sanki havada lamba takar gibi bekledi, sonra kafayla topu köşeye gönderdi 2 - 0. 
     Bu maçın sonucu belliydi. Hem de başlama vuruşundan beri. Beşiktaş’ın, eksik Galatasaray’dan değil üç puan, yarım puan bile alması mucizeydi. Bu kadar kolay maçın tek olumsuz yanı ise Nouma’nın kırmızı kartıydı. Adam sabıkalı. Sağa baksa kart görüyor, sola baksa kırmızıyı yiyiyor. Ne demişler, adın çıkacağına canın çıksın. 
     
     Sonuçta Galatasaray zor bir adım attı. Hesapta zor dediler ama hiç de zor olmadı. Bu adımı yokuş aşağı kolayca atıverdi. Beşiktaş’ı da kaderine bıraktı. 
     
Notlar      SELLAMİ 321 GÜN SONRA 
     Daum, 321 gündür oynamayan Sellami’yi, ilk on birde sahaya sürdü. Faslı oyuncu, en son geçen sezon Beşiktaş’ın 14 Mayıs 2000’deki Fenerbahçe maçında oynamıştı. 
     
PANKART SAVAŞI      Galatasaraylılar, "Kokocu Daum", Fransızca olarak "Kara köle Nouma" ve Lucescu’nun söylediği "Köpekler istedi diye atlar ölmez" deyiminin yer aldığı pankartlar astılar. 
     
UN ALARMI      Maç öncesinde çok sayıda kişinin un aldığı ihbarları polise geldi. Polis, Sarı - Kırmızılı taraftarların Daum’u protesto için, kokaine benzetip sahaya atmak amacıyla un aldıkları anlaşıldı. Bu nedenle özel önlem aldı. 
     
ERDEMİR’E TEPKİ      Beşiktaş Basın Sözcüsü İbrahim Altınsay, hakem Orhan Erdemir’i eleştirdi. Altınsay, "Hakemler Nouma’ya kırmızı kart gösterip kahraman olmak istiyorlar. Sonra çıkıp televizyonda şov yapıyorlar" dedi. 
     
ÇİRKİN ÖFKE      Karşılaşma sonrası uzun süre tribünde tutulan Beşiktaşlı taraftarlar koltukları kırdılar ve ateşe verdiler. İtfaiye yangını büyümeden önledi. UEFA, koltukların hemen onarılmasını istedi. 
     
VERGİ DARBESİ      Bir firma, Galatasaray Teknik Direktörü Lucescu’ya otomobil hediye etmek istedi. Ancak bunun vergisinin kulüp tarafından ödenmesini talep etti. Kulüp bunu reddedince otomobil firmada kaldı. 
     
BİLGİLİ’YE SORU      Galatasaray İkinci Başkanı Mehmet Cansun, Beşiktaş Başkanı Serdar Bilgili’ye "Bir gazetede bize sallamışsın. Ayıp olmuyor mu " dedi. Bilgili, "Ben böyle bir şey yapmadım" yanıtını verdi. 
     
HASAN İĞNEYLE      Dizinden ve sağ arka adalesinden sakat olan Hasan Şaş, iğne olduktan sonra formasını giyebildi. Ancak ikinci yarıda ağrıları artan Sarı - Kırmızılı futbolcu oyundan çıktı. 
     
FATİH ANLAMAMIŞ      Galatasaraylı Fatih, "Federasyon iyi ki maçı ertelemedi. Çünkü kazandık. Lucescu’nun o sözleri kötü anlamda söylediğini sanmıyorum. Zaten ne demek istediğini ben de anlamadım" dedi. 
     
ATLAR ÖLMEDİ      Maçın son dakikalarında Sarı - Kırmızılı taraftarlar, "Köpekler istedi, atlar ölmedi" diye tezahürat yaptı. Ümit, "Maçın oynandığı iyi oldu" derken, Serkan, "Jardel ile iyi bir ikili olduk" diye konuştu. 
     
JARDEL’E, MİLAN KANCASI      Milan, Galatasaraylı Jardel, Rivaldo ve Rui Costa’nın peşine düştü. Milanlı Gürcü defans oyuncusu Kaladze, Başkan Berlusconi’nin bu oyuncular için kesenin ağzını açtığını söyledi. 
     
AMOKACHİ’NİN İNADI      Beşiktaş ile sakatlığı nedeniyle yolları ayrılan Amokachi, birçok ülkede kapısını çaldığı takımların ardından Fransa İkinci Ligi’nden Creteil ile idmanlara çıkmaya başladı. 
     
KARTAL YARALI      İlk yarıda sakatlanan Münch ile ikinci yarıda yerini Fevzi’ye bırakan kaleci Shorunmu’nun durumunun ciddi olduğu bildirildi. İki futbolcunun da Erzurumspor maçında oynayamayacağı açıklandı. 
     


 SPOR 



























</TEXT>
</DOC>
