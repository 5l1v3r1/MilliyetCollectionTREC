<DOC>
<DOCNO> 42558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/spor/ytan.html </URL>
<DATE> 2001/09/17/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Savunma hataları 
</HEADLINE>
<TEXT>

     Peru Milli Takımı’nın liberosu Salazar. kontrolü altındaki topun auta gitmesini isterken, uluslararası tecrübeye sahip bir oyuncuya yakışmayacak biçimde son derece sorumsuz davrandı. Celil topu çaldı, ortaladı, defans uzaklaştıramadı ve Trabzonspor Ertuğrul’un ayağından golü yedi. 
     Gol, Samsunspor’un savunma direncini arttırdı, Trabzonspor’un da hücum gücünü yükseltti. Ev sahibi takımın on dakika süren dayanılmaz baskısı Samsunspor’un oluşturduğu etten duvardan geri döndü. Gol arayan Trabzonspor defans güvenliğini aşırı derecede ihmal etti. Samsunspor, Celil ile yarattığı geniş alanda, Trabzon defansı çizgi halinde yakalandı. Açık ofsayt pozisyonundaki Mehmet Yılmaz’ın 2. golü Trabzonspor’a soğuk duş etkisi yaptı. 
     Maçın üçte birlik bölümü oynanırken, Trabzonspor’un hocası oyuna müdahale etti ve Zafer’i çıkartıp Osman’ı oyuna aldı. Osman, orta beşlinin sağ dış kulvarında Celil’in koşu yolunu kapamak için görev alırken, Gökdeniz orta alanda hem oyun kurucu ve hem de taktik adam olarak görev aldı. Marco Aurelio da vatandaşı Robson Da Silva’nın yanına sürüldü. Oyun kurgusundaki bu değişiklik Trabzonspor’un hücum gücünü artırdı. Ancak defansındaki güvensizliği, top kaybı ve ilk toplara müdahaledeki gecikme maçın sonuna kadar hep sürdü. Baskı altında ezildi. 
     Kazanmaya oynayan ve sürekli gol arayan Trabzonspor’un oyun boyunca derin top uygulaması Samsunspor defansında eridi. Yüksek toplardan medet umuldu, ikinci yarıya Augustine ile başlandı. Son 12 dakikada Osman da ileriye sürüldü. 
     Samsunspor skorun verdiği avantajı sonuna kadar iyi kullandı. Beş kişilik defans blokunun önüne dört kişi monte etti. Trabzonspor’a oynayacak alan bırakmadı. Zamanı iyi kullandı. 
     Müsabakayı kazanmak için sonuna kadar savaşan Trabzonspor yenik duruma düşmenin psikozundan kurtulamadı ve savunma hataları yüzünden maçı kaybetti. 
     



 SPOR 






















</TEXT>
</DOC>
