<DOC>
<DOCNO> 23350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun09.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Elif Sözen ve Peter Kohl'un düğünü Alman basınında 
</HEADLINE>
<TEXT>

     Almanya'nın eski Başbakanı Helmut Kohl'ün küçük oğlu Peter ile işadamı Kemal Sözen'in kızı Elif'in bugün İstanbul'da yapılacak düğününe Alman basını da yer verdi. 
     Kölner Express gazetesi, Elif ile Peter'in İslami ve Katolik adetlere göre evleneceklerini, ayrıca nikah memuru tarafından yasal nikahlarının kıyılacağını, böylece 3 kez ''Evet'' diyeceklerini yazdı. 
     Gazete, Peter Kohl'ün, İslam kurallarına göre yapılacak nikah töreni sırasında, eşinden boşandığı takdirde kendisine 3 ay süreyle bakma sözü vereceğinin altını çizdi. 
     Elif ile Peter'in ''1001 Gece Masalları'ndaki gibi'' evleneceklerini'' yazan gazete, Helmut Kohl'ün birçok dostu ve bir rahip arkadaşıyla birlikte İstanbul'a gittiğini, eşi Hannelore Kohl'ün ise, ışığa olan alerjisi nedeniyle düğüne katılamadığını kaydetti. Berliner Kurier gazetesi de, haberinde, Elif ve Peter'in düğününün çok güzel manzaralı bir otelde yapılacağını, çiftin hem İslami, hem de Katolik adetlere göre ''Evet'' diyeceğini yazdı. Elif Sözen ile Peter Kohl, bugün Beyoğlu'ndaki Saint Antuan Kilisesi ve Çırağan Sarayı'nda düzenlenecek törenlerle evlenecek. 







</TEXT>
</DOC>
