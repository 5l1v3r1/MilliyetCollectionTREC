<DOC>
<DOCNO> 15887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sondun02.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç hastaneye kaldırıldı 
</HEADLINE>
<TEXT>

     Gözaltına alınan eski Yugoslav lideri Slobodan Miloşeviç hastaneye kaldırıldı. 
     Tanjug ajansı, Miloşeviç'in yüksek tansiyondan ileri gelen kalp sorunları dolayısıyle Belgrad askeri hastanesine kaldırıldığını bildirdi. 
     Ajans, hastanede Miloşeviç'i muayene eden doktorların Miloşeviç'in sağlık durumunun ciddi olmadığını söylediklerini belirtti. 
     Ajans, Miloşeviç'in akşam saatlerinde rahatsızlandığını ve bunun üzerine hapishane doktorlarının eski devlet başkanının derhal hastaneye kaldırılmasına karar verdiklerini duyurdu. Bu arada, Miloşeviç'in avukatı Me Toma Fila, Miloşeviç'in sağlık durumu hakkında bilgi vermeyi reddederek, Belgrad Mahkemesi'nin bugün bir bildiri yayımlayacağını kaydetti. Beta ajansı da, Sırbistan Sosyalist Partisi SPS yetkililerinin Miloşeviç'i hastanede ziyaret ettiklerini bildirdi. Uluslararası Savaş Suçları Mahkemesi'nin USSM arananlar listesinde bulunan Miloşeviç, bu ay başında bir süre direnmenin ardından Belgrad'da güvenlik güçlerine teslim olmuştu. 




</TEXT>
</DOC>
