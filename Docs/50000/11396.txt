<DOC>
<DOCNO> 11396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/ekonomi/eko01.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SAKİNLEŞTİRİCİ PAKET 
</HEADLINE>
<TEXT>

Kemal Derviş, siyasetin ekonomideki ağırlığını budayacak önlemler içeren bir plan ortaya koydu. Ancak piyasalara yönelik mesaj vermedi. İlk aşamada kamu bankalarına neşter vurulacak, ikinci aşamada enflasyon frenlenecek, üçüncü aşama hazirandan itibaren büyüme sağlanacak 
     ANKARA Milliyet 

     Ekonomiden sorumlu Devlet Bakanı Kemal Derviş, acil önlemler paketi açıkladı. Önümüzdeki hafta makro dengelerin oluşturularak, Türkiye’nin uluslararası resmi kuruluşlar ile finans kuruluşlardan ne kadar kaynak isteyeceğinin belirleneceğini açıklayan Derviş, acil önlemlerle mali piyasaların bunalımdan çıkarılıp, yeniden güven ortamının oluşturulmasının hedeflendiğini söyledi. 
     Derviş, piyasaların kilitlenmesine neden olan kamu bankalarının açıklarının olduğu gibi bütçeye aktarılacağını belirterek, "Üzerlerindeki yükün kaldırılmasıyla bu bankaların banka gibi çalışmalarını sağlayacağız" dedi. Derviş, özel bankaların daha rekabetçi ve üretime dönük çalışmasının sağlanacağını, Fon’daki bankaların da ya satılması ya da üretken hale getirilmesi gerektiğini söyledi. 
     
     Enflasyon haziranda tutulabilecek 
     Derviş, bunalımın üç aşamada atlatılmasının planlandığını bildirdi. Birinci aşamada güvenin oluşturulması, ikinci aşamada haziran ayından itibaren enflasyonun tekrar düşüş eğilimine sokulması, üçüncü aşamada makro dengelerin kurulmasının ardından yılın ikinci yarısından itibaren ekonomik büyümeye hedefleniyor. Derviş, enflasyondan kurtulup, yüzde 7 büyümenin yakalanmasının kadro işi olduğunu, bu kadronun oluşturulduğunu söyledi. 
     Dış kaynağa ihtiyaç bulunduğunu ancak esas sorunun çözümünün içerde olduğunu ve kaynağın içerden bulunması gerektiğini kaydeden Derviş, "Çok ağır dış borç yükü altına girerek sorunu çözemeyiz" dedi. 
     
Aşırı dalgalanmaya önlem, bankalara tasfiye      'Kemal Derviş'in açıkladığı "Acil Önlemler Paketi"nin en önemli noktaları 
     
     Önce zam yağacak 
     Başta enerji ve petrol sektörü olmak üzere ithale dayalı ürün fiyatları geciktirilmeden ayarlanacak. Akaryakıt Tüketim Vergisi en az hedef enflasyon ölçüsünde ayarlanacak. 
     
     Sıkı para politikası 
     Mart ve nisanda yükselmesi beklenen fiyat artışları, sıkı maliye, para politikaları ve bankacılıtaki düzenlemelerle birlikte düşme eğilimine girecek. 
     
     Memura hedef enflasyon zammı 
     Memur ve sözleşmeli personel maaşları hedeflenen enflasyon oranında artırılacak. 
     
     Çiftçiye dengeli destek 
     Destekleme fiyatları hedeflenen enflasyonu TÜFE aşmayacak şekilde arttırılacak ve kuruluşların finansman imkanlarına göre miktar kısıtlamasına gidilecek. 
     
     İşçiye düşük zam 
     Kamu işçileri ücretleri, 1999 - 2000'deki reel artışlar, bütçe imkanları ve işletmelerinin ödeme yeteneğine göre, ücret adaleti gözetilerek ayarlanacak. 
     
     KİT'lere işçi nakli yok 
     Özelleştirme kapsamındaki kuruluşlardan, konsolide bütçe kapsamındaki kurumlara ve KİT'lere işçi nakli yapılmayacak. 
     
     Kamuda hızlı emeklilik 
     Emekliliği gelmiş kamu işçileri kanuni hakları verilerek emekliye ayrılacak. 
     
     Gecikene yüksek vergi cezası 
     Vergi gecikme zammı oranı piyasa faiz oranları dikkate alınarak belirlenecek. Vergi numarası uygulaması yaygınlaştırılacak. 
     
     Telekom'un tamamı satılacak 
     Telekom'un yüzde 51'inin blok, kalan hisseleri halka arz ve çalışanlara satılması yoluyla, tamamının satılması için yasal değişiklik yapılacak. Üçüncü nesil mobil UMTS lisansı da satılacak. 
     
     Özelleştirmeye hız verilecek 
     THY, Tekel ve Şeker Fabrikaları başta olmak üzere, Özelleştirme İdaresi Başkanlığı'nın mevcut portföyünde bulunan kuruluşların özelleştirilmesi hızla tamamlanacak. 
     
     THY'ye zam yetkisi 
     Sivil Havacılık Kanunu değiştirilerek, THY'nin iç hat uçuş fiyatlarını hükümet onayına gerek kalmadan belirleme yetkisi verilecek. 
     
     Ek bütçe çıkarılacak 
     Şubat krizinin etkisini yansıtacak şekilde ek bütçe kanunu çıkarılarak borçlanma limiti ve görev zararı gibi değişiklikler yapılacak. 
     
     Fonlar kapatılacak 
     Kalan fonların kapatılmasına yönelik yasal düzenleme yapılacak. 
     
     Banka tasfiyesi 
     İcra ve İflas Kanunu'nda banka tasfiyesinin kolaylaştırılması için değişiklik yapılacak. 
     
     Batık kredi karşılığına muafiyet 
     Banka kredileriyle ilgili özel karşılıkların tasfiye edilecek krediler için ayrılan karşılık vergiden düşürülmesi için yasal düzenleme yapılacak. 
     
     Borçlanma kanunu 
     Borçlanma kanununun yanı sıra, Telekom'un yüzde 51'inin satışına izin veren kanun, tütün ve şeker, petrol ve doğalgaz kanunları ile kamu ihale kanunu ve kamulaştırmalara ilişkin yasal değişiklik yapılacak. 
     
     Nihai hedef fiyat istikrarı 
     Merkez Bankası aktif ve tutarlı bir para politikası uygulayacak. Tek ve nihai hedef olan fiyat istikrarını desteklemek amacıyla, finansal piyasalardaki istikrarı koruma Merkez Bankası'nın öncelikleri arasında olacak. 
     
     NİV hedeflemesine devam 
     Merkez Bankası, net iç varlıklar NİV ve uluslararası rezervler büyüklüklerini operasyonel hedef olarak izlemeye devam edecek. 
     
     Döviz kuruna müdahale 
     Merkez Bankası, döviz piyasalarına, kurlarda aşırı dalgalanmaları önlemek için müdahale edecek. Bu müdahale, kurun uzun dönem denge değerini etkileyecek boyutta olmayacak. 
     
     Kamu bankalarına destek 
     Üç kamu bankası gecelik piyasadan çok yüksek miktarda borçlanma zorunda. Bunun çözümü için 13 katrilyon ve yüzde 8 sermaye yeterliliği oranına ulaşmaları için 3 katrilyon sermaye gerekli. 
     
     Piyasa şartlarında kağıt ihracı 
     Oluşmuş görev zararları karşılığında piyasa koşullarında Hazine tarafından iç borçlanma senedi ihrac edilecek. Yurtdışından sağlanacak kaynaklar da önce bu amaca tahsis edilecek. Görev zararlarıyla ilgili kanun ve kararnameler iptal edilecek. 
     
     Bankalara ortak yönetim 
     Üç kamu bankası için ortak bir yönetim kurulu oluşturulacak. Yönetime yeniden yapılandırma yetkisi verilecek. 
     
     Emlakbank, Ziraat'le birleşiyor 
     Emlak Bankası'nın Ziraat Bankası ile birleştirilmesi Bankalar Kanunu çerçevesinde yapılacak. 
     
     Ucuz kredilere son 
     Kamu bankalarına zarar oluşturacak görev verilmeyecektir. Kamu bankaları kanalıyla verilecek destek için bütçeye ödenek konulacak. 
     
     Fazla şubeler kapatılacak 
     Kamu bankalarının fazla şubeler kapatılacak ve emekliliği gelen personel emekli edilecek. 
     
     Fon bankalarına kaynak 
     TMSF'deki bankaların likidite ihtiyaçı kamu bankalarına benzer yöntemle çözülecek, kısa vadeli yükümlülükleri tasfiye edilecek. 
     
     Mevduata garanti sürüyor 
     Fon bankalarıyla ilgili yapılacak her türlü işlem sırasında, mudilerin ve kreditörlerin alacakları, Aralık 2000'de ilan edilen garanti kapsamında tam güvence altında. 
     
Türkiye’den ayrılmam’      Kemal Derviş Türkiye’den ayrılmayacağını söyledi. Dünya Bankası’ndayken daha önce de hep Türkiye’ye dönmeyi istediğini söyleyen Derviş, "Ben zaten Türkiye’ye dönecektim. Belki düşündüğümden erken oldu" dedi. 
     Derviş, Başbakan Bülent Ecevit’le çok eskiye dayanan ilişkisi olduğunu hatırlatarak şöyle konuştu "O çağırdı, geldim. Dünya Bankası ile bütün ilişkimi kestim. Sayın Başbakan ve başbakan yardımcıları program konusunda bana destek verdiler. Benim herhangi bir şekilde ayrılmam söz konusu değil. Tabiki insanlar, sorumluluklarını yerine getiremezse, çalışamaz duruma gelirlerse, başka şeyler yapmalılar. Ayrılırsam, Türkiye’den ayrılmam. Belki şehir değiştiririm." 
     


 EKONOMİ 
























</TEXT>
</DOC>
