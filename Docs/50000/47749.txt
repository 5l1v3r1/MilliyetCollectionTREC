<DOC>
<DOCNO> 47749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur03.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ten BBC ve Almanya'nın Sesi'ne 30 günlük süre... 
</HEADLINE>
<TEXT>

     Radyo ve Televizyon Üst Kurulu RTÜK , BBC ve Almanya'nın Sesi radyolarının yayınlarının durdurulması için 30 günlük süre tanıdı. 
     Üst Kurul, BBC Türkçe bölümünün yayınını veren NTV Radyo ve Almanya'nın Sesi Radyosu'nun yayınını veren Radyo Barış'tan, bu yayınlarını 30 gün içinde durdurmasını istedi. 
     RTÜK, NTV Radyo ve İstanbul'da yayın yapan Radyo Barış'a birer yazı göndererek, BBC ve Almanya'nın Sesi radyolarının yayınlarının, Türkiye'de ikinci kez bu radyolar aracılığıyla verilmesinin 3984 Sayılı RTÜK Yasası'nın ''Yeniden İletim Yasağı''na ilişkin 26. maddesine aykırı olduğunu bildirdi. Üst Kurul, söz konusu yayın kuruluşlarından, bu yayınlarını 18 Kasım'a kadar durdurmalarını istedi. 
     NTV Radyo, sabah, akşam ve gece olmak üzere günde üç kez yarımşar saat süreyle BBC Türkçe bölümünün yayınlarını dinleyicilerine ulaştırırken, Radyo Barış da Almanya'nın Sesi Radyosu'nun yayınlarına günde birkaç saat süreyle yer veriyor. 
     
     RTÜK Başkanı dava açmıştı 
     Öte yandan, RTÜK Başkanı Nuri Kayış, Üst Kurul'un, BBC ve Almanya'nın Sesi Radyosu'nun yayınlarının durdurulması yönündeki kararına karşılık yürütmenin durdurulması ve kararın iptali istemiyle Ankara 7. İdare Mahkemesi'ne dava açmıştı. 
     Kayış, dava dilekçesinde, RTÜK'ün söz konusu kararıyla uluslararası saygınlığa sahip bu iki radyonun Türkiye'de FM bandı üzerinden yayın yapmalarının fiilen yasaklandığını belirterek, bunun Anayasa, 3984 Sayılı RTÜK Kanunu, İnsan Hakları Evrensel Beyannamesi, Birleşmiş Milletlerin Temel Prensipler Bildirgesi ile Avrupa Sınır Ötesi Televizyon Sözleşmesi'ne aykırı olduğunu savunmuştu. 
     






</TEXT>
</DOC>
