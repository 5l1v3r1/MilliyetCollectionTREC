<DOC>
<DOCNO> 15729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/soneko14.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi rekortmenleri açıklandı...Demir Sabancı birinci 
</HEADLINE>
<TEXT>

     Sabancı ailesinden Demir Sabancı, tahakkuk eden 2 trilyon 677 milyar 676 milyon 930 bin lira gelir vergisi ile İstanbul vergi rekortmeni oldu. 
     Demir Sabancı'yı Koç ailesinden Daime Sevgi Gönül ile Semahat Sevim Arsel izledi. 
     İstanbul'da gelir vergisi rekortmenlerinin ödediği gelir vergisi miktarları, bir önceki döneme göre düşüş gösterdi. 
     1999 yılı gelir vergisi beyannamelerine göre, geçen yıl açıklanan listede 6.2 trilyon lira vergi ile 1. olan ve geçtiğimiz günlerde vefat eden Ayhan Şahenk ise 1 trilyon 71.6 milyar lira ile 9. sıraya geriledi. 
     Bu yılki rekortmen listesinin 2, 3 ve 4. sırasını Koç Topluluğu'nun kurucusu Vehbi Koç'un kızları Daime Sevgi Gönül, Semahat Sevim Arsel ve Suna Kıraç aldı. 
     Koç Holding Yönetim Kurulu Üyesi Daime Sevgi Gönül, 2 trilyon 325 milyar liralık vergi ile 2 basamak yükselerek bu yıl 2.liğe yerleşirken, ablası Semahat Sevim Arsel'i de geride bıraktı. Bununla birlikte Gönül'ün ödediği vergide 580 milyarlık düşüş gözlendi. 
     Geçen yılın üçüncüsü Koç Holding Yönetim Kurulu Üyesi Semahat Sevim Arsel, ödeyeceği 2 trilyon 320.9 milyar liralık vergi ile 3. oldu. 
     Koç Holding Yönetim Kurulu Başkan Vekili Suna Kıraç ise tahakkuk eden 1.6 trilyon lira vergi ile bu yıl dokuzunculuktan dördüncülüğe yükseldi. 
     Sıralamada, 5, 6, 7. sıralarda da Sabancı ailesinden Suzan Sabancı Dinçer, Çiğdem Sabancı Bilen ve Şevket Sabancı yer aldı. 
     Rekortmen listesinde ilk 10 içinde, 4 Sabancı, 3 Koç ailesi ferdi bulunuyor. 




</TEXT>
</DOC>
