<DOC>
<DOCNO> 6713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/soneko05.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO'dan Teleon mağdurlarına destek 
</HEADLINE>
<TEXT>

     İstanbul Ticaret Odası İTO , futbol maçlarının naklen yayın hakkını Atlas Yayıncılık ile Digi Türk'ün alması sonucunda mağdur duruma düşen Teleon abonelerinin haklarını korumak için girişimde bulundu. 
     Sanayi ve Ticaret Bakanlığı ile spordan sorumlu Devlet Bakanlığı ve Türkiye Futbol Federasyonu Başkanlığı nezdinde yapılan İTO başvurusunda şöyle denildi 
     'Teleon'un herhangi bir yayını yokken Türkiye 1. Futbol Ligi maçlarının yayın hakkını ihale sonucu almasıyla söz konusu maçlar, açık kanal olarak müzik yayını yapan Kral TV kanallarından Teleon logosuyla şifreli yayınlanmak üzere, tüketicilere dekoder veya uydu anten ve receiver grubu satılmıştır. Şifreli yayın ayrıca bazı filmlerin ilavesiyle bezenmek istenmiştir. Bu filmlerin ilavesinin futbol maçlarının yayın hakkının ortadan kalkmasıyla abonelik iptalleri karşısında herhangi bir ödeme yapılmamasına yönelik olduğu düşünülmektedir. Zira Teleon abonelerinin amacı Türkiye 1. Futbol Ligi maçlarının seyridir.'' 
     Başvuruda, bu itibarla Teleon aboneliğini iptal ettirmek isteyen abonelerin mağduriyetinin giderilmesi amacıyla, abone bedellerinin, Türkiye Futbol Federasyonu'nun Teleon yayın hakkının iptali tarihinden abonelik süresi sonuna kadar olan miktarı ile dekoder veya uydu alıcı grubu ücretlerinin iadesinin temininin hakkaniyete uygun düşeceği vurgulandı. 



</TEXT>
</DOC>
