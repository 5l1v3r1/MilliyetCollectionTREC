<DOC>
<DOCNO> 28151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/guncel/gun01.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetkim yok’ 
</HEADLINE>
<TEXT>

ÇEVRE BAKANI AYTEKİN İSYAN ETTİ Caretta’larda krom çıkarsa fabrikanın kapatılmasını isteyeceğiz, ama bu yetki bende değil, valiliklerde’ 
     GÜNSELİ ÖNAL Ankara 

     Çevre Bakanı Fevzi Aytekin, sahile vuran ölü caretta carettalar konusunda beş kişilik inceleme ekibi görevlendirdiğini, denizde krom kirliliği yaratan fabrikanın, denetimler sırasında arıtma tesisini çalıştırdığını, bu nedenle zaman zaman gizlice denetime gidildiğini söyledi. Ancak Aytekin, "Gizli denetimlerde deniz suyu kirli çıktı. Heyetimiz ölen caretta’larda tahlil yapacak. Krom çıkarsa bunu kanıt olarak gösterip fabrikanın mutlaka kapatılmasını isteyeceğiz. Fakat benim böyle bir yetkim yok" dedi. 
     Fabrikayı kapatma yetkisinin valilikte olduğuna dikkat çeken Aytekin, tahlil sonuçları alındıktan sonra fabrikanın kapatılmaması durumunda, görevlerini yapmadıkları gerekçesiyle ilgili kişiler hakkında İçişleri Bakanlığı'na suç duyurusunda bulunacaklarını bildirdi. 
     
     'İspat etmek lazım' 
     Fabrikanın kapatılması için gerekli uyarıların yapıldığını da anlatan Aytekin, "Adamlar aksini savunuyor. İspat etmemiz lazım. Tahlil sonuçlarına göre mutlaka kapatma isteyeceğiz. Böyle giderse hiç caretta kalmayacak" dedi. 
     Soda Sanayii A.Ş. ise, yazılı açıklamasında, yanlı olarak suçlandığını dile getirdi. Açıklamada, Soda Sanayii'nin çevre için bugüne kadar 15.7 milyon dolarlık yatırım yaptığı vurgulandı. 
     
Katliam PLANLI’      Kromsan, asitli atıklarını drenaj kanalına verince Akdeniz'in mavi suları kahverengine döndü 
     YILDIZ YAZICIOĞLU Ankara 

     Nesli tükenme tehlikesiyle karşı karşıya olan "Caretta caretta" ve "Chelonia mydas" türü deniz kaplumbağalarının ölümüne "planlı bir katliam"ın yol açtığı ortaya çıktı. Mersin İl Çevre Müdürlüğü raporuna göre Kromsan Krom Bileşikleri Fabrikası, çevre katliamı için Kurban Bayramı tatilini fırsat bildi. Atık havuzunu iş makineleri kullanarak açtığı kanal ile DSİ drenaj kanalına bağlayan fabrika, DSİ kanalı aracılığıyla içerisinde "sodyum - sülfit" bulunan atıkları Akdeniz'in mavi sularına boşalttı. 
     
     Doğru denize 
     İhbar sonucu ortaya çıkan olay yerindeki 6 noktadan su örneği alan İl Çevre Müdürlüğü uzmanları, analiz sonunda yönetmelikteki değerlerin üzerinde kirlilik bulunduğunu rapor etti. Soda Sanayi A.Ş. - Kromsan Krom Bileşikleri Fabrikası içerisinde "sodyum - sülfit" bulunan atık havuzunu 6 Mart’ta denize boşaltmasının ardından Çevre Müdürlüğü, sahildeki kirliliği "deniz üzerinde kırmızı - kahve renk" olarak tutanaklara geçirdi. 
     
     Bildiğini okuyor 
     Yaşanan çevre katliamı üzerine Çevre Bakanlığı, Kromsan fabrikasına 23 milyar lira para cezası uygulandı. Açtığı kanalı toprakla kapatan fabrika, mart ayındaki uyarıya karşın tehlikeli atıklarını çevreye zarar vermeden yok etmek için hiçbir şey yapmadı. 
     
Kromsan’a kapatma davası açıldı      MERSİN DHA 

     Mersin'in Kozanlı beldesi sahilinde 26 Nisan'dan bu yana 29 deniz kaplumbağası ölüsünün sahile vurması üzerine, Kozanlı Belediyesi, Mersin 4. Asliye Hukuk Mahkemesi'nde Kromsan fabrikasının kapatılması istemiyle dava açtı. 
     Birleşmiş Milletler BM Gözlemcisi Monica Avereggi'nin de sahile vurmalarına tanık olduğu altı caretta caretta’yla ilgili, Kozanlı Belediye Başkanı CHP'li Kenan Yıldırım, yerinde tespit yapılması için mahkemeye başvurdu. 
     
     Otopsi yapılıyor 
     Nöbetçi Tespit H kimi Recai Aytaç Akbay ve Veteriner Hekim Tandoğan Emek'ten oluşan heyet, kaplumbağaların bulunduğu sahile gitti. Akbay, kaplumbağa ölümleri konusunda ifadeler alıp tutanak hazırlarken, iki kaplumbağa, otopsi ve doku alımı için Hayvan Hastanesi'ne götürüldü. 
     



 GÜNCEL 



















</TEXT>
</DOC>
