<DOC>
<DOCNO> 6496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/guncel/gun05.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Enjektör’ polise de battı 
</HEADLINE>
<TEXT>

Gözaltındaki sanıklardan yeni ipuçlarına ulaşıldı. MET Tıp Cihazları şirketinin Emniyet’in açtığı ihaleyi 30 milyar bedelle kazandığı ortaya çıktı 
     TOLGA ŞARDAN Ankara 

     Mali polisin yürüttüğü "Enjektör Operasyonu"nda inceleme başlatılan MET Tıp Cihazları şirketinin Emniyet Genel Müdürlüğü’nden ihale aldığı ortaya çıktı. Şirketin son üç yıl içinde aldığı 140’tan fazla ihale dosyası müfettişlerce incelemeye alındı. 
     Operasyonda gözaltına alınan sanıkların sorgusu devam ederken, soruşturmada yeni bilgiler ortaya çıktı. Tüm hesapları ve defterleri incelemeye alınan Abdullah Turgut Yılmaz’ın sahibi olduğu MET Tıp Cihazları şirketinin 1998’de Emniyet Genel Müdürlüğü’nün açtığı cihaz ihalesini 30 milyar lira bedelle kazandığı ortaya çıktı. Şirketin geçen yıl açılan ilaç ihalesine de girdiği ancak kazanamadığı belirlendi. 
     
Rüşveti saptandı      Mali Polis, el konulan 40 bilgisayar disketindeki bilgileri değerlendirmeye devam ederken, Yılmaz’ın özellikle küçük kent ve ilçelerdeki devlet hastanelerinin ihalelerini aldığı belirlendi. Yılmaz’ın bu ihaleler sırasında ihale komisyonlarına küçük rüşvetler verdiği saptandı. MET’in geçen yıl yurt çapında yaklaşık 50 ihaleyi kazandığı öğrenilirken, söz konusu ihale komisyonları hakkında da inceleme başlatıldı. Şirketin geçen yıl bir trilyonluk ihale kazandığı bildirildi. 
     Bu arada, şirketin gerçek sahibi Abdullah Turgut Yılmaz’ın kendisine ait tüm hisseleri, daha önce girdiği ancak yerine getiremediği ihale nedeniyle kara listeye alındığı için ortağı Servet Sayar’a devrettiği belirlendi. Yılmaz’ın yüzde 10, Sayar’ın ise yüzde 90 hissesinin bulunduğu saptandı. MET’e bağlı Sistem A.Ş. ve Meda Medikale adlı firmanın paravan olarak Yılmaz’ın yanındaki bir işçinin üzerine kurulduğu ve ihalelere girdiği ortaya çıkarken, şirketin ihaleler karşılığında teslim ettiği tüm tıbbi malzemeleri Ankara’daki depoda imal ettiği saptandı. 
     Mali Polis, soruşturmada adı geçen yabancı şirketlerin kaynağını saptamak amacıyla ilgili büyükelçiliklere yazı gönderdi. Polis, zanlıların banka hesaplarını da inceleme altına aldı. 
     


 GÜNCEL 






















</TEXT>
</DOC>
