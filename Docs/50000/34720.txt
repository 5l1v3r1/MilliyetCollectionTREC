<DOC>
<DOCNO> 34720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sondun03.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Laura Bush "Kızlarımı rahat bırakın" 
</HEADLINE>
<TEXT>

     ABD Başkanı George W. Bush'un eşi Laura Bush, basının ilgi odağı haline gelen ikiz kızları Barbara ve Jenna'nın rahat bırakılmasını istedi. 
     Amerikan CNN televizyonunda ''Inside Politics'' adlı programa katılan Laura Bush, ''magazin dergileri, televizyonlar ve gazeteler, çocuklarımın harcanması pahasına çok satmaya çalışıyorlar'' dedi. 
     19 yaşındaki ikiz kızlarının siyasi bir emeli olmadığını ifade eden Laura Bush, ''basın, ikizlerimi yalnız bıraksın ve özel hayatlarını yaşamasına fırsat versin'' dedi. Laura Bush, Başkan Bush göreve gelir gelmez, basından bu konuda ricada bulunduklarını ve birçok basın kuruluşunun buna saygı gösterdiğini belirtmekle birlikte, ''yalnız benim istediğim ölçüde saygılı olunmadı'' ifadesini kullandı. Barbara ve Jenna Bush, yaşları yetmediği halde, geçen ay sahte kimlikle bir restoranda alkollü içki ısmarlamaya çalışırken yakalanmış ve ceza almışlardı. Bayan Bush, kızlarının sigara da içtiğine ilişkin söylentileri ise kesin dille yalanladı. Laura Bush, ''ben eskiden içerdim ama bu uzun zaman önceydi. Kızlarımın sigara içtiği ise doğru değil'' dedi. 







</TEXT>
</DOC>
