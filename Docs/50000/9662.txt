<DOC>
<DOCNO> 9662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/yasam/yas02.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamburgeri görmek bile istemiyor 
</HEADLINE>
<TEXT>

McDonald’s’ın buzdolabına kapatılan mendilci kızın yüzü artık gülüyor. Ama ne McDonald’s’ın önünden geçiyor ne de ağzına hamburger sürüyor... 
     GÜLAY FIRAT İstanbul 

     Beylikdüzü McDonald’s’ın önünde mendil sattığı için derin dondurucuya kapatılan 10 yaşındaki Leyla Alkış, artık hayata mutlu gözlerle bakıyor. Özel Beykent İlköğretim Okulu’nda burslu okuyan Leyla, bilgisayar öğreniyor, org çalıyor, folklor oynuyor. Hedefiyse, zayıfsız karnesini yıl sonunda teşekkür belgesiyle "taçlandırmak." 
     Kötü günler geride kalsa da, Leyla zaman zaman o kötü anları yeniden hatırlıyor. "Okulda arkadaşlarımla, evde ailemle birlikteyken kendimi mutlu ve iyi hissediyorum. Ama yalnız kaldığım zaman içimi bir korku kaplıyor. Derin dondurucu aklıma geliyor. Tir tir titriyorum" diyor. 
     
     McDonald’s mı, asla 
     Sınıf arkadaşları arasında özellikle Cansu, Yelda ve Gülşah’la arası çok iyi Leyla’nın. O günden beri hamburger gördüğünde midesi bulanan Leyla bir anısını da gülerek anlatıyor "Bir gün arkadaşlarımla okul dışında bir yerlere gitmek istedik. Önce McDonald’s ismi geçti, sonra benim yaşadıklarımı hatırlayıp vazgeçtiler. Düşünceli tavırları beni de mutlu ediyor. Arkadaşlarımı ve öğretmenimi seviyorum. Artık, çok mutluyum." 
     


 YAŞAM 























</TEXT>
</DOC>
