<DOC>
<DOCNO> 13440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sondun08.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail güvenlik kabinesi toplanacak 
</HEADLINE>
<TEXT>

     İsrail'de bu sabah girişilen son bombalı saldırının ardından, Güvenlik Kabinesi'nin toplanacağı bildirildi. 
     İsrail Başbakanlık makamından yapılan açıklamada, bu sabah 3 kişinin öldüğü bombalı saldırının ardından İsrail Güvenlik Kabinesi'nin Başbakan Ariel Şaron başkanlığında öğleden sonra toplanacağı belirtildi. 
     Bu arada 3 kişinin öldüğü bombalı saldırının üzerinden birkaç saat geçtikten sonra, Petah Tikvah kentinde de ikinci bombalı saldırı girişimi ortaya çıkarıldı. İsrail polisi, kent pazarı yakınlarında bir kutuya gizlenerek yola bırakılmış halde bulunan bombanın etkisiz hale getirildiğini açıkladı. Sabahki bombalı saldırıdan önce de İsrail'in kıyı kenti Netanya'da bir pazarda bulunan bomba polis tarafından imha edilmişti. 
     Saldırının sorumluluğunu, Hamas örgütünün askeri kanadı ''İzzeddin El Kassam Tugayı'' üstlenmişti. Öte yandan yeni bombalı saldırının ardından İsrail İç Güvenlik Bakanı Uzi Landau, önümüzdeki günlerde terörizme karşı harekete geçeceklerini bildirdi. 




</TEXT>
</DOC>
