<DOC>
<DOCNO> 12567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sonspo05.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yine şanssızlık 
</HEADLINE>
<TEXT>

     Galatasaray, Beşiktaş maçının hazırlıklarını bugünkü idmanla sürdürürken, antrenmanda Bülent Akın'ın sağ el yüzük parmağının tarak kemiği kırıldı. 
     Teknik direktör Mircea Lucescu, yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren idmanda, tek pas çalışması sırasında ters bir hareket yapan Bülent Akın, yere düştü ve elinden sakatlandı. Acısı dinmeyen genç futbolcu daha sonra Acıbadem Hastanesi'ne götürüldü ve elinin röntgeni çekildi. Yapılan tetkikler sonunda Bülent Akın'ın sağ el yüzük parmağının tarak kemiğinde kırık belirlendi. Bunun üzerine Bülent Akın'ın eline özel bir alçı bandajı yapıldı. Kulüp doktoru Serhan Kurtulmuş, Bülent Akın'ın özel yapılan bandaj sayesinde antrenmanları sürdürebileceğini söyledi. 
     Sarı-kırmızılıların antrenmanında, sakatlıkları bulunan Jardel ve Popescu koşu yapmakla yetindiler. Sağ kasığında gerilme olan Jardel'in riske edilmeyerek takımla birlikte çalışmadığı bildirilirken, Popescu'nun da Beşiktaş maçına dek iyileşme olasılığının yüksek olduğu kaydedildi. Antrenmana, midesini üşüten Capone de katılmazken, bu futbolcunun özel bir çalışma yaptığı öğrenildi. Galatasaray, Beşiktaş maçının hazırlıklarını yarın yapacağı çift idmanla sürdürecek. 
     Galatasaray Teknik Direktörü Lucescu, bugün yapılan antrenman saatini değiştirirken, bunu yalnızca futbolcularına bildirdi. Sarı-kırmızılıların dün yaptıkları idmanda, bugünkü antrenmanın akşam yapılacağını kaydeden Rumen çalıştırıcı, ani bir kararla idmanı sabaha aldı. Bunu tercümanı ve kulüp basınla ilişkiler koordinatörü Turgay Vardar'a ve futbol şubesi sorumlusu Cüneyt Tanman'a da hemen söylemeyen Lucescu, böylece herkese adeta ''çalım'' attı. 




</TEXT>
</DOC>
