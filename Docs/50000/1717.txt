<DOC>
<DOCNO> 1717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sontur01.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Oh Türksat sonunda fırlatıldı... 
</HEADLINE>
<TEXT>

     Türkiye'nin yeni uydusu Türksat 2A, TSİ 00.09'da Güney Amerika'daki Fransız Guyanası'nda bulunan Kourou üssünden Arien füzesiyle uzaya fırlatıldı. 
     Uydunun fırlatılışı, Türk Telekom'un Gölbaşı'ndaki uydu yer istasyonundan naklen izlendi. Yapımına 1997 yılında başlanan ve yüzde 75'i Türk Telekom, yüzde 25'i ise Alcatel Space şirketine ait Eurasiasat firmasınca yaptırılan Türksat 2A, Türksat 1C ile aynı koordinata, yani 42 derece doğu boylamındaki koordinata atıldı. Türksat 1C'de arıza olması durumunda, bu uyduyu yedekleyecek olan Türksat 2A'nın devreye girmesiyle kullanıcılar, gerektiğinde 2 uyduyu birden kullanabilir duruma getirecek. 
     Avrupa, Türkiye ve Orta Asya'yı kapsayan 2 sabit anten ve 2 hareketli spot antene sahip olan Türksat 2A, İsrail, Ürdün, Lübnan ve Karadeniz'e kıyısı olan ülkelere açılacak. Uydunun sabit vericileri, hedef pazar olan Türkiye, Orta ve Doğu Avrupa, Orta ve Batı Asya, İsrail, Ürdün ve Lübnan'da yüksek güçte bant erişimi sağlayacak ve yaklaşık 620 milyon kişiye ulaşacak. Uydunun hareketli 2 vericisi de Ortadoğu, Batı Rusya ve Ukrayna, Güney Afrika, Hint Yarımadası ve piyasa koşulları gerektirdiği takdirde sabit vericilerin erişim alanlarına kapsama sağlayabilecek. Uydunun 42 derece doğu boylamındaki yörünge pozisyonundan, Kazakistan, Kırgızistan, Tacikistan ve Özbekistan'a ek olarak Azerbaycan ve Türkmenistan gibi Orta Asya Türk Cumhuriyetleri, Orta ve Batı Avrupa'daki bazı bölgeler dahil olmak üzere Türkçe konuşulan piyasalardaki doymamış talebe karşılık verilecek. 
     Ulaştırma Bakanı Enis Öksüz, Türksat 2A uydusunun fırlatılmasının ardından yaptığı ilk açıklamada, ''Bu uydu çok güzel para kazanacak ve kendisinden sonra yapılacak uydular için kaynak olacak'' dedi. 
     
     



</TEXT>
</DOC>
