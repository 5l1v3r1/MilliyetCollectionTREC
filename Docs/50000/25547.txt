<DOC>
<DOCNO> 25547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sondun04.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler "soykırım" demeyen Bush'a kızgın 
</HEADLINE>
<TEXT>

     Ermeni nüfusunun yoğun olduğu California eyaletini ziyareti sırasında yuhalanan ABD Başkanı George Bush'un, Ermeni lobisine yazdığı bir mektupta yine ''soykırım'' sözünü kullanmaması Ermeniler'i kızdırdı. 
     Ermeni yayın organı California Courier'de yayınlanan Harut Sasunyan imzalı bir yorumda, geçen yıl sözde ''Ermeni soykırımı'' tasarısını ABD Temsilciler Meclisi'ne sunan Cumhuriyetçi Parti milletvekili George Radanovich'in, Başkan Bush'a bir mektup yazarak, Başkan'dan ''soykırımı'' uygun şekilde tanımasını istediği belirtildi. 
     Sasunyan, Ermeni lobisinin temsilcisi Radanovich'e 18 Mayıs tarihinde bir cevap yazan Başkan Bush'un, ısrarla mektubunda ''Ermeni soykırımı'' ifadesini kullanmadığını kaydetti. 
     Başkan Bush, Ermeniler'in sözde soykırımı anma günü kabul ettikleri 24 Nisan tarihindeki açıklamasında, ''soykırım'' sözcüğünü kullanmayınca Ermeniler'in büyük tepkisini çekmişti. Seçim kampanyası sırasında Ermeniler'in acılarını gerektiği gibi tanıma sözü veren Bush, Ermeni asıllı Amerikalılar tarafından sözünü tutmamakla suçlanıyor. Bush bu nedenle, California'yı ziyareti sırasında geçen hafta bir grup Ermeni tarafından yuhalanmıştı. 
     







</TEXT>
</DOC>
