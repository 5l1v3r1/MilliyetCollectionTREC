<DOC>
<DOCNO> 9317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/yasam/yas02.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğini kaybeden acılı aile, hukuk savaşında kararlı... 
</HEADLINE>
<TEXT>
Başka Ezgi’ler ölmesin’ 
Cesedi koliyle gönderilen Ezgi’nin ailesi, otopsi sonucunu bekliyor 
     HALUK ATALAY 

     Ezgi bebeğin anne ve babası, doğduktan 53 gün sonra kaybettikleri çocuklarının cesedinin ardından dün İstanbul’a geldi. Otopsi raporunu bekleyen acılı ailenin tek dileği var "Başka Ezgi’ler ölmesin " 
     Sivas Numune Hastanesi’ne bebeğini bir an önce kucağına alma umuduyla girdiğini anlatan anne Fadime Yiğit, nöbetçi Doktor Melahat Cankurtaran’ın ilgisizliği sonucu çocuğunu kaybettiğini öne sürdü. 
     Baba Suat Yiğit ise "Sonuna kadar gideceğiz. Başka Ezgi’ler ölmesin. Suç duyurusunda bulunduk. Adli Tıp’ın vereceği otopsi raporunu bekliyoruz. Gerekirse manevi tazminat davası da açacağız." 
     Minik Ezgi’nin cesedinin, otopsi için İstanbul’a koliyle gönderilmesi eleştirilere neden olmuştu. 
     
     Kolide ceset yasaklandı 
     Sivas Cumhuriyet Savcılığı’nın, ölen bebeğin cesedini otopsi raporu için koliyle postalaması, PTT Genel Müdürlüğü’nü harekete geçirdi. PTT Genel Müdürü Dursun Dağaşan, bir genelge yayımlayarak, bundan böyle adli nitelik taşıyan gönderilerin, tabut veya benzeri sağlam bir ambalajlama sistemiyle kabul edilmesini istedi. 
     


 YAŞAM 




















</TEXT>
</DOC>
