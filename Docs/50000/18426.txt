<DOC>
<DOCNO> 18426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/sontur16.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe eski Teknik Direktörü Löw'ü 610 bin Mark dolandırmışlar 
</HEADLINE>
<TEXT>

     Fenerbahçe Spor Kulübü'nün eski Teknik Direktörü Joachim Löw'ün eşine ait banka hesabından 610 bin mark çektiği iddia edilen gıyabi tutuklu Metin Çanak'ın, 2 yıldan 5 yıla kadar ağır hapis cezası istemiyle yargılanmasına devam edildi. 
     Kadıköy 1. Ağır Ceza Mahkemesi'ndeki duruşmada, gıyabi tutuklu sanık Metin Çanak, yakalanamadığı için hazır edilemedi. 
     Duruşmada, tercüman Bahadır Argo'nun aracılığıyla ifade veren şikayetçi Daniella Maria Löw, eşiyle Almanya'ya gittikleri sırada, Akbank'ın Şaşkınbakkal Şubesi'ndeki 650 bin marklık hesabından, 40 bin markın yanlarında tercüman olarak çalışan Metin Çanak tarafından sahte talimatla çekildiğini söyledi. 
     Diğer hesabından 300 bin mark ile 270 bin markın da, İsmail Yıldız ve Bülent Akbulut isimlerine, yine sahte talimatla havale edildiğini ileri süren Löw, banka görevlilerinin eşine, söz konusu parayı Metin Çanak'ın çektiğini anlattıklarını belirtti. 
     Duruşmada tanık olarak dinlenen Joachim Löw ise İstanbul'a Fenerbahçe Spor Kulübü Teknik Direktörü olarak geldiği sırada, eşi adına bir döviz hesabı açtırdığını kaydederek, bu döviz hesabından para çekildiğini farkettikten sonra yaptığı araştırma sonucunda, yanında çalışan Metin Çanak'ın kendilerinden gizli olarak para çektiğini öğrendiklerini bildirdi. 
     Duruşmada, mahkeme heyeti, sahte olduğu iddia edilen banka talimatnamelerinin incelenmek üzere bilirkişiye gönderilmesini, toplam 570 bin markın havale edildiği İsmail Yıldız ve Bülent Akbulut adlı kişilerin adreslerinin tespit edilip ulaşılmasını kararlaştırarak, duruşmayı erteledi. 
     
     
     
     
     







</TEXT>
</DOC>
