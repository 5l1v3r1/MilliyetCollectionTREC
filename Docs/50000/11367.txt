<DOC>
<DOCNO> 11367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sonspo15.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Keşke önce benimle görüşselerdi" 
</HEADLINE>
<TEXT>

     Beşiktaş'ın eski teknik direktörü Nevio Scala, hiçbir sağlık sorunu bulunmadığını ve siyah-beyazlı kulüpten gönderilmesinin sağlık sorunlarına dayandırılmasının doğru olmadığını söyledi. 
     Nevio Scala, Swissotel'de düzenlediği basın toplantısında, kulübünün kendisinden sağlık kontrolünden geçmesini istediğini belirterek, şöyle konuştu 
     ''Ben bu kontrolü sezon sonunda da yaptırabilirdim. Ancak bu isteklerini kabul ettim. Muayene için 4 gün gerekli olduğunu yazıyla yönetime bildirdim. Ancak onlar, profesörüme muayene olmadan önce, görevime son verildiğine dair bir yazı gönderdiler. Oysaki benim daha sonra aldığım raporda, çalışmak için hiçbir engelim olmadığı yazıyordu.'' 
     Siyah-beyazlı kulüpten alacağı tazminat konusunda yöneticilerle yaptığı 2 görüşmede de anlaşamayan İtalyan teknik adam, ''Eğer Beşiktaş, antrenörünü değiştirmek isteseydi, onlarla oturup konuşmaya ve anlaşmaya hazırdım. Artık bu aşamadan sonra geçen yıl yaptığımız anlaşmanın yürürlükte kalmasını istiyorum. Bu anlaşmayı fesh etmek için hiçbir nedenim yok. Bu konudaki gerekli başvuruları, avukatlarım yapacak'' diye konuştu. 
     Beşiktaş Kulübü Başkanı Serdar Bilgili ile, görevine son verildiğinden bu yana hiç görüşmediğini söyleyen Scala, buna karşın Bilgili'ye kırgın olmadığını bildirdi. ''Umarım gitmeden benimle vedalaşır'' diyen Scala, kendisiyle tazminat konusunda yapılan 2 toplantıya da Bilgili'nin katılmadığını, bunlara da bir anlam veremediğini kaydetti. 
     İtalyan teknik adam, basın mensuplarının, ileride bir takım çalıştırması durumunda Beşiktaş'tan futbolcu transfer etmeyi düşünüp düşünmediği sorusuna da, ''Eğer bir takım çalıştırma fırsatım olursa, Beşiktaş'tan transfer edeceğim futbolcular olacaktır. Benim not defterimde birçok Beşiktaşlı futbolcunun ismi var'' diye yanıt verdi. 
     
     



</TEXT>
</DOC>
