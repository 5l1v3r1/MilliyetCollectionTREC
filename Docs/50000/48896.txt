<DOC>
<DOCNO> 48896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/spor/spo15.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Terörün faturası      ABD, güvenlik endişesi nedeniyle gelecek ay Madrid’de yapılacak Uluslararası Tenis Federasyonu ITF Kupası finallerinden çekildiğini açıkladı. Yetkililer, Venus ve Serena Williams ile Lindsay Davenport’un da aralarında bulunduğu ABD Milli Takımı’nın yerine alınacak ekibin daha sonra açıklanacağını bildirdi. Federasyon Kupası’nın finalleri 7 - 11 Kasım’da yapılacak. 
     
Gençler şov yaptı      B Genç Milli Futbol Takımımız, Tekirdağ’da oynadığı özel maçta Romanya’yı 4 - 1 yendi. Namık Kemal Stadı’ndaki karşılaşmada Ay - Yıldızlı ekibimizin gollerini Cafer, Yalçın, Gürkan ve Ali atarken, Romanya’nın tek sayısı Stan’dan geldi. Gençler, iki gün önceki maçı da 4 - 0 kazanmıştı. 
     
Şampiyon soyuldu      AVUSTRALYALI atlet Peter Burge’nin 1998 Commonwealth Oyunları’nda uzun atlamada kazandığı altın madalyası çalındı. Sydney’den Adelaide’ye giden 27 yaşındaki sporcunun, altın madalyasının yanı sıra yedi bin dolar parası, kasetçaları, video kamerası, spor çantaları ve olimpiyat giysileri de alındı. 
     
İlginç istatistikler      ŞAMPİYONLAR Ligi’nde en çok şut atan Roma’nın ünlü forveti Batistuta beş maçta henüz golle buluşamadı. 32 takım içinde topa en çok sahip olan Spartak Moskova, grubunda son sırada yer alırken, en az topla oynayan ekiplerden Real Madrid birinciliği garantiledi. Galatasaraylı Ümit Karan, 14 sayıyla en çok ofsayta düşen oyuncu unvanını sürdürdü. En çok gol atılan zaman dilimi de 39 golle 31 - 45 dakikaları arası oldu. 
     
Faruk mahsur kaldı      NECMİ KEPÇETUTAN 

     ANKARAGÜCÜ’NDEN Faruk Namdar, parasızlık nedeniyle Almanya’da mahsur kaldı. Geçen hafta Diyarbakırspor maçından önce tedavi olacağını söyleyerek Almanya’ya giden bu oyuncunun parasızlık yüzünden Türkiye’ye dönemediği ortaya çıktı. Yönetim, durumu öğrenir öğrenmez bir miktar parayı Almanya’ya gönderdi. 
     
Muzzy bırakıyor      MİLLİ Takımımız’ın ve İngiliz Leicester City’nin yıldız oyuncusu Mustafa İzzet’in kulübünden ayrılacağı açıklandı. Leicester Menajeri Dave Bassett, ligde kötü durumda bulunan takımda Mustafa’nın mutsuz olduğunu, kendisiyle ilgilenen Leeds United ve Aston Villa’nın tekliflerini değerlendirdiğini bildirdi. 
     



 SPOR 























</TEXT>
</DOC>
