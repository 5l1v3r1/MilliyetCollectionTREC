<DOC>
<DOCNO> 23379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sonspo10.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kritik zirve... 
</HEADLINE>
<TEXT>

     Birinci Futbol Ligi'nde 2000-2001 sezonunu Denizlispor ile deplasmanda 2-2 berabere kalarak 4. sırada tamamlayan Beşiktaş'ta, gelecek sezonun çalışmaları için kritik bir gün yaşandı. 
     Teknik direktör Christoph Daum, siyah-beyazlı takımın bu sabahki çalışmasının ardından, teknik heyet, menajer Sinan Engin ve futbolcuların katılımıyla Fulya Tesisleri'nde bir toplantı yaptı. Yaklaşık 1.5 saat süren toplantıda Alman teknik adamın, sezonun değerlendirmesini yaparak, gelecek sezon takımda kalmasını istemediği futbolcuları açıkladığı öğrenildi. 
     
     Fazlı ve Ayhan'a sert tepki 
     Daum'un özellikle Fazlı ve Ayhan'a sert tepki göstererek, gelecek sezon kendilerine kulüp bulmalarını istediği, aralarında İlhan, Murat, bSalih ve Halilagiç'in de bulunduğu bazı futbolcuların da kiraya verilmesini isteyeceği öğrenildi. Alman teknik adamın gözden çıkardığı futbolcuların takasta kullanılabilecekleri de kaydedildi. 
     
     Fevzi istediği kulübe gidebilir 
     Sezon içinde istikrarsız bir grafik çizen, denenmek için Yugoslav kaleci Jevriç'in İstanbul'a getirilmesinin ardından, küskünlük yaşayan kaleci Fevzi de gözden çıkarılanlar arasında yer aldı. Toplantıda, kendisine transfer önerileri geldiği yönünde demeçler veren Fevzi'nin de istediği kulübe gidebileceği kararı alındığı bildirildi. Bu kararın toplantı sırasında Fevzi'ye de söylendiği ve futbolculara kesinlikle ödün verilmeyeceğinin altının çizildiği kaydedildi. 
     Menajer Sinan Engin, bu sezon taraftarlarına kötü günler yaşattıklarını belirterek, ''Başarı elde edemeyen futbolcuların bizimle pazarlık gücü de kalmadı. Kesinlikle futbolcularımıza taviz vermeyeceğiz. İsteyen istediği kulübe gidebilir'' dedi. Engin, futbolcularla yaptıkları toplantıda Daum'un da bu konunun üzerinde durduğunu ve Beşiktaş'tan ayrılmak isteyen oyuncuların daha fazla beklemeden kendilerine kulüp bulmalarını öğütlediğini bildirdi. 
     
     Daum'un kalmasını istedikleri 
     Alman teknik direktör Daum'un, takımda Nihat, Bayram, Ümit, İbrahim, Erman, Ahmet Dursun, Tayfur, Shorunmu ve Tunç'un kalmasını istediği bildirildi. Alman çalıştırıcının, bu futbolcuların dışındaki tüm oyuncuların takımdan gidebileceğini ifade ettiği de belirtildi. 
     Engin, iç transfer görüşmelerine ise 2 Haziran Cumartesi günü başlayacaklarını kaydetti. Engin, iç transfer görüşmelerinde kesinlikle kimseye ödün vermeyeceklerini, önerdikleri rakamı kabul etmeyecek futbolcuların satış listesine konulacaklarını söyledi. 






</TEXT>
</DOC>
