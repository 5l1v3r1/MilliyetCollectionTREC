<DOC>
<DOCNO> 47898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/soneko07.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan "Şimdilik enerji sıkıntımız yok" 
</HEADLINE>
<TEXT>

     Enerji ve Tabi Kaynaklar Bakanı Zeki Çakan, Türkiye'de enerji sıkıntısının olmadığını söyledi. 
     Erzurum'daki üç günlük gezi ve incelemelerini tamamlayan Bakan Çakan, Doğu Anadolu Gazeteciler Cemiyeti'nde düzenlediği basın toplantısında soruları yanıtladı. 
     Enerji sıkıntısının olmadığını, kış mevsiminde de enerji sıkıntısı çekilmeyeceğini belirten Bakan Çakan, şunları söyledi 
     ''Şimdilik enerji sıkıntımız yoktur, ancak enerji yedeğimiz de yoktur. İlerleyen yıllarda enerji üretimine yönelik yatırımlar yapılmadığı takdirde 2006 yılında enerji sıkıntımız olacaktır. 2006'da enerji sıkıntısı çekmemek için şimdiden bu yönde yatırımlar yapılmalıdır. Ülkemizde yaşanan aşırı kuraklık nedeniyle barajlardaki su miktarları minimumun da altına düşmüştür. Geçen yıl Hidroelektrik Santrallerinden HES 31 milyar kilovat saat elektrik üretmişken bu yıl 21 milyar kilovat saat elektrik üretebildik. Dolayısıyla kuraklığın ileriki yıllarda da olması halinde enerji sıkıntısıyla karşı karşıya kalabiliriz.'' Erzurum'da yapımına başlanan Daphan Ovası Cazibe Sulama Projesi, Palandöken Çat Barajı İsale Tüneli, Demirdöven ve Pazaryolu barajları ile Ortabahçe Sulama Projesi'nin tamamlanması için gereken ödeneklerin yapılacağını belirten Bakan Çakan, DSİ ve TEAŞ'ın başlattığı bazı çalışmaların tamamlanması amacıyla ek ödenek gönderildiğini, Narman Barajı ile Şehitler Barajı'nın da 2002'de ihale edileceğini kaydetti. 
     Bakan Çakan, Atatürk Üniversitesi Veterinerlik Fakültesi hizmet binası ihtiyacını gidermek için DSİ Bölge Müdürlüğü hizmet binası ile sosyal tesislerinin 5 yıllığına geçici olarak üniversiteye devredildiğini söyledi. 
     Erzurum'a kar yağdığını hatırlatan Bakan Çakan, ''Soğuk kış mevsimi yaşanan Erzurum'da kömür sorunu yaşanmakta. Yapılacak hava kirliliği ölçümleri sonucunda iyi netice alınması durumunda Balkaya kömürü göndereceğiz. Belediyenin kurduğu şirket aracılığıyla bir ay vadeli olarak Balkaya kömürünün satışını yaparak bu sorunun çözülmesini sağlayacağız'' diye konuştu. 
     TEDAŞ'ta düzenlenen ve 22 ilin müessese müdürlerinin katıldığı bölgesel toplantının sonuç bildirgesini açıklayan TEDAŞ Genel Müdürü Bülent Ülkü ise alınan kararlar doğrultusunda yapılacak tüm ihalelerin müesseselerde yapılacağını, hizmetiçi eğitime ağırlık verileceğini söyledi. 
     Ülkü, müessese müdürlerinin aylık toplantılar düzenleyerek faaliyetleri hakkında TEDAŞ Genel Müdürlüğü'ne bilgi vereceklerini de belirterek, kaçak elektrikle mücadele amacıyla toplantıda alınan kararları şöyle sıraladı 
     ''Kaçak elektrik kullanımını önlemek ve en aza indirmek amacıyla başlatılan çalışmalar arttırılacak. Kurum müdürleri ayda en az iki kez denetleme ve kontrol ekipleriyle denetlemeye çıkacak. Kurumda çalışan personelin kaçak elektrik kullanımını önlemek amacıyla da personelin evinde kullandığı sayaçlar periyodik olarak kontrol edilecek. Plastik mühür uygulamasına geçilip, mühürler sürekli kontrol edilecek. Kaçak elektrik kullanımını önlemek için denetimler sıklaştırılacak.'' Ülkü, toplantıya katılan 22 ilde devam eden bazı yatırımların tamamlanması için toplam 550 milyar lira ek ödenek gönderileceğini söyledi. 
     






</TEXT>
</DOC>
