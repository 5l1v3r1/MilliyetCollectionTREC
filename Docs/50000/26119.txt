<DOC>
<DOCNO> 26119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sontur13.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da siyah eylem... 
</HEADLINE>
<TEXT>

     Bolu halkı, 12 Kasım depreminde 48 kişinin öldüğü Bolu'nun, Terkin Yasa Tasarısı kapsamına alınmamasını protesto amacıyla siyah eylem başlattı. 
     Eylem hakkında bilgi veren İl Kurultayı Başkanı ve Belediye Başkanı Yüksel Ceylan, Bolu'nun, deprem bölgesindeki mükelleflerin 1999 ve önceki yıllara ilişkin Gelir ve Kurumlar Vergisi borçlarının affını öngören yasa tasarısının kapsamına alınmadığını söyledi. Ceylan, 12 Kasım depreminde 48 kişinin öldüğünü, 6 bin 334 konut ve 911 işyerinin orta, 2 bin 461 konut ve 217 işyerinin ağır hasar gördüğünü belirterek, ''Bolu'nun depremden aldığı ağır hasardan sonra esnaf ve sanayicilerimiz büyük zarar görmüş, büyük oranda ekonomik sıkıntı yaşamıştır'' diye konuştu. Ceylan, Bolu'nun, hazırlanan tasarı dışında olduğunun öğrenilmesinden sonra, il kurultayının gerekli tepkiyi vermek için harekete geçtiğini söyledi. 
     Belediye Başkanı Yüksel Ceylan, kararı protesto için D-100 Karayolu ve E-5 yollarının yanı sıra kentte bulunan işyerleri, cadde ve sokaklara siyah kurdele ve afişler astıklarını anlatarak, ''Kırmızı ışıkta duran araçlara il kurultayı üyeleriyle birlikte siyah kurdele takıp destek istiyoruz'' dedi. Ceylan, İl Kurultayı'nda yer alan Esnaf Odası, Ticaret Odası, Ziraat Odası, Mimarlar Odası, Muhasebeciler Odası, Gazeteciler Cemiyeti başkanları, AİBÜ Rektörü, ANAP, DSP, MHP İl Başkanları, Muhtarlar Derneği Başkanı ile birlikte Pazartesi günü Ankara'ya gideceklerini söyledi. Ceylan, ''Başbakan, başbakan yardımcıları ve Maliye Bakanı'nı heyet olarak ziyaret edeceğiz ve Bolu'nun Terkin Tasarısı kapsamına alınmasını isteyeceğiz'' diye konuştu. 
     Belediye Başkanı Yüksel Ceylan, Ankara ziyaretinden istenen sonucun alınmaması durumunda ''siyah eylem''in süreceğini belirterek, ''Şu anda kentin her yerinde siyah bayrak, kurdele ve afişlerle kent sakinleri eylemimize destek veriyor, ümit ediyorum ki hükümet sesimize kulak vererek Bolu'yu Terkin Yasası kapsamına alır'' dedi. 







</TEXT>
</DOC>
