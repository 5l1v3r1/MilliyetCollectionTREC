<DOC>
<DOCNO> 15712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sondun12.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'dan Filistin'e tehdit 
</HEADLINE>
<TEXT>

     İsrail Başbakanı Ariel Şaron, Filistin'in tek taraflı olarak bağımsız devlet ilan etmesi halinde, işgal altındaki topraklardaki Yahudi yerleşim bölgelerini ilhak edeceklerini söyledi. 
     İsrail'in Haaretz gazetesine konuşan Şaron, Filistinlilerle anlaşmaya varılsa bile, Batı Şeria ve Gazze Şeridi'ndeki Yahudi yerleşim bölgelerini boşaltma niyetinde olmadığını belirtti. Şaron, ''Herhangi bir yerleşim bölgesini tahliye etmek için hiçbir neden göremiyorum. Bugün oralarda yerleşim bölgeleri bulunuyor, bir gün barış sağlanırsa bunların yerlerinde kalmamaları için hiçbir sebep yok'' dedi. 
     Filistin lideri Yaser Arafat'ın tek yanlı devlet ilan etmesi halinde ''çok büyük bir hata'' yapacağını ifade eden Şaron, ''Bu, bizi kendimiz için özel olan bölgeleri korumak için önlemler almaya zorlar'' diye konuştu. Şaron, Filistin devletinin ilan edilmesi halinde Yahudi yerleşim bölgelerinin ve güvenlik noktalarının ilhak edilmesi ihtimaliyle ilgili olarak da, ''Kesinlikle. Bütün bunlar gerekli. Bunun için onlara devlet ilan etmemelerini tavsiye ediyorum. Bu hata olur'' dedi. İsrail, Batı Şeria ve Gazze Şeridi'ni 1967'den beri işgal altında tutuyor. Filistin topraklarındaki yaklaşık 150 yerleşim bölgesinde 200 bin kadar Yahudi yerleşimci yaşıyor. 




</TEXT>
</DOC>
