<DOC>
<DOCNO> 28779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur14.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatma kararı mecliste okundu, FP'liler salonu terketti... 
</HEADLINE>
<TEXT>

     TBMM Başkanı Ömer İzgi'nin, ''Anayasa Mahkemesi kararı gereği FP'nin tüzel kişiliğinin sona erdiğine'' ilişkin yazısının okunmasının ardından, kapatılan FP'nin milletvekilleri, TBMM Genel Kurul'unu terketti. 
     Kapatılan FP'nin Genel Başkanı Recai Kutan'ın yaklaşık 15 dakika süren gündemdışı konuşmasının ardından, TBMM Başkanı Ömer İzgi'nin, ''Anayasa Mehkemesi kararı gereği FP'nin tüzel kişiliğinin sona erdiğine'' ilişkin başkanlık yazısı okundu. 
     Kapatılan FP'nin Grup Başkanvekili Yasin Hatiboğlu, yerinden söz alarak, kısa bir konuşma yaptı. Anayasa'nın 68. Maddesinin gayet açık olduğunu vurgulayan Hatiboğlu, siyasi partilerin damokrasi ve siyasi hayatın vazgeçilmez unsurları olduğunu, buna rağmen verilen son kararla ''Siyasi partiler,demokrasi ve siyasi hayatın vazgeçilen unsurları mı olmuştur'' sorusunun akla geldiğini söyledi. Bugüne kadar anayasa değişikliğini birçok kez dile getirdiğini belirten Hatiboğlu, ''Partilerarası Uzlaşma Komisyonu tarafından hazırlanan Anayasa değişikliği metni eğer buradan geçseydi, demokrasimiz bu son yarayı da almayacaktı'' dedi. 
     Hatiboğlu, ''FP olarak'' aldıkları kararı, ''Milletimizle istişarelerde bulunmak üzere ve Bu Anayasa değişikliği hemen gerçekleşmelidir, siyasi partiler artık kapatılmamalıdır diyen herkesi kendi sözleri ve kendi beyanlarını yerine getirinceye kadar başbaşa bırakmak üzere Genel Kurul Salonu'nu terkediyoruz'' diye açıkladı. 
     Hatiboğlu'nun konuşmasının ardından, başta Kutan olmak üzere kapatılan FP'nin tüm milletvekilleri, Genel Kurul Salonu'ndan ayrıldılar. Milletvekilleri salondan, bazı DYP'li milletvekillerinin alkışları ve selamları arasından ayrıldı. 
     

</TEXT>
</DOC>
