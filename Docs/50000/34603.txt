<DOC>
<DOCNO> 34603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sontur11.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklarla birlikte orman yangınları da arttı... 
</HEADLINE>
<TEXT>

     Erzincan'da meydana gelen orman yangınında, 70 hektarlık alan tahrip oldu. 
     Erzincan'a 50 kilometre uzaklıkta bulunan Sansa Deresi mevkiindeki ormanlık alanda henüz belirlenemeyen nedenle gece yangın çıktı. 
     Orman Bölge Müdürlüğü, Erzincan Belediyesi itfaiye ve jandarma ekiplerinin müdahalesiyle yangın sabaha karşı kontrol altına alınarak söndürüldü. 
     Yetkililer, yangında 40 hektarlık bozuk baltalık ormanlık alan ile 30 hektarlık ormanlık alanın tamamen tahrip olduğunu kaydettiler. 
     Çoban ateşi orman yaktı 
     Bitlis'in Mutki İlçesi'nde meydana gelen yangında 1 hektar ormanlık alan yandı. 
     Kaymakam Adnan Çimen, ilçe merkezine 40 kilometre uzaklıkta bulunan Rabat bölgesindeki ormanlık alanda dün gece yangın çıktığını ve kontrol altına alındığını söyledi. 
     Çimen, yangının çobanların çay kaynatmak için yaktıkları ateşten çıkmış olabileceği ihtimali üzerinde durduklarını belirterek, şöyle konuştu 
     ''Rabat Dağı bölgesinde bulunan ormanlık alanda, çay pişirmek için yakılan ocaktan sıçradığı tahmin edilen yangın, köylüler tarafından jandarmaya haber verilmesi üzerine kontrol altına alındı. Yangın söndürmede jandarma birliklerinin yanı sıra köy korucuları ve köylü vatandaşlar büyük çaba gösterdiler. Bölgede yaklaşık bir hektarlık orman yandı.'' 
     Çimen, bölgede çobanlık yapan kişilerin gözaltına alındığını ve soruşturmanın sürdürüldüğünü sözlerine ekledi. 
     







</TEXT>
</DOC>
