<DOC>
<DOCNO> 44635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/spor/spo15.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Tugay’ın kulübü Hakan’a talip      İNGİLTERE’DE Blackburn’de forma giyen Tugay Kerimoğlu, teknik direktörü Greame Souness’ın, Hakan Şükür’ün transferi için harekete geçtiğini söyledi. Milli takım kampında Tugay, Inter’in gözden çıkardığı Hakan’a, Galatasaray’ın eski hocasının kancayı attığını ifade etti. Souness’ın, Hakan’ı 35’lik Mark Hughes’a alternatif olarak düşündüğü öğrenildi. Ada’da daha önce Bolton, Fulham ve Liverpool da Hakan’ı istemişti. 
     
Atıcılıkta Balkan zaferi      YUGOSLAVYA’DAKİ Balkan Atıcılık Şampiyonası’nda 14 sporcumuz da kürsüye çıkıp, toplam 13 altın 5 gümüş ve 4 bronz kazandı. Son gün double trap büyük erkeklerde Alp Kızılsu, genç erkeklerde Oğuzhan Tüzün, bayanlarda Dilara Kızılsu altın kazanırken, büyük erkekler, genç erkekler ve bayanlar takım klasmanında da Türkiye ilk sırada yer aldı. 
     
Mustafa Kartop Dünya Şampiyonu      AVUSTURYA’DAKİ Dünya Kickboks Şampiyonası’nda 60 kiloda Mustafa Kartop altın madalya kazandı. Bornova Kickboks Kulübü yetkilileri, İzmirli sporcunun tüm rakiplerini yenerek, şampiyonluk kürsüsüne çıktığını, bugün de yurda döneceğini açıkladı. 
     
Boksta 3 madalya      BOSNA Hersek’teki Avrupa Gençler Boks Şampiyonası’nda Türkiye, 1 altın ve 2 gümüş madalya kazanarak, takım halinde üçüncü oldu. 34 ülkeden 210 sporcunun katıldığı müsabakalarda 60 kiloda Selçuk Aydın şampiyonluğa ulaşırken, 63.5’ta Abdülkadir Kor ve 67’de İhsan Köse ikinci oldular. 
     



 SPOR 



























</TEXT>
</DOC>
