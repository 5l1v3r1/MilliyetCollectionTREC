<DOC>
<DOCNO> 25096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/yasam/yas01.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Zorba’ ancak bu kadar sevilirdi 
</HEADLINE>
<TEXT>

Aktör Anthony Quinn, 86 yaşında hayata veda etti... Ancak ardında 60 yıllık bir sanat yaşamı, 150’yi aşkın film ve dünyanın dört bir yanından milyonlarca kişilik bir hayran kitlesi bıraktı 
     DIŞ HABERLER SERVİSİ 

     Anthony Quinn, Amerika’nın Boston kentinde zatürree tedavisi gördüğü hastanede, önceki gün solunum yetmezliği nedeniyle hayatını kaybetti... Arkasında gözü yaşlı bir eş, 13 evlat, dünyanın dört bir yanından milyonlarca kişi, 60 yıllık bir sanat yaşamı, ve 100’den fazla film bıraktı. 86 yaşında yaşama veda eden sanatçı 2 Oscar ödülünün de sahibiydi... 
     
     Dört dörtlük sanatçı 
     Hayatını sanata adayan Quinn, aynı zamanda tanınmış bir heykeltıraş, ressam ve yazardı. Değeri yüzmilyonlarca doları bulan mülkü olan Quinn, orijinal bir Picasso tablosunun da bulunduğu bir sanat koleksiyonunun sahibiydi. 
     Ünlü aktör, Meksikalı anne ve İrlandalı bir babanın çocuğu olarak 21 Nisan 1915’te Meksika’nın Chihuahua kentinde dünyaya geldi. Bu özelliği, sanatçının sinemada Akdenizli tiplemelerini kolayca canlandırmasını sağladı. 
     
     Temizlikçilikten zirveye 
     Quinn, sanat yaşamına Los Angeles’taki bir drama okulunda başladı. Yoksul bir aileden geldiği için okul ücretini cam ve yerleri temizleyerek karşılıyordu. 
     Anthony Quinn, sinemaya ilk adımını 18 yaşında attı. 1936 yılında çekilen Parole’ adlı filmde yalnızca 45 saniye görünüyordu... 
     
     Viva Zapata 
     Meksika devrimini konu alan Viva Zapata’ adlı filminde ünlü Meksikalı lider Emiliano Zapata’nın kardeşini canlandıran Quinn, bu rolüyle 1952’de En İyi Yardımcı Oyuncu’ dalında ilk Oscar’ını aldı. 
     Lust for Life’ Ölmeyen İnsanlar Yaşama Tutkusu adlı filmde ünlü Fransız ressam Paul Gauguin’i canlandırdığı rolü Quinn’e, 1956’da ikinci kez En İyi Yardımcı Oyuncu’ dalında Oscar ödülünü kazandırdı. 
     



 YAŞAM 



























</TEXT>
</DOC>
