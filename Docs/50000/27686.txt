<DOC>
<DOCNO> 27686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sondun18.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da eski kral Simeon "Monarşiye dönme niyetim yok" 
</HEADLINE>
<TEXT>

     Bulgaristan'daki genel seçimleri partisinin ezici üstünlükle kazandığı eski Kral 2. Simeon, monarşiye dönme niyeti olmadığını bildirdi. 
     İspanyol ABC gazetesine demeç veren eski kral, cumhuriyet rejimine bağlı olduğunu belirterek, ''Cumhuriyet ülkemizin simgesidir'' dedi. ''İlkelerim, demokrasinin ilkeleridir'' diyen 2. Simeon, ''Bunlar aynı zamanda cumhuriyetin de ilkeleridir. Kralın yurttaştan üstün tarafı yoktur'' diye konuştu. 2. Simeon, başbakanlık görevinin kendisine verilmesi halinde, ''bir şeyler yapabilmeyi ve görev süresini tamamlamayı başarı sayacağını'' kaydetti. 
     Bulgaristan'ın saygın siyaset uzmanlarından Yevgeni Daynov ise, AFP'ye verdiği demeçte, 2. Simeon'un açıklamalarının kendisini tatmin etmediğini söyledi. ''2. Simeon'un nihai hedefinin monarşiyi hortlatmak olduğunu sanıyorum'' diyen uzman, ''Zaten milletvekili olmayıp meclise girmek istememesi de bunu gösteriyor. Artık 240 milletvekilinin yarısını kontrolü altında tutacak'' diye konuştu. Çevresinin ve danışmanlarının eski krala ''Majesteleri'' diye hitap ettiğine dikkat çeken siyaset uzmanı, 2. Simeon'un başbakanlığı kabul edeceğini de sanmadığını kaydetti. 







</TEXT>
</DOC>
