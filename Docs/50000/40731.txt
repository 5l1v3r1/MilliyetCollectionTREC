<DOC>
<DOCNO> 40731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/siyaset/asiy.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlığı, şirketini ihya etti 
</HEADLINE>
<TEXT>

Koray Aydın’ın bir şirketinin 1998 satışları 500 milyar. Bakan olduğu 1999’da cirosu 4 kat artarak 2 trilyona ulaştı. 2000’de ise 3.5 trilyon liralık ciro gerçekleştirdi 
     ANKARA Milliyet 

     Bayındırlık Bakanlığı ve milletvekilliğinden istifa eden Koray Aydın’ın bakanlık görevini üstlenmesiyle birlikte işlerinin açıldığı ortaya çıktı. Üç şirketinin olduğu ortaya çıkan Aydın’ın, önce Ömer Bağcı, ardından Bağcı’nın hisselerini devrettiği eşi Çiğdem Bağcı ile yarı yarıya ortak olduğu Yolalan İnşaat Sanayi ve Ticaret Ltd. Şirketi, kamuoyunda "yap - sat" olarak bilinen kat karşılığı daire işiyle uğraşıyor. 
     Aydın’ın babasıyla birlikte kurduğu ve yüzde 75 hisseye sahip olduğu Yolalan İnşaat Malzemeleri Sanayi Ticaret Ltd. Şirketi ise, inşaat malzemeleri ticaretiyle uğraşıyor. Şirketin 1998’deki satışlarının toplamı 500 milyar lirayı buluyor. 
     Milliyet’in ulaştığı bilgilere göre bu şirket, Aydın’ın Bayındırlık Bakanlığı’nı üstlendiği yıl olan 1999’da satış rekoru kırdı. Şirketin cirosu, bu yıl 4 kat artarak 2 trilyon liraya ulaştı. Şirketin cirosunda, sektörde faaliyet gösteren diğer firmaları imrendiren bu artışın olduğu yılın Marmara depreminin gerçekleştiği ve 50 bin prefabrik konutun yapıldığı 1999 olması dikkat çekti. 
     Aydın’ın 1987’de kurduğu şirketinin cirosu, kalıcı deprem konutlarının ihalesinin yapıldığı ve inşaatlarına büyük bir hızlı başlandığı 2000’de de, rekor sayılacak bir ciroya imza attı. Şirket, yaklaşık yüzde 75 artışla 3.5 trilyon liralık ciro gerçekleştirdi. 
     Aydın’ın bakan olduktan sonra, kalıcı deprem konutları ihalesinden önce babasıyla birlikte kurduğu Halil İbrahim Aydın İnşaat Malzemeleri Elektrik Sanayi Ticaret Limited Şirketi ise sektöre "başarılı" bir giriş yaptı. Yeni kurulmuş olmasına karşın bu şirket, 2000’de 3.5 trilyon liralık inşaat malzemesi satışı gerçekleştirdi 
     



 SİYASET 








</TEXT>
</DOC>
