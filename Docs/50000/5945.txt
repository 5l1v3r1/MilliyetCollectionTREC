<DOC>
<DOCNO> 5945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/soneko19.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Miras "Programda revizyona ihtiyaç var" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras ekonomik programda ufak da olsa bazı revizyonların yapılması gerektiğini söyledi. 
     Koalisyon partilerinin liderleri ile reel sektör temsilcilerinin yarın yapacağı toplantı öncesi, sektör temsilcileri değerlendirme yapmak üzere TOBB'da bir araya geldiler. 
     Toplantı öncesi basın mensuplarının sorularını yanıtlayan TOBB Başkanı Miras, programın daha önce 12 ülkede uygulandığını ve 4'ünde başarılı olduğunu hatırlattı. Miras, programın başarılı olduğu 4 ülkedeki uygulamaların araştırılması gerektiğini belirterek, ''Bizim istediğimiz bir takım olaylar o programın içerisinde var'' dedi. 
     Miras, yarınki toplantıdan umutlu olduklarını vurgulayarak, hükümetin önerilerini dikkate alacaklarını beklediklerini söyledi. Bankalar Birliği ile birlikte konuları değerlendireceklerini bildiren Miras, ''İnşallah somut ve reel sektörü rahatlatıcı çözüm önerileri çıkar diye düşünüyorum'' diye konuştu. Yarınki toplantının Türkiye için önemli olduğunu düşündüğünü ifade eden Miras, ''Bizim söylediğimiz bir olay var. O da hükümet ekonomiyle ilgili aldığı kararlarda bizi de masanın bir tarafına oturtsun dedik'' dedi. 
     Miras, vergi ödeme kolaylığına ilişkin olarak da şunları söyledi 
     'Basında Vergi affı getirildi deniyor. Ödemeyenlere af getiriliyor deniyor. Af söz konusu değil. Şimdiye kadar ana para ve faizle yekün olarak özel sektöre bir ödeme kolaylığı getirildi. Bu ödeme kolaylığı 18 ay vadede, yüzde 3 faiz var. Aslında bu büyük bir olay değil. Ödeme kolaylığı yapıldığında bu oran yüzde 4'dü, yani yüzde 1'lik bir indirim var. Bir kolaylık değil. Biz TOBB olarak affı gündeme getirmemiştik, ödeme kolaylığını gündeme getirdik.'' Program hedeflerinde sapma diye bir konunun olmadığını belirten Miras, programın devam etmesi gerektiğini ve yeni düzenleme yapılması gerektiğini söyledi. 
     Toplantıya katılan Ankara Sanayi Odası ASO Başkanı Zafer Çağlayan da, bu toplantının geç kalmış bir toplantı olduğunu ileri sürerek, ''Bunu özel sektörün gazının alınması olarak görüyoruz. Ancak programın arkasındayız. Hükümet programı bırakmak istese bile biz vazgeçmeyiz'' dedi. Ankara Ticaret Odası ATO Başkanı Sinan Aygün de Maliye Bakanı Sümer Oral'dan gördükleri ilgiyi Çalışma ve Sosyal Güvenlik Bakanı Yaşar Okuyan'dan da beklediklerini söyledi. 




</TEXT>
</DOC>
