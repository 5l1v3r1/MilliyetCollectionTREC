<DOC>
<DOCNO> 20542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sonspo01.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Liginde 2. finalist Bayern Münih 
</HEADLINE>
<TEXT>

     Futbolda Avrupa Şampiyonlar Ligi'nde finale yükselen ikinci takım, Almanya'nın FC Bayern Münih ekibi oldu. 
     FC Bayern Münih, bu gece Münih Olimpiyat Stadı'nda yapılan ligin yarı final rövanş mücadelesinde, geçen sezonun şampiyonu İspanya'nın Real Madrid CF takımını 2-1 yenerek adını finale yazdırdı. 
     Karşılaşmada ev sahibi ekibin gollerini, 8. dakikada Brezilyalı Elber ve 34. dakikada Jens Jeremies, konuk ekibin tek golünü ise 18. dakikada Portekizli Luis Figo kaydetti. 
     FC Bayern Münih, geçen hafta İspanya'da yapılan ilk maçı da 1-0 kazanmıştı. 
     Ligde dün gece ise İspanya'nın Valencia CF takımı, ilk maçta deplasmandaki golsüz beraberlikten sonra İngiltere'nin AFC Leeds United takımına kendi sahasında 3-0 üstünlük sağlayarak, ilk finalist ekip olmuştu. 
     FC Bayern Münih ile Valencia CF arasındaki Avrupa Şampiyonlar Ligi finali, 23 Mayıs Çarşamba gecesi TSİ 21.45'de İtalya'nın Milano kentindeki Guiseppe Meazza Stadı'nda yapılacak ve kupanın bu yılki şampiyonu belirlenecek. 
     

</TEXT>
</DOC>
