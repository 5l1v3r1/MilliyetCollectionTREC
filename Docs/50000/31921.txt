<DOC>
<DOCNO> 31921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur14.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Derviş'in başarılı olmasını istedim ama olmuyor" 
</HEADLINE>
<TEXT>

     Cumhuriyet Halk Partisi Genel Başkanı Deniz Baykal, ''Oyunbozan olmak istemiyoruz'' dedi. 
     CHP Genel Başkanı Baykal, Çarşamba, Bafra ve Havza İlçeleri'ni ziyaret ederek, vatandaşlarla sohbet etti, sorunlarını dinledi. Baykal, gezisi sırasında gazetecilerin çeşitli sorularını yanıtladı. 
     Baykal, erken seçimle ilgili bir soruya, şu yanıtı verdi 
     ''Biz CHP olarak erken seçim istemiyoruz. Ancak, şartların gerektirmesi halinde ve seçime gitmekten de başka çare kalmazsa, o zaman yok demeyiz. Şu iyi bilinsin, seçim arayışı içinde değilim. Seçimi başkaları isteyecek, biz katılacağız ve de hükümet olacağız. Oyun planımız bu. Planımızda hükümet yıkmak yok. Kavga etmek yok. Güler yüzlü olmak var. Oyunbozmak istemiyoruz. Yeni yaklaşımımız bu.'' 
     Baykal, Devlet Bakanı Kemal Derviş'le ilgili bir soruyu, ''Başarılı olmasını hep temenni ettim. Ama, artık böyle bir temenninin bir işe yaramayacağını da gördüm. Artık, iş Derviş konusu olmaktan çıkmıştır. Dilerim başarılı olsunlar. Ama olmuyor. Kral çıplak izin verin söyleyelim. Ama olmuyor'' diye yanıtladı. 
     Samsun gezisinde vatandaşın büyük ilgisiyle karşılaştıklarını belirten Baykal,''CHP'nin geçmişte verdiği mücadelenin haklılığı bu dönemde daha iyi ortaya çıkmıştır. Gösterilen sevgi bundan kaynaklanıyor'' dedi. 
     Solda yeni parti kurulmasıyla ilgili soru üzerine Baykal, şunları söyledi 
     ''CHP, Türkiye'de bir umut partisi haline gelmiştir. Böyle bir siyasi parti varken kıymetinin bilinmesi herkesin üzerine düşen temel görevdir. CHP görevini yapacaktır. Geçmişte bütün engelleri aştık. Gelecek dönemde de her türlü engeli aşarız. Emin adımlarla iktidara yürüyoruz. Ülkenin bize ihtiyacı var hem de her zamankinden daha fazla.'' 
     Gezisi sırasında sık sık tarladaki köylülerin yanına giden Baykal, mısır tarlasında çapa yapan üreticilerle birlikte çalıştı. 
     
     






</TEXT>
</DOC>
