<DOC>
<DOCNO> 46131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun20.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz üsleri ceset torbası ve tabut stokladı 
</HEADLINE>
<TEXT>

     Kıbrıs'taki iki İngiliz üssünden biri olan Ağrotur üssünde ceset torbası ve tabut stoku yapıldığı öne sürüldü. 
     Rum Maahi gazetesinin haberine göre, ABD'nin Afganistan'a müdahalesinde kara harekatı olasılığı dikkate alınarak, 5 bin ceset torbası ile çok sayıda tabut temin edildi. 
     Haberde, son günlerde Ağrotur hava üssüne özel kuvvetlere mensup 10 kişinin getirildiği, bu kişilerin kara harekatının başlaması durumunda Pakistan'a götürüleceği belirtildi. 
     Gazetenin haberinde şu ifadelere yer verildi 
     ''Ağrotur üssünü ABD kuvvetleri de kullanıyor ve buradan, Pakistan ve Afganistan'a gidiyorlar. İngilizlerin askeri bir kaynağı, üslerden, İran ve Arap Körfezi'nde bulunan kuvvetlere savaş malzemesi ve yiyecek ikmali yapıldığını, ayrıca üslerin casus uçaklarının uçuşlarında kullanıldığını anlattı.'' 
     






</TEXT>
</DOC>
