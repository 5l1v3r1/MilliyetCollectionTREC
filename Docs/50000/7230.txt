<DOC>
<DOCNO> 7230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/soneko19.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altı şirketin tahtası kapatıldı 
</HEADLINE>
<TEXT>

     İstanbul Menkul Kıymetler Borsası Ulusal Pazar'da hisseleri işlem gören 6 şirketin işlem sırası, geçici olarak kapatıldı. 
     İşlem sırası kapatma kararı, Kardemir Karabük Demir Çelik Kardemir-A, Kardemir-B, Kardemir-D , Beko Elektronik A.Ş., Demisaş Döküm Emaye Mamülleri Sanayi A.Ş., Altınyıldız Mensucat ve Konfeksiyon Fab. A.Ş., Kelebek Mobilya ve Kontraplak San. A.Ş ve Sanko Pazarlama İthalat ve İhracat A.Ş. hisseleri için alındı. 
     İMKB'den yapılan açıklamaya göre, sözkonusu şirketler tarafından gönderilen 2000 yılı 4. dönem geçici vergi beyannamesi ekinde vergi dairesine verilecek ve sermaye piyasası mevzuatına göre düzenlenmemiş olan 31.12.2000 tarihli ayrıntılı gelir tablosunun, prosedüre uygun olmayan bir şekilde Borsa'ya iletilmesi nedeniyle, gelir tablolarının Günlük Bülten'de yayınlanarak duyurulması amacıyla kapatma işlemi yapıldı. Açıklamada, 6 şirketin gelir tablolarının bugün günlük bültende yayınlanmasıyla birlikte hisse senetlerinin işlem sıralarının yarın yeniden işleme açılacağı bildirildi. 




</TEXT>
</DOC>
