<DOC>
<DOCNO> 40835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sontur10.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı "Anayasa polis tüzüğüne benziyor" 
</HEADLINE>
<TEXT>

     Yargıtay Başkanı Sami Selçuk, Anayasa'nın, anayasal devletin özüyle çalışan polis tüzüğüne benzediğini belirterek, dünyanın karşısına yepyeni bir anayasayla çıkılması gerektiğini söyledi. 
     2001-2002 Adli Yılı açılış töreni, ODTÜ Kültür ve Kongre Merkezi'nde yapıldı. 
     Törene, Cumhurbaşkanı Ahmet Necdet Sezer, TBMM Başkanı Ömer İzgi, Anayasa Mahkemesi Başkanı Mustafa Bumin, TBMM Başkanvekili Murat Sökmenoğlu, MHP Genel Başkanı, Devlet Bakanı ve Başbakan Yardımcısı Devlet Bahçeli, Devlet Bakanları Yılmaz Karakoyunlu, Mehmet Keçeciler,Faruk Bal, Şuayip Üşenmez, Nejat Arseven, Ramazan Mirzaoğlu, Adalet Bakanı Hikmet Sami Türk, Maliye Bakanı Sümer Oral, DYP Grup Başkanvekili Turhan Güven, SP Genel Başkanı Recai Kutan, Ak Parti Genel Başkan Yardımcısı Abdullah Gül, DTP Genel Başkanı İsmet Sezgin, Yargıtay Cumhuriyet Başsavcısı Sabih Kanadoğlu, Danıştay Başsavcısı Yaşar Selim Asmaz, Ankara Cumhuriyet Başsavcısı Melih Tarı, Ankara DGM Cumhuriyet Başsavcısı Cevdet Volkan, Ankara Barosu Başkanı Sadık Erdoğan, emekli Yargıtay Cumhuriyet Başsavcısı Vural Savaş, eski Türkiye Barolar Birliği Başkanı Eralp Özgen, Eski Devlet Bakanı Enis Öksüz, bazı milletvekilleri, Çankaya Belediye Başkanı Haydar Yılmaz ile yüksek yargı organlarının temsilcileri katıldılar. 
     Cumhurbaşkanı Sezer, törenin yapıldığı binaya gelişinde, Yargıtay Başkanı Sami Selçuk tarafından karşılandı. 
     Saygı duruşunda bulunulması ve İstiklal Marşı'nın söylenmesiyle başlayan törende, Kültür Bakanlığı Devlet Çok Sesli Korosu konser verdi. 
     2001-2002 Adli Yıl açış konuşmasını Yargıtay Başkanı Sami Selçuk yaptı. Selçuk, hazırladığı 146 sayfadan oluşan konuşma metnini özetleyerek okudu. 
     Selçuk, konuşmasına, yeni adli yılın ülkeye, insanlığa adalet barış ve mutluluk getirmesi temennileriyle başladı. 
     Konuşmasında yargı sorunlarıyla ülke gündemindeki konulara değinen Selçuk, Türkiye'nin, çağcıl demokrasiye ve gelişmiş bir hukuka kavuşmak için Avrupa Birliği'ne AB girmesi gerektiğini ifade ederek, Ulusal Programın UP benimsenmesini istedi. 
     Sami Selçuk, ortak hukuksal engelleri aşarak, dünyanın karşısına yepyeni bir anayasayla çıkılması gerektiğini vurguladı. Anayasa'nın, bilim adamlarının dediği gibi, anayasal devletin özüyle çalışan polis tüzüğüne benzediğini belirten Selçuk, sözleşme hukuku ve anayasa hukukunun, mevcut Anayasa'ya karşı olduğunu kaydetti. 
     'Herşeyin elverişli olduğu şu anda niçin yeni bir anayasa yapmıyoruz'' diye soran Selçuk, ''Demokrasiye vurgun Türk ulusu için insan onuru, birey özgürlükleri ve haklarından yola çıkan, devleti bu özgürlükleri ve hakları koruma taahhüdüne sokan, hukukun üstünlüğü üzerine kurulan çoğulcu, özgürlükçü, katılımcı çağcıl demokrasiyi bütün boyutlarıyla gerçekleştiren yeni bir anayasa yapılmadıkça birey de, devlet de, demokrasi de esenliğe kavuşamayacaktır'' diye konuştu. 
     Selçuk, değişikliklerle oyalanılmaması gerektiğini ifade etti. Yargıtay Başkanı Selçuk, demokrasilerde ''düşünce suçu'' olamayacağını da belirtti. 
     Parti kapatma 
     Konuşmasında parti kapatma konusunu da irdeleyen Selçuk, parti kapatmanın demokrasilerde son çare olarak görülmesi gerektiğini söyledi. Avrupa'da partilerin kural olarak kapatılmadığına işaret eden Selçuk, Türkiye'de son 33 yılda 23 partinin kapatıldığını ifade etti. Sami Selçuk, Türkiye'nin, günümüzde en çok parti kapatan ülke olduğuna dikkati çekerek, ''Parti kapatma, kişiler için verilen ölüm cezası gibidir. Nasıl ölüm cezası Anayasa'da yer almasına karşılık yaşama hakkının özüne dokunuyorsa, parti kapatma da Anayasa'da yer aldığı halde anlatım ve örgütlenme özgürlüklerinin özünü yok eden böylesine ayrık bir durumdur'' dedi. 
     Demokrasinin katılımcı boyutunu güçlendirmek için Anayasa'nın geçici 15'inci maddesinin kaldırılması gerektiğini belirten Selçuk, Siyasi Partiler Yasası ile geniş katılımı dışlayan Seçim Yasası'nın bir an önce değiştirilmesini istedi. Selçuk, halkın yasama, yürütme ve yargıya katılımı sağlanmadan demokrasiye ulaşılamayacağını söyledi. 
     Demokrasinin, alın yazısı ve esenliğinin güçlü yargıya bağlı olduğunu vurgulayan Selçuk, birçok ülkede yurttaşlara anayasaya aykırılık davası açma hakkı tanındığını belirtti. Yargıya yasa taslağı hazırlama yetkisi tanınmasını isteyen Selçuk, bütün yargı organlarına, önlerine gelen davalarda anayasaya aykırılık iddiasını nispi yargılama ve kendilerini ilgilendiren konularda yasalara ve yasa gücündeki kararnamelere karşı yüksek yargı organlarına Anayasa Mahkemesi'ne başvurma olanağı tanınması gerektiğini kaydetti. 
     Yolsuzlukla savaşım 
     Yargıtay Başkanı, yolsuzluklar çağında yaşandığını ifade ederek, bu çağda Türkiye'nin dünya istatistiklerinde yolsuzlukların en çok yaşandığı ülkelerin arasında yer aldığını söyledi. Selçuk, ''Halkın yolsuzlukları finanse edecek gücü kalmamıştır. Bu bir çürümedir. Halkımız, bu yolsuzlukları artık taşıyamaz'' diye konuştu. 
     Selçuk, yolsuzluklarla topyekün, amansız bir savaşıma girilmesinin zorunlu olduğunu belirterek, ''Çünkü yolsuzluklar zamanında tespit edilmezse rejim için ölümcüldürler. Kamu yönetiminde aranan dürüstlük, eşitlik, hukukun üstünlüğü, bağlılık, süreklilik, yansızlık değerlerini, devletin saygınlığını, toplumsal adaleti, yarışma ve ekonomik düzene güvenilirliği, demokratik istikrarı, toplum ahlakını çürütürler'' diye konuştu. 
     
     







</TEXT>
</DOC>
