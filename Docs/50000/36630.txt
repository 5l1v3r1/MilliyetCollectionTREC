<DOC>
<DOCNO> 36630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur15.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "En fazla onur duyduğum şey 'KOBİ Anası' sıfatı" 
</HEADLINE>
<TEXT>

     DYP Genel Başkanı Tansu Çiller, ''Türkiye'yi adeta kapı kapı dolaştırarak, Medine dilencisi gibi birtakım yerlerden 'kaynak bulduk getirdik' diyenler, esnafın gücünü bilmiyorlar'' dedi. 
     Maslak'ta bulunan Atatürk Oto Sanayi Sitesi'ndeki İstanbul Oto Sanatkarları Esnaf Odası'nı ziyaret eden Çiller, burada yaptığı konuşmada, bugüne kadar en fazla onur duyduğu şeyin kendisine verilen ''KOBİ Anası'' sıfatı olduğunu söyledi. Çiller, hükümetin ülkeyi daralma sürecine soktuğunu ve bu noktada esnafın bir suçunun bulunmadığını belirterek, şöyle dedi 
     'Türkiye'de iktisadi kriz vardır. Çünkü Türkiye işgal altındadır. Türkiye cehalet, gaflet işgali altındadır. Bilmeyenler işgal altına almışlardır. Türkiye'yi adeta kapı kapı dolaştırarak, Medine dilencisi gibi birtakım yerlerden 'kaynak bulduk getirdik' diyenler sizin gücünüzü bilmiyorlar.'' Türkiye'nin tek çıkışının üretimi artırmakta olduğunu vurgulayan Çiller, AB normlarında KOBİ'lere, esnaf ve sanatkara gerekli yardımın yapılmasını istedi. Çiller, Türkiye'nin bugün en büyük sorununun üretim ve işsizlik olduğunu da kaydederek, ''İktidara geldiğimizde ilk önce mali afla işe başlayacağız'' dedi. 
     
     Türkiye devlet bunalımı yaşıyor 
     Bankalarda batan paraların esnafın sırtına yüklendiğini, her gün zam üstüne zam yapıldığını ve insanların zamlardan başının döndüğünü kaydeden Çiller, savcıların baskı altında olduğunu ve bu baskının adaleti hırpaladığını savundu. ''Türkiye bugün bir devlet bunalımı yaşıyor'' diyen Çiller, ''demokratik geçmişi hiç de müsait olmayanlar ile ara rejime sahiplenmeyi tartışanların, kapılarına jandarma geldiği zaman demokrat kesildiklerini'' öne sürdü. 
     Çiller, kendisine ''Ülkeyi düzlüğe çıkarmak için kaynağı nereden bulacaksın '' diye sorulduğunu hatırlatarak, ''Bu iktidar 18 bankaya 15 milyar dolar ödedi. Bense bunu size ödeyeceğim'' şeklinde konuştu. Vatandaşın bu iktidardan bir tek beklentisi kaldığını, onun da hükümetin çekip gitmesi olduğunu ifade eden Çiller, ''Bugün esnafın sabrı taşmışsa, Başbakanlık binası önünde yazar kasalar fırlatılmışsa, tanker gelip önünde protesto etmişse, hala bu iktidar bu mesajı alamamışsa, bu milletin başka ne yapmasını bekliyor '' dedi. İstanbul Oto Sanatkarları Odası Başkanı Nazmi Akbacı da, ekonomik kriz nedeniyle işlerinin durma noktasına geldiğini belirterek, ''Bu yetmezmiş gibi şimdi bir de Sabancı ve Koç tamirci oldu. Onlarla yarışıyoruz. Bakalım nereye kadar sürecek bu yarış '' diye konuştu. 
     
     Çiller'e otomobil direksiyonu verildi 
     Daha sonra ''Ana'' adlı seçim otobüsüne binen Çiller, site içerisinde dolaşarak esnafın sorunlarını dinledi. Hacı Öztürk adlı esnaf, dükkanına icra geldiğine ilişkin mahkeme kararını Çiller'e göstererek, yardım istedi. Çiller de, bunun bir ayıp olduğunu belirterek, hazırladıkları ''mali affı'' içeren tasarıyı TBMM'ye sevk edeceklerini söyledi. Çiller, ''Bugün esnaf ve sanatkarın birçoğu hacizli veya hapishanelik'' dedi. Site esnafından hukuk kuralları içerisinde demokratik tepkilerini ortaya koymalarını da isteyen Çiller, sandığı milletin önüne hep birlikte getireceklerini kaydetti. Bu arada Çiller'e otomobil direksiyonu veren bir esnaf, ''Türkiye'nin dümeni sahibine verilsin'' diye konuştu. 







</TEXT>
</DOC>
