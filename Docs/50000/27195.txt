<DOC>
<DOCNO> 27195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/yazar/sazak.html </URL>
<DATE> 2001/06/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'de Günay aday 
</HEADLINE>
<TEXT>

     Solda kurultay mevsimi yaz başı ya da sonbahardır. 
     CHP'de Baykal'ın dönüşü 30 Eylül 2000'de "olağanüstü" kurultayda gerçekleşmişti dokuz ay sonra bu kez "olağan" kurultaya gidiliyor. Tarih 30 Haziran 2001. 
     Baykal bu defa Öymen'le değil, Ertuğrul Günay'la yarışacak. 
     CHP ağır ekonomik krizin bunalttığı toplum kesimleriyle bağlarını güçlendirebileceği çok uygun bir siyasal iklimde "muhalefet yaparak" alternatif oluşturma yerine, ihraçlarla kan kaybetti. "Reel politika" yerine, "kapalı devre" kurul çalışmalarıyla durgun bir parti imajı çizildi. Bu süreç, İnönü başta sosyal demokrat tabanda etkisi olan isimlerin CHP'den kopmasıyla sonuçlandı ve yeni arayışlara kapı açtı. 
     Erdal Bey'in kurultaya iki hafta kala Kırklareli'de "Türkiye nereye gidiyor" konulu konferansta solda kurulacak yeni partiden söz ederken, "Bu oluşum daha sol meselesi değil. CHP yeterince solda bir partiydi. Yeni kurulacak partinin CHP ile aynı olacağını söyleyemem. Eski CHP'yi tekrar yaşatacağız demenin pek anlamı kalmadı" mesajı vermesi önemlidir. 
     İnönü'nün sözlerinden solda yeni bir parti kurulacağı anlaşılıyor. Kulislerde bir süredir, İnönü'nün işi ağırdan alması, Derviş'in siyasette ne yapacağının netleşmesi kadar, CHP kurultayına da bağlanıyordu. Öyle anlaşılıyor ki, Erdal Bey kurultayda fazla bir şey değişeceğine inanmıyor. Buna karşılık Altan Öymen gibi CHP'den kopmayan isimler de var. 
     Ertuğrul Günay, bu çözülme karşısında partinin yeniden derlenip toplanması ve yaraların sarılması iddiasıyla yola çıkıyor. 
     Günay, Öymen başta, Erol Tuncer, Hikmet Çetin, Aydın Güven Gürkan, Fikri Sağlar, Hurşit Güneş'le konuşarak destek istedi. İl kongrelerinde esen tepki rüzgarına da güveniyor. Günay'a göre delege "Ya Baykal'ı seçecek ya CHP'yi " Ankara, İstanbul, İzmir il kongreleri de muhalefete umut veriyor. Ancak genel merkezin delegasyon üzerinde etkisi büyük. Baykal karşısında kazanması "sürpriz" olur Günay'ın. Yine de kurultay atmosferine güveniyor, muhalefet bu defa parçalı değil ve CHP'den DSP'ye uzanan bir çizgide, Zekeriya Temizel'den İsmail Cem'e, hatta Kemal Derviş'e sosyal demokratları "tek çatı" altında toplamaya dönük bir söylem Günay'ın oylarını artırabilir. Günay, kurultay kazanırsa ertesi gün ne yapacağını bile tasarlamış "Deniz Bey, Menderes'i ziyaret etmişti, ben de Erdal İnönü'ye gideceğim, sağda değil solda birlikteliği arayacağım." 
     CHP kurultayı, soldaki oluşumlara, Mümtaz Soysal hareketine de "yön" verecek önemde. Kulislerde hareketlenme başladı, aslan sosyal demokratların hakkını yemeyelim, "kurultayın hakkını veren tek parti, CHP'dir " 
     
     







Kürt meselesi 


Açıklamalar... 


Meclis zırhı duruyor 


Danışıklı dövüş 


İnsan gibi muamele... 


Dokun ma mak 


40 


Kaç soru yapan kazanır 


Postmodern manda 


Destek, ama ne şartla 


Takas sınavı 


Vazgeçin "Onuncu Yıl Marşı"ndan .. 


CHP'de Günay aday 


Sevineyim derken hüzünlendim 


Kooperatif yönetici değildir 


Ankara’da first class’ yaşam 


</TEXT>
</DOC>
