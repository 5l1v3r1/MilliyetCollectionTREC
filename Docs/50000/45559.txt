<DOC>
<DOCNO> 45559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun10.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını ''İngiltere, ABD'den idamı kaldırmasını istedi" 
</HEADLINE>
<TEXT>

     Londra'da yayınlanan The Sunday Telegraph gazetesi, İngiltere'nin ABD'den terör zanlılarının iadesi öncesinde idam cezasını kaldırmasını istediğini öne sürdü. 
     Gazete, bu isteğin ABD yönetimini kızdırdığını da iddia ettiği haberinde, İçişleri Bakanı David Blunkett'in Amerikan Adalet Bakanlığı yetkililerinden 11 Eylül terör saldırısıyla ilgili olduklarından kuşkulanılan ve iadeleri istenen sanıkları idam etmeyeceklerine dair garanti istediğini bildirdi. 
     Bu kişilerin gazla ya da zehirli iğneyle öldürülmeleri yerine ömür boyu hapis cezasına çarptırılabileceklerini belirten Blunkett'in bu talebinin ABD'lileri kızdırdığına da işaret eden gazete, ''ancak Bakan'ın da seçeneği yoktu. Avrupa İnsan Hakları Sözleşmesi idam cezasının söz konusu olduğu hallerde iadeyi imkansızlaştırıyor'' dedi. 
     Gazete, ABD'nin konuyla ilgili İngiltere'ye idam cezası uygulanmayacağı garantisini veren bir protokol imzalaması gerektiğini, aksi halde sonu gelmeyen yasal temyizlerin süreci yıllar boyu uzatabileceğini belirtti. 
     Aynı güçlüğün ABD'nin Fransa'dan, Almanya'dan ve diğer AB üyesi ülkelerden iade taleplerinde de yaşanacağını belirten gazete, ABD'nin İngiltere'den istediği 27 yaşındaki Cezayirli pilot Lütfi Raissi'nin iadesi halinde sürecin bu kişinin idamıyla sonuçlanabileceğine de işaret ediyor. 
     






</TEXT>
</DOC>
