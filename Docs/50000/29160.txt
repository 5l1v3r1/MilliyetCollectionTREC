<DOC>
<DOCNO> 29160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur11.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT için çekilen dizi karakolluk oldu 
</HEADLINE>
<TEXT>

     Şanlıurfa'da, TRT tarafından çekilen ''Vasiyet'' adlı dizinin yönetmen yardımcısı Dilek Korkmaz, filmin bandını çaldığı iddiasıyla gözaltına alındı. 
     Alınan bilgiye göre, halen TRT-1'de yayınlanan ve 4 aydır Şanlıurfa'da çekimleri süren ''Vasiyet'' adlı dizinin film bantlarından birinin çalındığı yönündeki ihbar üzerine, güvenlik güçleri çalışma başlattı. 
     Yapılan araştırmada, film bandının yönetmen yardımcısı Dilek Korkmaz tarafından çalındığının belirlenmesi üzerine, İstanbul'a gitmekte olan Korkmaz'ın içinde bulunduğu otobüs, Pozantı İlçesi yakınında, polis tarafından durduruldu. 
     Dilek Korkmaz'a ait valizlerde yapılan aramada, çalındığı iddia edilen söz konusu film bandı bulundu. Emniyet Müdürü Sedat Hasay, A.A muhabirine yaptığı açıklamada, Pozantı'da gözaltına alınan Dilek Korkmaz'ın Şanlıurfa'ya getirileceğini belirterek, soruşturmanın sürdürüldüğünü bildirdi. 
     
     






</TEXT>
</DOC>
