<DOC>
<DOCNO> 20188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo05.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor "Küme düşsek de Fenerbahçe'yi yenmek için çıkacağız" 
</HEADLINE>
<TEXT>

     Erzurumspor'da, pazar günü yapılacak Fenerbahçe maçının heyecanı yaşanıyor. 
     Erzurumspor Basın Sözcüsü İhsan Çelebi, şampiyonluk mücadelesi veren Fenerbahçe karşısında centilmence mücadele vereceklerini belirterek, mavi-beyazlı ekibin küme düşmüş olsa bile kazanmak için sahaya çıkacağını söyledi. 
     Lig şampiyonluğunu yakından ilgilendiren Erzurumspor-Fenerbahçe maçı için kimsenin dedikodu üretmesine izin vermeyeceklerini kaydeden Çelebi, şöyle devam etti 
     ''Pazar günü oynayacağımız futbol ile bu tür dedikodu üretmek isteyenlere en iyi cevabı sahada vereceğiz. Tek hedefimiz üç sezondur yenemediğimiz Fenerbahçe karşısında galibiyete ulaşmaktır. Centilmence bir mücadele ortaya koyarak, galibiyete ulaşmak için elimizden geleni yapacağız.'' 
     Mavi-beyazlı ekibin futbolcularının çok hırslı olduğuna dikkat çeken Çelebi, Fenerbahçe maçının hazırlıklarına bugün başlayacaklarını bildirdi. 
     Çelebi, maç bileti fiyatlarının ise bu akşam yapılacak yönetim kurulu toplantısında belirleneceğini kaydetti. 
     
     Transfer çalışmaları 
     Erzurumspor'un, Fenerbahçe maçı sonrası transfer çalışmalarına başlayacağını anlatan Çelebi, şimdiye kadar futbolcularına herhangi bir transfer teklifi olmadığını bildirdi. 
     Liglerin bitmesine 3 hafta kala transfer piyasasının canlandığına dikkati çeken Çelebi, bazı oyuncularının 1. Lig ekiplerinin transfer listesinde olduğunun gazetelerde yer aldığını ifade ederek, ''Ama şimdiye kadar futbolcularımıza talipli olan kimse çıkmadı'' diye konuştu. 
     Erzurumspor'un gelecek sezon Süper Lig'e çıkabilmek için genç ve dinamik bir ekip oluşturmayı hedeflediğini belirten Çelebi, şöyle konuştu 
     ''Fenerbahçe maçının hasılatı bizim için çok önemli. Bu maçta yapacağımız hasılat sonrası önümüzü daha iyi göreceğiz ve transfer çalışmalarına maç sonrası başlayacağız. 1. ve 2. ligden takip ettiğimiz oyuncular var. Bu oyuncularla görüşmelerimize önümüzdeki hafta başlayacağız.'' 






</TEXT>
</DOC>
