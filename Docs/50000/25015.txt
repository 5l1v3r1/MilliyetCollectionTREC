<DOC>
<DOCNO> 25015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sontur13.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ayıp hepimizin...Bedava dağıtılan pilav için birbirlerini ezdiler 
</HEADLINE>
<TEXT>

     Gaziantep Müftülüğü'nün ''Kutlu Doğum Haftası'' kapsamında düzenlediği pilav dağıtımı sırasında izdiham yaşandı. 
     Ücretsiz etli pilav dağıtılacağını öğrenen vatandaşlar, saat 12.00'den itibaren Balıklı Parkı'nda toplanmaya başladılar. Banklarda yer bulamayınca çimler üzerine oturan vatandaşlar, pilav dağıtımının yapılacağı çadırın kurulmasını izlediler. 
     İl Müftüsü Mustafa Sinanoğlu, ikram öncesi yaptığı konuşmada, ''Kutlu Doğum Haftası olması münasebetiyle peygamberimizin anısına Cumartesi gününe kadar her gün sizlere pilav ikram edeceğiz'' dedi. 
     Sinanoğlu, Kutlu Doğum Haftası kutlama etkinlikleri hakkında bilgiler verdikten sonra herkese yetecek kadar pilav hazırlandığını vurgulayıp izdihama yol açılmaması uyarısında bulundu. 
     Sinanoğlu'nun konuşmasının ardından paketlenmiş pilavların bir meyve suyu ile birlikte dağıtımına başlandı. Görevlilerin uyarılarını dikkate almayıp ikramdan bir an önce yararlanmak isteyen vatandaşlar stand önünde izdiham yaşanmasına yol açtılar. 
     Bir görevlinin ''10 bin paket pilav getirdik, hepinize yeter'' uyarısı da izdihamın önlenmesine yetmedi. İkramdan erken yararlanan vatandaşlar, çimler üzerine oturarak karınlarını doyurdu. 
     Yaklaşık yarım saat süren dağıtım sırasında, vatandaşlara bin 250 paket pilav ve meyvesuyu ikram edildiği öğrenildi. Gaziantep'te, Kutlu Doğum Haftası kutlama etkinlikleri kapsamında, Valilik, Emniyet Müdürlüğü ve diğer bazı resmi kurumların önünde vatandaşlara gül dağıtıldı. 
     
     







</TEXT>
</DOC>
