<DOC>
<DOCNO> 31178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sontur05.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'nin ağır topu Bülent Arınç da Tayyip'in yanında yeraldı 
</HEADLINE>
<TEXT>

     Kapatılan FP'nin Grup Başkanvekili Manisa Milletvekili Bülent Arınç, tabanın yüzde 90'ının kendisinin liderliğinde tek bir partiyle yola devam edilmesi görüşüne karşın FP'nin yalnızca isim ve ambleminin değiştirilerek yola devam edilmesi karar verildiğini belirterek Tayyip Erdoğan önderliğindeki yenilikçilere katıldı. 
     Bülent Arınç'ın yenilikçi oluşuma katılmak üzere düzenlediği basın toplantısına kapatılan FP'nin yenilikçi milletvekilleriyle başka partilerden transfer edilenler de katıldı. Arınç, FP'nin kapatılmasının ardından bir hafta süresince partililerle istişare toplantıları yapıldığını, bu toplantılarda tabanın yüzde 80-90'ının bölünme olmaksızın tek partide yola devam edilmesi için kendisinin genel başkanlığını önerdiğini söyledi. Kendisinin böyle bir iddiası olmamasına karşın bunu bir görev olarak kabul edip "Karar verme konumunda olan herkesle" görüştüğünü, bu sırada yenilikçilerin de bu görüşmeler süresince faaliyetlerini beklemeye aldıklarını anlatan Arınç, şunları söyledi 
     Partilerini kapattıranlar... 
     "Partinin kapatılmasının üzerinden 15 gün geçmesine rağmen benim genel başkanlığımda tek parti kararı kabul görmedi. FP'nin yönetimi kapatılan partinin sadece adı ve amblemini değiştirerek yola devam etme kararı verdi. FP'nin sadece adını ve amblemini değiştirerek aynı genel başkan ve aynı kadrolarla yeni parti kurulmasına bütün arkadaşlarımız tepki gösterdi. Bana göre de bu siyasi ve etik açıdan doğru değil. O zaman Eğer bu kişiler başarılı olsalardı partilerini kapattırmazlardı diyecek çok sayıda insan var. Böyle bir parti ancak aile partisi olur" dedi. 
     FP'lilerin evinden ölü çıktı 
     Görüşlerini karar konumundaki kişilere de anlatmasına karşın kabul edilmediğini belirten Arınç, "Şu anda FP tabanında evlerinden ölü çıkmış gibi üzüntü yaşanıyor. Ancak belki hayra yolaçabilecek doğru ilkelerle büyük bir bütünleşme yaşanırsa bu üzüntü sevince dönüşür" diye konuştu. Arınç "Belli kişilerin talimatıyla kurulacak bir parti yerine eşit insanlarla birlikte Anadolu insanının büyük birliğini sağlayacak bir oluşum" olarak gördüğü için yenilikçilerin oluşumuna katılmaya karar verdiğini bildirdi. 
     Bülent Arınç, "Şu anda kader bizi ayrışma noktasına getirmiş olabilir. Temel arzumuz hep beraber olmaktı ancak bu olmadı. Ben yine de manevi beraberliğimizin ölünceye kadar devam edeceğine inanıyorum. Ayrı partilerde olsak bile kardeşliğimiz devam edecek" dedi. 
     Arınç, genel başkanlığını kabul etmeyenin Necmettin Erbakan olup olmadığının sorulması üzerine, "Karar verme konumundaki herkesle görüştüm. Bunlar arasında Kutan da var, Erbakan da var, Erbakan'ın yakın çevresindekiler de var. Tabanın arzusunun tersine bir karar çaktığına göre bu karar 3-5 kişinin kararıdır. Bu karar da Kutan'ın genel başkanlığında yola devamdır" diye konuştu. 
     Nefer olacağım 
     Arınç yeni oluşumdaki konumunun ne olacağına ilişkin bir soruyu ise "FP'de genel başkan olabilme konumundan buraya da genel başkan olma hedefiyle gelmedim. Burada eşitlerle siyaset yapacağız. Elbette bir genel başkan ve yönetim olacak. Bunları birlikte liyakata göre belirleyeceğiz. Ben bir nefer olursam bundan şeref duyarım" diye yanıtladı. Arınç, yeni oluşumun yüzde 50'lik bir halk desteğine ulaşacağını da savundu. 
     

</TEXT>
</DOC>
