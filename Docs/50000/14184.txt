<DOC>
<DOCNO> 14184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/spor/spo01.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma'nın suyu ısındı 
</HEADLINE>
<TEXT>

Taraftarların sırt çevirdiği, arkadaşlarının da tepki gösterdiği, yönetimin ceza vermeye hazırlandığı golcünün Beşiktaş’tan gönderilmesi de gündeme geldi 
     BİLAL MEŞE 

     Artık sabır taşırdı 
     BEŞİKTAŞ’A geldiği günden bu yana çıkardığı olaylar ve gördüğü kırmızı kartlarla konuşulan Pascal Nouma, artık sabır taşırdı. Galatasaray maçından sonra ilk kez taraftarların da protesto ettiği Nouma, takım arkadaşlarını da kızdırdı. Kaptan Mehmet, "Yaptığı büyük sorumsuzluk" derken, futbolcular da "Onu durdurmak mümkün değil. Bunları huy edinmiş. İyi futbolcu ama sahada kalamıyorsa neye yarar" diye konuştular. 
     
     İdmana çıkmak istemedi 
     NOUMA, dün sabah Daum’un yaptırdığı ceza antrenmanına çıkmak istemedi ve "Bana izin verin" dedi. Ancak Menajer Sinan Engin ile Antrenör Roland Koch, Fransız futbolcuyu ikna ettiler. Nouma bu kez de düz koşu yaptıktan sonra soyunma odalarına gitti. Peşinden giden Koch’un bütün çabaları Nouma’yı döndürmeye yetmedi. Ceza idmanında bir hayli sinirli gözüken Daum’un Nouma hakkında yönetim kuruluna rapor vereceği öğrenildi. 
     
     En iyisi göndermek’ 
     SİYAH-BEYAZLI yöneticilerin Nouma’ya ceza verecekleri belirtilirken, artık gönderilmesi de gündeme getirildi. Yöneticiler, "Kendisi de gitmek istiyor. Sinirli yapısıyla faydalı da olmuyor. En iyisi göndermek. Böylece alacağımız bonservis parasıyla iyi transferler yapabiliriz. Hep sabrettik, koruduk. Ama olmuyor" dediler. Beşiktaş Kulübü’nün bugün yapılacak toplantısında konunun gündeme geleceği belirtildi. 
     
Fransız neden kızdı      GALATASARAY maçında kırmızı kart görerek oyundan atılan Pascal Nouma’nın devre arasında Teknik Direktör Daum’dan yerinin değiştirilmesini istedi. Nouma, "Emre çok sıkı markaj yapıyor. Verimli olamıyorum. Beni sağ tarafa çek. Hem Galatasaray’ın soldan yaptığı akınları keserim, hem de Emre’den kurtulurum" dedi. Ancak Daum bunu kabul etmedi. Nouma’nın buna bir hayli sinirlendiği öğrenildi. 
     
OPERASYONChristoph Daum, sil baştan yapacak, kadroda büyük revizyona gidecek 
     BEŞİKTAŞ Teknik Direktörü Christoph Daum’un büyük bir operasyona hazırlandığı belirtildi. Galatasaray maçından sonra futbolcularını sert bir dille eleştiren Alman hocanın özellikle savunmada değişiklik yapacağı ifade edildi. 
     DAUM’UN futbolculara olan öfkesi dün de geçmedi. Siyah - Beyazlı takımın hocasının sabah basına kapalı antrenmanda sert uyarılarda bulunduğu öğrenildi. Bugün izin yapacak olan Beşiktaş, yarın hazırlıklara yeniden başlayacak. 
     
Bilgili-Daum zirvesi      BEŞİKTAŞ, Galatasaray yenilgisiyle sarsılırken, Başkan Serdar Bilgili dün akşam Teknik Direktör Christoph Daum ile bir araya geldi. Boğazda bir restauranttaki buluşmada transfer politikası görüşüldü. 
     DAUM’UN listesindeki Alman futbolcuları söylediği, ancak Bilgili’nin bu isimlere sıcak bakmadığı öğrenildi. Beşiktaş Başkanı’nın bu futbolcuları "yaşlı" oldukları gerekçesiyle istemediği ifade edildi. 
     


 SPOR 




























</TEXT>
</DOC>
