<DOC>
<DOCNO> 4738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/siyaset/siy03.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet davasına "ihtar" kilidi 
</HEADLINE>
<TEXT>

Anayasa Mahkemesi FP Lideri Recai Kutan'ın "kapatma yerine ihtar" önerisine takıldı 
     ERSAN ATAR Ankara 

     FP davasının görüşmelerine başlayan Anayasa Mahkemesi, parti lideri Recai Kutan'ın "kapatma davası açılmadan önce ihtar verilmesi gerekir" tezini ciddiye aldı ve davanın öncelikli sorunu olarak incelemeye başladı. Başkanvekili Haşim Kılıç'ın "her konu tartışılıyor" şeklindeki açıklaması, "ihtar"ı içeren 104. maddenin iptalinin de gündeme gelebileceğinin sinyallerini verdi. 
     FP davasının müzakerelerine başlayan Yüksek Mahkeme, dün yaklaşık üç saat süren oturumda, "FP kongresinin 'Mücahit Erbakan' yazısının görüntülerinin de bulunduğu kasetlerini inceleyecek" şeklindeki genel kanının aksine bir tutum takındı. Mahkeme, FP Genel Başkanı Recai Kutan'ın, "parti hakkında kapatma davası açılmadan önce Siyasi Partiler Yasası'nın SPY 104. maddesine göre ihtarda bulunulması gerekirdi" içerikli başvurusunu değerlendirdi. Kılıç'ın toplantı sonunda yaptığı açıklamada, öncelikle 104. maddenin görüşüldüğünü açıklaması ve "her konu görüşülüyor, tartışılıyor" sözleri, dava aşamasında SPY'nın 104. maddesinin iptalinin de gündeme gelebileceği şeklinde yorumlandı. Kılıç, Milliyet'in "104'ün iptali tartışıldı mı " sorusuna da, "Müzakereler hakkında bilgi veremem, hiç bir konuda karar alınmış değil" yanıtını verdi. 
     
     FP'nin temel tezi çürür 
     Anayasa Mahkemesi, RP davası sırasında da, siyasi partilerin laiklik karşıtı eylemlerin odağı olmanın kriterlerini belirleyen 103 2. maddesini iptal etmiş ve bu karar RP davasının sonucunu belirlemişti. 104. maddenin iptalinin de FP'nin en temel dayanaklarından biri olan, "Kapatılan bir partinin devamı olmak, kapatma kararını gerektirmez" tezini çürütmüş olacak. 
     Yüksek Mahkeme'nin, SPY'nın 104. maddesinin iptaline karar vermesinin önünde bir engel bulunmuyor. Anayasa'nın geçici 15. maddesinin koruması altında olan SPY'nın 104. maddesi, geçen yıl yapılan değişiklikle yeniden düzenlendi ve geçici 15. maddenin korumasından kurtuldu. 
     
     Ek deliller ikinci planda 
     Yüksek Mahkeme'nin dünkü müzareleri sonrası Kılıç, "Mücahit Erbakan" yazılı sinevizyon gösterisinin de yer aldığı kongre kasetlerinin delil olarak kabul edilip edilmemesi yönünde bir karar verilmediğini, kasetlerin de henüz izlenmediğini söyledi. 
     Hukuki tartışmalarla başlayan FP davasının müzakerelerine bugün saat 10.00'da devam edileceği bildirildi. 
     
Kutan Kapatmazlar      FP Genel Başkanı Recai Kutan, partisinin kapatılacağına inanmadıklarını belirterek, "Vural Savaş’ın ortaya koyduğu daha doğrusu koyamadığı delil ve iddialar sebebiyle biz başından beri FP’nin kapatılmayacağı ümit ve inancı içindeyiz" dedi. 
     Kutan, dünkü grup toplantısında, Anayasa Mahkemesi’nde FP hakkındaki kapatma davasının görüşülmeye başlandığını anımsatarak, kedisine sıklıkla kapatılma ihtimaline karşı bir tedbir alıp almadıkları sorusunun yönelttiğini kaydetti. Kutan, kapatmayla ilgili tedbir alma ihtiyacı içinde olmadıklarını söyledi. 
     


 SİYASET 












</TEXT>
</DOC>
