<DOC>
<DOCNO> 32703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/soneko23.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM'de eski başkan Oğuz, icra komitesine seçilemeyince aday olamadı 
</HEADLINE>
<TEXT>

     Türkiye İhracatçılar Meclisi'nin bugün yapılan Genel Kurulu'nda eski başkan Okan Oğuz İcra Komitesi üyeliği seçimlerini kazanamadığı için yeniden başkan adayı olamadı. 
     Genel Kurul'un öğleden sonraki bölümünde 20 sektörün temsilcisinden oluşan İcra Komitesi seçimlerine geçildi. Seçimlerde konfeksiyon sektörünü temsilen İcra Komitesi üyeliğine, Damat-Tween markalarının sahibi Orka Tekstil'in sahibi Süleyman Orakçıoğlu seçildi. Okan Oğuz İcra Komitesi üyeliğine seçilemediği için aday olma hakkını kaybetti. 
     TİM başkanlık seçimlerinde adaylarından Metin Altuğ ve Oğuz Sakıcıyarışacak. 
     İcra Komitesi seçimlerinin sonuçlarının belli olmasından sonra Okan Oğuz, bir veda konuşması yaptı. 
     Kurulduğu günden bu yana TİM'i var etmek için çalıştıklarını belirten Oğuz, seçim sonuçlarını demokratik bir durum olarak değerlendirerek, ihracatçılara ''hakkınızı helal edin'' dedi. 
     Yeni seçilecek arkadaşının yanında olduğunu, bunun bir bayrak yarışı niteliğinde olduğunu kaydeden Oğuz, ''Hepinize iyi bir Türkiye ihracat ile dolu bir Türkiye diliyorum'' diye konuştu. 
     Oğuz, TİM üyeleri tarafından uzun süre alkışlandı. 






</TEXT>
</DOC>
