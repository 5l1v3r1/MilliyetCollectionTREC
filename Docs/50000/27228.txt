<DOC>
<DOCNO> 27228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sontur15.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Öksüz "Bize zehirli hap içirmeye çalışıyorlar" 
</HEADLINE>
<TEXT>

     Ulaştırma Bakanı Enis Öksüz, ''Anayasa değişikliği konusunda MHP'nin, özellikle Kürtçe konusunda çekinceleri olduğunun'' ifade edilmesi üzerine, ''Türkiye'nin resmi dilinin Türkçe olduğunu ve Türçe kalacağını'' söyledi. ''Türkçe dışında, vatandaşlar, başka şive, ağız ve diller konuşuyorlarsa 'niçin böyle yapıyorsunuz' diye bir şey söylemenin yanlış olacağını'' anlatan Öksüz, şunları kaydetti 
     ''Ama bu şive ve ağızlardan bir tanesini devletin resmi dili veya yayın dili haline getirmeye kalkarsanız, arkasından öteki 'ben de' diyecek. Peki Türkiye'yi nereye götürmek istiyorlar İşte o zaman anarşi, kargaşa doğar Türkiye'de... Milletleşme yerine, kabileleşme kültürü ortaya çıkar. Neden batı ülklerinde ve ABD'de bunlar böyle yapılmıyor da Türkiye'de ve bazı ülkelerde çeşitli cilalanmış, dışı şekerlemelere boyanmış zehirli haplar yutturulmaya çalışılıyor. Ben onlara diyorum ki, 'siz önce bir deneyin bakalım, sizde iyi oluyorsa biz de yaparız. Sizde kötüyse, bizde bu kötüyü neden denemek istiyorsunuz. Biz deneme tahtası mıyız ' 
     Türkiye üzerindeki hain emellerini gerçekleştirme niyeti taşıyanların, bir kültür tahribatı yapmak istediklerini çok iyi biliriz. Devletin resmi dili üzerinde işte bunun için münakaşa edilmesi çok tehlikelidir.'' 
     Enis Öksüz Türk Telekomünikasyon A.Ş. Yönetim Kurulu'nun, önümüzdeki günlerde yenileneceğini bildirdi. 
     Öksüz, servis araçlarıyla taşıma yapan esnafın Atatürk Kültür Merkezi alanında düzenlediği kurultayda, gazetecilerin sorularını yanıtladı. 
     Bakan Öksüz, bir gazetecin, ''Türk Telekom'a yeni yönetim kurulunun ne zaman atanacağına'' ilişkin sorusunu yanıtlarkan, yönetim kurulunun yenilenmesinin önümüzdeki günlerde olacağını belirtti. Bu konuda Hazine ile ortak hareket ettiklerini ifade eden Öksüz, ''Başarılı olacak yeni bir yönetimle devam ettirilecektir. Burada bir problem yoktur. Bir anlayış birliği teşekkül etti'' dedi. 
     Yeni yönetim kurulunda yer alacak isimlerin sorulması üzerine Öksüz, ''İsimler konusunda açıklama yapmam doğru olmaz. Belki bazı isimlerin değiştirilmesi, daha içimizi rahatlatacak isimlerin ortaya çıkması mümkün olabilir'' diye konuştu. 
     Öksüz, bir gazetecinin ''IMF'nin, profesyonel bir yönetimin atanmasını istediği'' şeklindeki ifadesi üzerine, ''isimlerin belirlenmesini ilgili bakanların koalisyon adabı içinde yaptıklarını''anlattı. Öksüz, şöyle devam etti 
     ''Onlara hiç kimsenin, şu veya bu ismi telkin etmeleri söz konusu olmamıştır. Bu tür meseleleri incitici sayarım. Benim halkımı incitmeye, hiç kimsenin hakkı yoktur. Biz, uzaktan kumandalı insanlar değiliz. Borç alışverişi yapıyoruz. Onun kuralları vardır, onlara uyarız. Ama kimi hangi göreve getireceğimize, müsaade ederseniz biz kendimiz karar verelim. IMF'den herhangi bir isim telkini olmamıştır ve böyle bir ayıbı yapmaları da mümkün değildir. Böyle bir şey yapmaları halinde, olmaz ama, nasıl bir muamele göreceklerini benden önce siz bilirsiniz. Bizim devletimiz, kendine düşeni yapar.'' 
     
     
     






</TEXT>
</DOC>
