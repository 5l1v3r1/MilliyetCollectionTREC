<DOC>
<DOCNO> 5677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/dunya/dun03.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Bin Ladin’i satıyor 
</HEADLINE>
<TEXT>

     DIŞ HABERLER SERVİSİ 

     Afganistan’ın büyük kesimine egemen olan dinci Taliban örgütü, ülkenin meşru yönetimi olarak tanınacağına dair güvence alırsa, uluslararası terörist Usame Bin Ladin’i üçüncü bir ülkeye iade etmeye hazır olduğunu açıkladı. 
     ABD, Suudi kökenli milyarder işadamı, terörist Bin Ladin’i ele geçirip yargılamak için çırpınıyor. 
     Taliban’ın Dışişleri Bakanı Abdülvekil Mütevekkil, İngiliz The Times gazetesine yaptığı açıklamada, "Yeni Amerikan yönetiminin daha esnek olacağını ve bizimle temas kuracağını umuyoruz" dedi. 
     Taliban rejimi, Pakistan, Birleşik Arap Emirlikleri ve Suudi Arabistan hariç, uluslararası toplum tarafından tanınmıyor. BM, Bin Ladin’i koruduğu gerekçesiyle bu ülkelere yaptırım uyguluyor. 
     Kenya başkenti Nairobi ve Tanzanya başkenti Daresselam’daki ABD büyükelçiliklerinde 7 Ağustos 1998’da, 10 dakika ara ile yöneltilen ve 12’si ABD’li olmak üzere 224 kişinin öldüğü, 5 bin 500 kişinin de yaralandığı saldırılardan, halen Afganistan’da bulunan Bin Ladin sorumlu tutuluyor. 
     


 DÜNYA 












</TEXT>
</DOC>
