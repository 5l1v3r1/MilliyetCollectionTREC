<DOC>
<DOCNO> 9098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/ekonomi/eko02.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasanın ateşi düştü 
</HEADLINE>
<TEXT>

Bir haftadır piyasaya para vermeyen Merkez Bankası, bu direnişinden vazgeçti. Piyasaya 4.1 katrilyon lira veren Merkez, faizi de yüzde 150 olarak belirleyince repo faizi yüzde 139 ortalamaya geriledi. Döviz piyasasında sakin seyir sürüyor. Kapalıçarşı’da fiyatlar oturmaya başlarken dün satış yapan tasarruf sahipleri de oldu. Merkez Bankası da doların satış kurunu cuma gününe göre yüzde 12 düşürerek 950 bin liraya çekti 
     HARUN GÜREK Ankara - TARIK YILMAZ İstanbul 

     Milli Güvenlik Kurulu’ndaki geçen hafta yaşanan gerginliğin ardından mali piyasalarda başlayan kriz dinmeye başladı. Başkan Gazi Erçel’in istifasının ardından bir haftalık direnişinden vazgeçen Merkez Bankası, piyasaya 4 katrilyon liraya yakın Türk Lirası verince, kilitlenen bankacılık sistemi açıldı. Gecelik faizler ve bono faizleri düşüşe geçerken Merkez Bankası dolar satış kurunu 1 milyon 105 bin liradan 950 bin liraya kadar çekti. 
     Hafta sonu hem bankacılık zirvesi, hem de kamu bankaları zirvesinden çıkan müdahale kararının ardından Hazine ve Merkez Bankası, Türkiye’de bulunan IMF ve Dünya Bankası heyetleriyle de görüştü. Dün istifasını veren Hazine Müsteşarı Selçuk Demiralp ile Merkez Bankası Başkan Yardımcısı Şükrü Binay’ın, IMF Türkiye Masası Şefi Carlo Cottarelli ve Dünya Bankası Bankacılık Sektör Grubu Başkanı Laila Raina ile yaptığı görüşmelerden sonra sıkı para politikasından geçici bir süre için vazgeçilmesi, piyasaların rahatlatılması için iki zirvede alınan kararların uygulamaya konulması benimsendi. 
     
     IMF ve Dünya Bankası’ndan onay 
     Merkez Bankası, peş peşe alınan kararların ardından dün sabah yaptığı açıklama ile kriz dönemindeki suskunluğunu bozdu ve piyasalara müdahale edeceğini resmen açıkladı. 
     Repo işlemleri nedeniyle geri ödeme sorununun çıkmasına izin vermeyeceğini bildiren Merkez Bankası İMKB bono ve tahvil piyasası ile bankalararası para piyasasında aktif olarak yer alacağı duyurdu. 
     Programdan önceki dönemlerde olduğu gibi piyasanın açılışında faiz oranı belirleyeceğini, döviz deposu vererek piyasanın efektif nakit ihtiyacını karşılayacağını bildirdi. 
     Merkez Bankası’nın dün uygulamaya soktuğu önlemlerle, krizin patlak verdiği geçen pazartesinden bu yana, dövize hücumu önlemek için uyguladığı sıkı para politikasından vazgeçmiş oldu. 
     
Dolarda fiyat h l oturmadı      EKONOMİ SERVİSİ 

     Merkez Bankası’nın hem bankalara döviz depo ederek para vermesi, hem de Merkez Bankası efektif döviz piyasasından ihtiyaçları karşılayacağını açıklaması yükselişte olan doların fiyatını düşürdü. Ancak piyasada dolar ve mark fiyatının hala oturmadığı beklendi. Dolar serbest piyasada 920 bin liradan 910 bin liraya gerilerken Kapalıçarşı döviz piyasasında geçen haftaki sakinliğini koruduğu gözlendi. 
     Likiditeye sıkışan piyasalara Merkez Bankası TL piyasası yanında döviz piyasasından da para verdi. İhtişacı olan bankalara üç gün vadeli yüzde 40 faizle 20 milyon Euro ve 815 milyon dolar para sattı. 
     Merkez Bankası’nın piyasayı fonlaması üzerine geçen hafta 900 bin lira üzerinde bulunan döviz interbankında ilk efektif dolar işlemi 898 bin liradan geçti. Fiyat hemen sonra 910 bin liraya çıktı. Bankalararası döviz işlemlerinde ise ilk dolar fiyatı 925 bin liradan geçti. 
     Merkez Bankası döviz efektif piyasasında işlem hacmi ise cuma gününe göre yükseldi. Cuma günü 24 milyon dolar olan hacim 38 milyon dolara çıktı. Bu piyasada cuma günü oluşan 1 milyon 105 bin liralık ortalama fiyat ise 951 bin 974 liraya geriledi. 
     
     TL değer kazandı 
     Merkez Bankası geçen haftanın son işlem günü 1 milyon 78 bin 163 lira olarak açıkladığı doların satış kurunu ise 950 bin 878 liraya düşürdü. Böylece çarşamba günü dalgalı kura geçilmesiyle geçen hafta yüzde 57 değer artışıyla haftayı tamamlayan dolar, haftaya yüzde 11.81 düşüşle başladı. Çarşamba gününden bu yana TL’nin dolar karşısındaki değer kaybı ise yüzde 38.5’e geriledi. 
     Uzmanlar, Merkez Bankası’nın müdahalesinden sonra piyasanın rahatladığını söylemenin bu aşamada yanlış olacağını belirttiler. 
     Piyasaya 815 milyon dolar ve 20 milyon Euro satan Merkez’in bu işlemlerini bir süre daha sürdürmesini beklediklerini dile getiren uzmanlar dolar kurunun yavaş yavaş dengeleneceğini iddia ettiler. 
     
Faize Merkez Bankası desteği      EKONOMİ SERVİSİ 

     Merkez Bankası’nın bankalara 4.1 katrilyon liraya yakın para sağlaması ve güne yüzde 150 faizle satış yaparak gireceğini açıklamasıyla birlikte hem gecelik faizler hem de bono faizlerinde düşüş yaşandı. 
     Merkez Bankası, açığı gidermek için piyasaya likidite vereceğini duyurmasının ardından piyasadaki rezerv rakamını eksi 3.2 katrilyon liradan 921.8 trilyon lira olarak revize etti. Merkez Bankası’nın en son 22 Şubat 2001 tarihli bilançosuna göre Açık Piyasa İşlemleriyle yaptığı fonlama miktarı 4.2 katrilyon liraya yükselmiş oldu. Böylece bankalara 4.1 katrilyon lira kadar bir para kullanma olanağı sağlayan Merkez Bankası, oranların da düşüşünü hazırladı. 
     
     Merkez para sattı 
     Yaptığı açıklamada, İMKB repo piyasasına faiz oranı gireceğini de bildiren Merkez Bankası, yüzde 150 ile para sattı. Merkez Bankası’nın piyasalarda doğrudan satıcı konumuna gelmesi üzerine faizler yüzde 150’nin üzerine çıkmadı. 
     
     Repo yüzde 139’a indi 
     Geçen hafta yüzde 7500’lere kadar çıkan ve haftayı ortalama yüzde 1335’den tamamlayan repo faizleri dün ortalama yüzde 139.21’e kadar geriledi. Bono piyasasında ise gecelik faizlerin düşüşüne bağlı bir seyir izlendi. Piyasanın en aktif kağıdı konumuna gelen 21 Mart 2001 vadeli tahvilin yıllık bileşik faizi 16 puan gerileyerek yüzde 140.12’ye düştü. 
     Bankacılar, krizde sessiz kalan Merkez Bankası’nın müdahalesinin geciktiğini ancak gelen destekle oranların gerilediğini dile getirdiler. 
     Dövizde hala fiyatların oluşmamasının, siyasi faturanın çıkarılmamasının oranlarda ciddi düşüşü engelleyeceğini kaydeden bankacılar, durum düzelene kadar Merkez Bankası’nın faiz piyasasına oran girmek ve likidite vermek zorunda kalacağını ifade ettiler. 
     
Tüketici faizlerinde artış devam ediyor      EKONOMİ SERVİSİ 

     Ekonomik krizle sarsılan bankacılık sektörü, konut, taşıt ve tüketici kredilerinde müşteri taleplerini geri çevirirken talepleri karşılayan az sayıda banka da faiz oranlarını yükseltti. Bankalar, mevduat çekmek için de faiz artışında bulunuyorlar. 
     Osmanlı Bankası, tüketici kredisi ve kredi kartı faiz oranlarını yeniden belirledi. Banka, dünden geçerli olmak üzere taşıt ve konut kredisinde TL faiz oranlarını 3 aydan 24 ay vadeye kadar yüzde 5.95’ten yüzde 9.50’ye yükseltirken, dolarda yüzde 1.70’den 2.40’a, markta yüzde 1.60’tan 2.30’a çıkardı. Banka, 28 Şubat 2001 tarihinden itibaren geçerli olmak üzere alış veriş ve nakit avansa yüzde 9.95 oranında faiz uygulayacak. 
     
     Nakit avansa sınır 
     Akbank, kredi kartı nakit avans limitini 300 milyondan 100 milyona düşürürken faiz oranı ise 9.95. Koçbank 11.95 faiz uyguladığı nakit avansın limiti 300 milyon, Garanti Bankası ise nakit avansı kredi kartı limitinin yüzde 10’u olarak belirlerken yüzde 10 faiz uyguluyor. 
     TL mevduat faizlerini yükselten Halk Bankası, dünden geçerli olmak üzere, sanayi, ticari, fon, kooperatif, bankacılık kartları ve bireysel kredilere uygulanacak gecikme - temerrüt faizlerini yüzde 1000’e çıkardı. 
     Koçbank, 1 aylık vadeye uygulanan faiz oranı 47 puan artırılarak yüzde 100’e çıkardı. 
     Banka, faiz oranlarını 2 aylık vadede yüzde 51’den yüzde 95’e, 3 aylık vadede yüzde 50’den yüzde 90’a, 4 aylık ve 5 aylık vadelerde yüzde 45’den yüzde 80’e, 6 aylık vadede yüzde 45’den yüzde 65’e yükseltti. 
     Bu arada repo faizlerinde dün düşüş olması üzerine Citibank, 1 aya kadar vade diliminde günlük yüzde 160 olan faiz oranını yüzde 82’ye düşürdü. Banka, 1 ay vadeli mevduat faizini de yüzde 90’dan yüzde 85’e çekti. 
     Toprakbank da piyasadaki olağanüstü yüksek faiz oranları nedeniyle müşteri mağduriyetine sebep olmamak için geçici olarak kredi kartı nakit avans uygulamasının kaldırıldığını bildirdi. 
     
     


 EKONOMİ 

















</TEXT>
</DOC>
