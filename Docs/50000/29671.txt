<DOC>
<DOCNO> 29671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur04.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Avrupa ve ABD seferine başladı 
</HEADLINE>
<TEXT>

     Devlet Bakanı Derviş, 11 günlük dış gezisinin ilk ayağını oluşturan Crans-Montana Forumu'na katılmak üzere İsviçre'ye gitti. 
     Türk Hava Yolları'na THY ait uçakla Cenevre'ye hareket eden Bakan Derviş, Atatürk Havalimanı'nda gazetecilerin sorularını cevapsız bıraktı. 
     Bakan Derviş, İsviçre'de, dünyadaki yeni ekonomik gelişmeler ve yaklaşımlarla igili olarak düzenlenen forumda, İsviçre Ekonomi Bakanı, Tunus Başbakanı, Fas Ekonomi Bakanı, Romanya Cumhurbaşkanı ve özel sektör temsilcileri ile görüşecek. 
     Derviş, ayrıca, ''Türkiye'nin Ekonomik Reform Programı'' ile ''Akdeniz Bölgesel İşbirliği'' konularında temaslarda bulunacak. Daha sonra, 3 Temmuz'da da ABD'ye geçecek olan Derviş, ABD'de Dünya Bankası ile 1.1 milyar ABD Doları tutarındaki ''Program Amaçlı Mali ve Kamu Sektörü Uyum Kredisi'' ile 600 milyon ABD Doları tutarındaki ''Tarım Sektörü Uyum Kredisi'' nin ikraz anlaşmalarını imzalayacak. 
     Bakan Derviş, ABD ziyareti sırasında IMF, Dünya Bankası, ABD Hazinesi yetkilileri ile de resmi görüşmelerde bulunacak. 
     ABD'deki temaslarını 7 Temmuz'da tamamlayacak olan Derviş, daha sonra uluslararası finans kuruluşları ve yatırım bankaları ile çeşitli temaslarda bulunmak ve ekonomik program hakkında konuşma yapmak üzere, Hazine Müsteşarlığı, Merkez Bankası ve Bankacılık Düzenleme ve Denetleme Kurumu yetkilileri ile birlikte 8-9 Temmuz tarihlerinde Londra'da bulunacak. 
     Bakan Derviş'in, İngiltere'de, Hazine Bakanlığı yetkilileriyle de görüşmesi bekleniyor. 
     
     







</TEXT>
</DOC>
