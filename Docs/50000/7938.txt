<DOC>
<DOCNO> 7938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/siyaset/siy03a.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Bana haksızlık yapıldı 
</HEADLINE>
<TEXT>

     ANKARA Milliyet 

     Cumhurbaşkanı Ahmet Necdet Sezer, MGK'da yaşanan krize ilişkin olarak kendisine yöneltilen açıklamaların "haksızlık" olduğunu bildirdi. Sezer, toplantıda kendisine müdahale eden Başbakan Yardımcısı Hüsümettin Özkan'ın davranışını da "saygı dışı" olarak nitelendirdi. 
     
Başbakan'ı bekledi      Sezer, MGK'da kriz yaratan diyaloğun ardından kurmaylarıyla birlikte gelişmeleri değerlendirmek ve tavır belirlemek üzere makamına kapandı. Akşam saatlerine kadar herhangi bir açıklama yapmayan ve başta Başbakan Bülent Ecevit olmak üzere hükümetin kamuoyuna yaptığı açıklamaları bekleyen Sezer, yanıtını saat 20.00'de kamuoyuna duyurdu. 
     Cumhurbaşkanlığı Basın Merkezi bildirisi olarak yapılan açıklamada Sezer, MGK'daki konuşmasında Anayasa'daki güçler ayrılığının önemini vurguladığını, birbirlerinin görev ve yetki alanlarına karışamayacaklarını, güçler ayrılığının devlet organları arasında üstünlük sıralaması anlamına gelmeyip, belli devlet yetki ve görevlerinin kullanılmasından ibaret ve bununla sınırlı uygar bir işbölümü ve işbirliği olduğunu, bu Anayasal ilke karşısında yürütme organının yargıya müdahale etmesinin doğru olmadığını vurguladığını belirtti. Sezer, yolsuzlukların önlenmesinde saydam bir devlet yapısı oluşturulması gerektiğini, DDK'ya inceleme, araştırma ve denetleme görev yetkisinin Anayasa ile verildiğini, kendilerinin Kurul'u bu kapsamda görevlendirdiklerini, Türkiye'nin gündemindeki yolsuzluk savlarının üzerine ödün verilmeden, kararlılıkla gidilmesi gerektiğini de vurguladı. 
     
'Saygı dışı müdahale'      Açıklamada şöyle denildi 
     "Bu sırada, toplantı düzenine uymadan, Sayın Başbakan'ı da aşarak araya giren bir Bakan'ın saygı dışı müdahale, söz ve davranışları üzerine Sayın Başbakan ve bakanlar toplantıyı terketmişlerdir. Bu gerçeğe karşın, Sayın Başbakan'ca yapılan açıklamanın neden olduğu gelişmelerden Sayın Cumhurbaşkanı'nın sorumlu tutulması, en hafif deyişle haksızlıktır. Ayrıca, belirtmek gerekir ki, Sayın Cumhurbaşkanı'mızın MGK toplantısı başlamadan yapılan konuşmada kullandıkları uslubu 'terbiye dışı' biçiminde nitelendirmek, Cumhurbaşkanı'na gösterilmesi gereken asgari nezaketle bağdaşmamaktadır. Sayın Cumhurbaşkanı'mız devletin başı sıfatıyla devlet organlarının düzenli ve uyumlu çalışmasını gözetmek konusunda Anayasa'da yazılı yükümlülüğü yerine getirmek, yolsuzlukla savaşım ve hukuk devletini yaşama geçirmek yönünde, bundan böyle de duyarlılık ve kararlılık içinde olmayı sürdürecektir." 
     


 SİYASET 


















</TEXT>
</DOC>
