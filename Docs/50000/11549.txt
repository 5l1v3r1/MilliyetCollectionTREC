<DOC>
<DOCNO> 11549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur10.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'da polis arama yapmak istedi 1 ölü 
</HEADLINE>
<TEXT>

     Aydın E Tipi Cezaevi çevresindeki evlerde arama yapmak isteyen polis ile vatandaşlar arasında çıkan tartışma sonucunda bir vatandaş öldü. 
     Ovaemir beldesi Telsiztepe mevkiinde bulunan Aydın E Tipi Cezaevi çevresindeki evlerde her ay rutin olarak uygulandığı belirtilen denetimlerini sürdüren Aydın Emniyet Müdürlüğü ekipleri, Resul Aydemir isimli vatandaşın evini de aramak istedi. Aydemir'in, polis ekiplerinin arama isteğine karşı çıkması üzerine çıkan tartışmanın büyüdüğü ve mahalle sakinlerinin de katılmasıyla kavgaya dönüştüğü belirtildi. Olaylarda ağır yaralanan Resul Aydemir 35 Aydın Devlet Hastanesi'ne kaldırılmak istenirken yolda öldü. Resul Aydemir'in kardeşleri Süleyman ve Abdullah Aydemir de gözaltına alındılar. 
     Olayların büyümesi üzerine jandarma ekipleri de Telsiztepe'ye geldiler. Resul Aydemir'in cenazesini almak üzere Aydın Devlet Hastanesi'ne giden bir grup vatandaş, hastane önündeki polis barikatını aşmak istediler. Söz konusu kişiler, ellerindeki sopa ve bıçaklarla polislere saldırdılar. Yoğun güvenlik önlemi alınan hastane önünde gerginliğin sürdüğü, polisin Telsiztepe'de de önlemlerini artırdığı bildirildi. 




</TEXT>
</DOC>
