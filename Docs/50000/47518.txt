<DOC>
<DOCNO> 47518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun24.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistin yönetimineTaliban muamelesi yapmaya hazırlanıyor 
</HEADLINE>
<TEXT>

     İsrail'in, Turizm Bakanı Rehavam Zeevi suikastının ardından izleyeceği politika netleşiyor. 
     Suikastla 11 Eylül saldırılarını bir tutan İsrail, Filistin yönetimine ''Taliban muamelesi'' yapmaya hazırlanıyor. 
     Bu çerçevede, İsrail'in isteklerini yerine getirmezse Filistin yönetimini yok etmeyi amaçlayan askeri operasyonlara girişilecek. 
     İsrail, dün Zeevi'yi toprağa verirken yeniden ''terör saldırılarını önleme amacıyla'' Filistin kontrolündeki bölgelere girdi. Operasyonlar sırasında biri çocuk 3 Filistinli öldü. İsrail ordusu, Ramallah'ta ele geçirdiği bölgede sokağa çıkma yasağı ilan etti ve tutuklamalara başladı. 
     İsrail Başbakanı Ariel Şaron'un, dün akşam görüştüğü ABD Dışişleri Bakanı Colin Powell'a, ''Arafat da artık bizim Talibanımız'' dediği belirtildi. 
     Yediot Ahronot gazetesine göre Şaron Powell'a, Filistin lideri Yaser Arafat'a defalarca şans verdiklerini, ancak hep terör karşılığı aldıklarını belirterek şunları söyledi 
     ''Hala Arafat'ın Usame Bin Ladin olmadığını söylüyorsunuz. En azından kabul edin ki Arafat da artık bizim Talibanımız. Arafat'a ve birliklerine karşı kendimizi savunmayı planlıyoruz. Bir demokratik devlet seçimle gelen bir yetkilisine saldırıldığında ne yaparsa, onu yapacağız.'' Maariv gazetesi de dün akşam güvenlik kabinesi tarafından yapılan, ''Filistin yönetiminin, katilleri teslim etmezse bir terör entitesi olarak görüleceği' yolundaki açıklamanın, ''Arafat'a ABD'nin Taliban'a davrandığı gibi davranacağız'' anlamına geldiğini yazdı. 
     Gazete yorumunda, ''Kimse bizi suçlayamaz. ABD bizi eleştiremez. 
     Sonuçta ABD'nin Taliban'dan istediği ile İsrail'in Taliban'dan istediği arasında ne fark var '' değerlendirmesini yaptı. 
     Yine Ma'ariv'e göre, güvenlik kabinesi toplantısında Arafat'a, Zeevi'nin katillerini tutuklaması, İsrail'e teslim etmesi ve mutlak bir sessizlik sağlaması için 7 gün süre verildi. Şaron, ''Eğer bu sürenin sonunda istediklerimiz gerçekleşmezse Arafat ile savaşa gireceğiz. Oyunun kuralları değişiyor'' dedi. Bu ültimatom Arafat'a iletildi. 
     Haaretz de bir hafta içinde İsrail'in istekleri yerine gelmezse Filistin yönetiminin ''düşman devlet'' ilan edileceğini yazdı. İsrail Radyosu ise ültimatomun belirli bir süresi olmadığını belirtti. 
     İsrail gazetelerinde dünkü güvenlik kabinesin perde arkasına ilişkin haberlerde Şaron'un, ''Bana göre Arafat dönemi sona ermiştir. 
     Bush'un da 11 Eylül'den sonra dediği gibi artık hiçbir şey eskisi gibi değil. Yeni bir dönem başladı'' dediği belirtildi. 
     Yakın çevresine dayandırılarak verilen haberlerde, Şaron'un, bundan böyle Zeevi suikastından kişişel olarak sorumlu tuttuğu Arafat'a karşı tavrında stratejik bir değişikliğe gideceği, ancak İşçi partisi'ni koalisyonda tutabilmek için ipleri tamamen koparmayacağı ifade edildi. 
     Arafat'a nasıl davranılması gerektiği konusundaki tartışma ise bütün şiddetiyle sürüyor. Arafat'ın dün Gazze havaalanını kullanmasının engellenmesinin ardından, bugün Likudlu Maliye Bakanı Silvan Şalom, ''Arafat'ı bölgeden sürüp atalım'' dedi. Diğer sağcı bakanların da Arafat'ın öldürülmesi gerektiğini savundukları belirtiliyor. 
     Dün bu yönde kararlar çıkmasının Dışişleri Bakanı Şimon Peres'in büyük çabalarıyla engellendiği belirtiliyor. Peres, bu bakanlara ''Ne istiyorsanız yapın, rüya görmeyi sürdürün. Ancak sonunda anlayacaksınız ki Arafat ile oturup görüşmekten başka çare yok'' dedi. 
     Bu bakanların ise Peres'i şiddetle eleştirerek, ''Arafat'a dadılık etmeye başladığından beri terörden başka bir şey görmedik'' dedikleri ifade edildi. 
     Bu arada Arafat, dün Peres'i telefonla arayarak suikasttan dolayı üzüntüsünü ve başsağlığı dileklerini iletti. Arafat, Peres'e suikastın sorumluluğunu üstlenen FHKC'yi kontrol altına alma sözü verdi. 
     Yediot Ahronot'a göre Peres ise Arafat'a, ''suikastçıların ve onları gönderenlerin hemen tutuklanması gerekli, yoksa bir silah yüzünden bütün bölge patlayacak'' dedi. Arafat, bu konuşmadan sonra FHKC üyelerini tutuklamaya başladı. 
     Ancak akşam saatlerinde yapılan güvenlik kabinesi toplantısında sertlik yanlıları ağır bastı ve Arafat'ın sorumluları tutuklamasıyla yetinilmemesi ve İsrail'e teslim etmesinin istenmesi yolunda karar çıktı. İsrail'in, sorumluların isimlerini Filistinlilere ilettiği belirtildi. 
     Filistin yönetimi ise İsrail'in ültimatomunu reddetti. Filistinli bakan Ziyad Ebu Ziyad, bu sabah yaptığı açıklamda, ''Sorumluları tutuklarız ve yargılarız, ama İsrail'e teslim edemeyiz'' dedi. 
     Arafat'ın danışmanı Nebil Ebu Rudeyna da İsrail'in bu sabahki askeri operasyonunu kınayarak, bunun ABD'nin barış girişimini torpilleme amacı taşıdığını söyledi. Rudeyna, İsrail devletini masum insanları öldürmekle suçladı. 
     Uluslararası kamuoyunun ise Şaron'a sert tutum izlememesi, Arafat'a radikal Filistinli grupları kontrol altına alması için baskı yaptığı belirtiliyor. Özellikle Washington'un, Şaron'un girişeceği sert operasyonların anti-terör koalisyonunu zayıflatacağı endişesiyle tarafları ağır baskı altında tuttuğu ifade ediliyor. 
     Washington'dan dün yapılan açıklamalarda da suikast kınanmakla birlikte, bunun İsrail'in sert önlemler almasını haklı çıkarmayacağı vurgulandı. Ancak Powell'ın, ABD'nin yeni barış planını açıklamayı tasarladığı konuşmasını bir kez daha ertelediği belirtiliyor. 
     






</TEXT>
</DOC>
