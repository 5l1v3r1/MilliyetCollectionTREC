<DOC>
<DOCNO> 8246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/ekonomi/eko01.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KARA ÇARŞAMBA 
</HEADLINE>
<TEXT>

Yüzde 7500 faize rağmen bankalar birbirine borç vermek istemedi. Bankalar Merkez Bankası’ndan dün de 3.1 milyar dolar satın aldı 
     TARIK YILMAZ 

     Bankacılık sisteminde hafta başından bu yana yaşanan kriz içinden çıkılmaz bir hale gelince tüm işlemler durma noktasına geldi. Repo piyasasında faiz yüzde 7000’e kadar tırmanmasına karşın kimse parasını satmak istemedi. Türk Lirası’na verilen yüksek getirlere karşın bankalar Merkez Bankası’ndan 3.1 milyar dolar döviz aldı. 
     Ziraat ve Halkbank’ın tarihinde ilk defa Merkez Bankası’na olan yükümlülüğünü yerine getirememesi takas açığını kapatamaması bu bankalardan alacaklı olan bankaların da açığını kapatamamasına neden oldu. 
     
     Güvensizlik arttı 
     Salı günü birbirine para satan bankaların saat 17.00’ye kadar yerine getirmesi gereken yükümlülüklerini çarşambanın ilk saatlerine kadar yatırmaması sistemdeki endişeyi ve güvensizliği artırdı. 
     Dün sabah saatlerinde kapatılan açıklardan sonra bankalar arasında güvensizlik had safhaya ulaştı. Kimse kimseye para satmaya yanaşmadı. İMKB repo piyasasında ilk işlem saat 12.00’den sonra yüzde 1000’le gerçekleşti. Akşam saatlerine kadar oranlar yüzde 7500’e kadar tırmandı. 
     
     İnterbank faizi 6200 
     Benzer oranlar interbank piyasasında da görüldü. Faizler yüzde 6200’e kadar tırmandı. Hazine’nin önceki gün bankalara yüzde 144.2 ortalamadan sattığı bir ay vadeli bononun faizi ise yüzde 155.99’a kadar tırmandı. 
     Bankaların İMKB repo, bankalararası para piyasalarında birbirine sattıkları yüksek faizli paralar ise saat 19.00 itibarıyla halen ödenmemişti. Bankacılar, "Açıklar h l kapanmadı. Bu bir kısırdöngü. Alacaklı banka alacağını tahsil edemediği için borcunu ödeyemiyor. Borçlar ödenmeyince takas açıkları kapatılamıyor" dediler. 
     
Ecevit'in açıklamaları krizi kamçıladı      MGK krizi ateşledi 
     - Milli Güvenlik Kurulu MGK toplantısında Cumhurbaşkanı Sezer ile Başbakan Bülent Ecevit arasındaki tartışma sonrası bankalar ve yabancı yatırımcılar TL pozisyonlarını dövize çevirerek yurtdışına çıkmaya başladı. 
     
     7.6 milyar dolar çıktı 
     - Her krizde olduğu gibi bu krizde de bankalar Merkez Bankası'na döviz için koştular. Pazartesi günü 7.6 milyar doları yabancı ülkelerdeki muhabir bankalara göndererek sistemdeki risklerini kapattılar. Ancak ABD piyasalarının tatil olması nedeniyle bu bankalara işlemler salı günü vadeli yapılabildi. 
     
     Merkez faiz silahını çekti 
     - Salı günü açılışla birlikte Merkez Bankası piyasalara repo ihalesi yoluyla para vermeyeceğini açıklayarak bir anlamda dövize dönenleri yüksek faiz silahıyla cezalandırdı. 
     
     'TL getirin dövizinizi alın' 
     - Merkez Bankası'na dövizlerini almak için giden bankalar, Merkez'in "TL'yi getirin dövizi alın" açıklamasıyla karşısında, sistemdeki diğer bankalardan alacaklarını toplamaya çalıştılar. 
     
     Ziraat ve Halkbank'ta tarihi gün 
     - Ancak tarihinde ilk defa takas açığını kapatamayan ve 3 milyar dolar açık veren Ziraat ve Halkbank sistemdeki bankalara olan yükümlülüklerini yerine getirememesi piyasaları alt üst etti. Kamu bankalarından kopan zincirin kopmasına neden oldu. 
     
     Zincir koptu 
     - Alacaklarını toplayamayan ancak ABD piyasalarının tatil olduğu gün döviz alma taahhüdünü yurtdışındaki muhabir bankalara gönderen bankalar, Merkez Bankası'na TL getirip döviz alamayınca yurtdışında da yükümlülüklerini yerine getiremedi. 
     
     Döviz geri mi geliyor 
     - 'Alabileceğinden çok daha fazla parayı' yurtdışındaki muhabir bankalara aktaran bankalar, TL'ye sıkışınca, Merkez Bankası'na giderek aldıkları dövizi bozdurmak zorunda kaldılar. Böylece pazartesi günü 7.6 milyar dolar olan döviz çıkışı salı günü 7.3 milyar dolar girişe döndü. 
     
     Ekranlara yansımayan 3 milyar dolar 
     - Ancak salı sisteme giren döviz bankacıların bilgisayar ekranlarında 7.3 değil 4.3 milyar dolar olarak göründü. 3 milyar doların ise kamu bankalarının kapatılamayan açığı olduğu gece Merkez Bankası'na olan yükümlülüklerin yerine getirilemeyince anlaşıldı. 
     
     Kriz çarşambaya sarktı 
     - Başta Ziraat ve Halkbankası olmak üzere bazı bankaların gece geç saatlere kadar açığını kapatmaya çalıştı. Ancak kapatamayınca durulduğu düşünülen kriz çarşambaya sarktı. 
     
     Sistem kilitlendi 
     - Dün güne takas açıklarını kapatamadan giren bankalar birbirlerine, Merkez Bankası'na ve Hazine'ye olan yükümlülüklerini yerine 'getirmeyince' sistem kilitlendi. Bir saat geç açılan bono piyasasında ve repo piyasasında hiçbir banka birbirine para satmamaya başladı. 
     
     Ecevit stresi artırdı 
     - Başbakan Bülent Ecevit'in DSP Grup toplantısında, Cumhurbaşkanı Sezer'e ekonomiyle ilgili bir açıklama yapmasını istediğini ancak Sezer'in bunu gerekli görmediği yönündeki konuşmasından sonra zaten sıkıntıda olan piyasalarda stres iyice arttı. 
     
     Ekonomi zirvesi toplandı 
     - Öğleden sonra ekonomi bürokratlarının Ecevit başkanlığında Başbakanlıkta bir toplantı yapmasıyla piyasalar beklemeye girdi. 
     
     Merkez sonunda musluğu açtı 
     - İki gündür piyasaya TL vermeyen Merkez Bankası, saat 16.00 - 16.30 arasında açık olacağı duyurduğu Merkez Bankası interbankından yüzde 5 - 4000 arasında para satacağını bildirerek bankalara para verdi. 
     
     


 EKONOMİ 














</TEXT>
</DOC>
