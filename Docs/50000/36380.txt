<DOC>
<DOCNO> 36380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sondun13.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kola şişesindeki arı 55 yaşındaki kadını öldürdü... 
</HEADLINE>
<TEXT>

     Belçika'da bir kadın, kola şişesine giren arıyı farketmeyince yaşamını yitirdi. 
     Perwez bölgesinde yaşayan Michele Schoevaers 55 , evinin bahçesinde kola içerken, bir süre masanın üzerinde bıraktığı şişeye arı girdiğini farketmedi. Meşrubatını daha sonra tekrar yudumlayan Belçikalı kadın, boğazında hissettiği acıyla öksürerek ağzındaki arıyı geri çıkardı. 
     Olay sırasında, Michele'in yanında bulunan eşi Daniel, karısının boğazının 10 dakika içinde şiştiğini, doktorun 15 dakika sonra geldiğini ve derhal iğne yaptığını, ancak bir saat içinde kadının boğularak ölmesini engelleyemediklerini anlattı. 
     Acil servis doktorları, gözleri önünde can veren Michele için bir şey yapamadıklarını, kadının kısa bir süre önce kalp krizi geçirdiğini ve kalbinin zayıf kaldığını belirttiler. Arı sokması sonucu boğaz şişmesi nedeniyle, kalbe oksijen akışının çok zayıflamasının ölüme neden olduğu bildirildi. 
     Doktorlar, bu tür arı sokmalarında son derece süratli müdahale edilmediği takdirde ölümün kaçınılmaz olduğunu söylediler. 
     Özellikle yaz aylarında, kola türü içeceklerin şişe veya kutularına arı girmesine sık rastlandığını belirten uzmanlar, bu içeceklerin saydam bardaklarda içilmesini tavsiye ettiler. 







</TEXT>
</DOC>
