<DOC>
<DOCNO> 19412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sontur18.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Asıl tehlike atanmışların seçilmişlerin önüne geçmesidir" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Önümüzdeki asıl tehlike, bazı atanmışların seçilmişler tarafından atandıklarını unutup adeta kendi kendilerine atanmışlar gibi icraat yapmalarıdır'' dedi. 
     Türk Belediyeler Birliği tarafından Altınpark'ta düzenlenen ''Avrupa Birliği Sürecinde Yerel Yönetimler Zirvesi''nin açılışında konuşan Başbakan Yardımcısı Yılmaz, 18 Nisan 1998 seçimlerinde göreve gelen tüm belediye başkanlarının hangi partiye mensup olurlarsa olsunlar son 20 yılın en çok sıkıntı çeken belediye başkanları olduğunu söyledi. 
     Bu sıkıntının zaman içerisinde giderek arttığını kaydeden Yılmaz, sıkıntının altında kalkılması mümkün olmayan boyutlara vardığını belirtti. Belediye başkanlarının hizmet şevkinin büyük ölçüde kırıldığını ifade eden Yılmaz, belediye başkanlarının seçildikleri yörenin sorunlarını çözmek için verdikleri mücadelede yalnız kaldıklarını kaydetti. Yılmaz, ''Borç yükü altında ezilen, hizmet ve istihdam talepleri karşısında bunalan pek çok belediye başkanı çaresizlik içerisindedir. Velhasıl, bugün belediyecilik sistemimizin, belediyelerimizin tıkanmış olduğu bir gerçektir'' diye konuştu. 
     Yılmaz, sözlerini şöyle sürdürdü 
     ''Ama, unutmayın ki, tıkanan sadece belediyelerimiz değildir. Türkiye'de aslında topyekun sistem tıkanmıştır. Belediyelerimizin yaşadığı sıkıntılar, aslında Türkiye'nin genel yapısında yaşadığımız çarpıklığın onlara isabet eden bölümüdür. 
     Yaşadığımız sorun çok boyutludur. Ama, burada bizi ilgilendiren ve asıl önemle üzerinde durmamız gereken husus şudur birbirinin tamamlayıcısı olması gereken, yani birbirlerinin üstün ve zayıf yönlerini tamamlayarak komple bir hizmet sağlayıcısı olması gereken merkezden yönetimle yerinden yönetim ilişkisi, maalesef memleketimizde bir zıt ilişkiye dönüşmüştür.'' 
     Burada meseleyi kimin protokolde önde olacağı şeklinde anlamamak lazım. Unutulmamalıdır ki, atanmışlarla seçilmişler arasındaki karşılaştırmada atanmışları atayan yine seçilmişlerdir. Burada önümüzdeki önemli olan tehlike, kimin önde duracağı, kimin arkada duracağı meselesi değildir. 
     Burada önümüzdeki asıl tehlike, bazı atanmışların seçilmişler tarafından atandıklarını unutup adeta kendi kendilerine atanmışlar gibi icraat yapmalarıdır. Atanmışların siyasi sorumluluğu yoktur. 
     Atanmışların sadece hukuki sorumluluğu vardır. Atanmışlar, sadece kanuna uygun hizmet yapmış olmaktan dolayı sorumlu tutulurlar. Ama, kanunlar çerçevesinde yaptıkları tercihlerden dolayı bu tercihlerin yerinde olup olmadığından dolayı sorumlulukları söz konusu değildir. Onun için asıl mesele, bu işbölümünün nasıl yapılacağıdır. Kimin önde, kimin arkada duracağı meselesi değildir. Asıl mesele, yetki meselesidir. Kim yetkili olacaktır En önde duran her zaman en yetkili değil biliyorsunuz. Benim partim diyor ki yetki seçilmişlerin olmalıdır. Çünkü, bu yetkiyi kullanmanın siyasi sorumluluğunu taşıyan onlardır, hesabını verecek olan onlardır. Bugün bazı atanmışların kendi yetkilerini aşarak seçilmişlerin yetki açısından önüne geçmeleri, Türkiye'de sistemin tıkanmasını doğuran en önemli nedenlerden birisidir.'' 







</TEXT>
</DOC>
