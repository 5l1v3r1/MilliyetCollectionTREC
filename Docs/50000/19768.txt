<DOC>
<DOCNO> 19768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/guncel/agun.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya - Fransa sahillerinde görmeye alıştığımız sahneler bu kez İstanbul’da yaşandı 
</HEADLINE>
<TEXT>
KÖLE gemisi Marmara’da 
Balık istifi 650 kaçakla Pendik açıklarında yakalanan kum kosteri Lale-1'in mürettebatı bir anda ortadan kayboldu 
     ŞÜKRAN ÖZÇAKMAK, ELVAN EZBER İstanbul 

     İnsan tacirlerinin Fransa ve İtalya'ya götürmek üzere bir kum kosterine yüklediği yaklaşık 650 kaçak, Pendik açıklarında yakalandı. 
     "Gebze açıklarında bir gemiye kaçakların bindirildiği" ihbarını alan Sahil Güvenlik Komutanlığı botları, dün saat 05.00 sıralarında "Lale 1" adlı kum kosterini takibe aldı. Rotasını Marmara Denizi'ne çeviren gemi, botlar tarafından önünün kesilmesi üzerine, İstanbul Boğazı'na yöneldi. Kartal'ın yaklaşık bir mil açığında durdurulan "Lale 1"in güvertesine ayak basan Sahil Güvenlik timleri, yüzlerce kişinin adeta istiflenmiş halde ambarlarda olduğunu gördü. Gemi kısa sürede kontrol altına alınırken, mürettebatın izine rastlanmadı. 
     
Kimlik tespiti yapıldı      Kadınlı, erkekli, çocuklu yaklaşık 650 kaçak arasında Bangladeş, Irak, Suriye, Afganistan ve Türk uyrukluların bulunduğu belirtildi. Mürettebatın da kaçaklar arasına karışmış olabileceği kaydedildi. Birer birer güverteye çıkarılan kaçaklar, kimlik ve ülkelerinin tespiti için kontrolden geçirildi. 
     Kartal Cumhuriyet Savcısı'nın gemiye binip tespit yapmasından sonra kaçaklar, saat 14.30 sıralarında Kılıçdaroğlu isimli yolcu motoruna aktarıldı. Yoğun güvenlik önlemleri altında Eskihisar İskelesi'ne götürülen kaçaklar, sorgulanmak üzere spor salonuna alındı. 
     İtalya, Fransa, Yunanistan ve Bulgaristan'a gideceği belirtilen gemide yapılan aramada, yüzlerce ekmek ile yakalanma durumunda gemi isminin üzerine yapıştırılmak üzere hazırlanmış değişik gemi isim şeritleri bulundu. Yetkililer, "Lale 1" isminin de sahte olabileceğini, araştırmaların sürdüğünü söyledi. 
     



 GÜNCEL 



















</TEXT>
</DOC>
