<DOC>
<DOCNO> 18214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo11.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Trabzon'a taraftar götürmeyeceğiz" 
</HEADLINE>
<TEXT>

     Fenerbahçe Kulübü Başkanı Aziz Yıldırım, şampiyonluk yarışında Fenerbahçe ve Galatasaray'ın daha şanslı olduğunu söyledi. 
     Aziz Yıldırım, Samandıra Tesisleri'nde düzenlediği basın toplantısında, ligin bitimine 5 hafta kaldığını anımsattı. Yıldırım, ''Fenerbahçe şu anda lider. Galatasaray ise averajla 2. sırada yer alıyor. Gaziantepspor ve Beşiktaş da sıralamada yer alan takımlar. Bana göre bu 4 takımın da şampiyonluk şansı var. Yine de Fenerbahçe ve Galatasaray şampiyonluk için daha şanslı gözüküyor. Son 5 haftada alınacak sonuçlar şampiyonluğu belirleyecek'' dedi. 
     Trabzonspor ile yapılacak maça da değinen Yıldırım, her iki kulübün de tarihinin başarılarla dolu olduğunu belirterek, şöyle konuştu 
     'Tarafların gücü belli. 'Dört Büyükler' diye isimlendirilen takımlar içinde Trabzonspor her zaman yer aldı ve yer alacak. Trabzonspor maçı öyle bir havaya sokuldu ki, '1995-96 yılında Fenerbahçe'nin şampiyonluğuyla Trabzonspor çöküşe geçti' diye düşünülüyor. Fenerbahçe'nin bu sezondan sonra şampiyon olup, ileri gittiği yönünde görüşler var. Bunların yanlış olduğunu söylemek istiyorum. Camialar kolay kolay bütün hale gelemiyor ve büyümüyor. Bu büyüklüğün içerisinde kavgaya yer yok. Büyük camialar daima uzlaşma içerisinde olmalı ve bu uzlaşma içerisinde sporun amacına uygun mücadele yapılmalı.'' 
     Başkan Yıldırım, sporun amacının saha içindeki mücadele olduğunu kaydederek, ''Saha içinde Trabzonspor ile Fenerbahçe elinden geldiğince güçlerini yansıtacaklardır. Her netice sporun içinde vardır. Ancak kazanmak zorundayız. Kazanırsak da hedefe bir adım daha yaklaşırız. Bunun yanında Trabzonspor ile Fenerbahçe kulüplerini karşı karşıya getirmek, iki kulübü yaralar ve camialara zarar verir. Ama bu zararlardan dolayı birileri kazançlı çıkacaktır. Bunu yapanlar da zaten bu amaçla konuyu gündeme getiriyorlar ve gündem içinde sıcak tutmaya çalışıyorlar'' dedi. 
     Trabzonspor ile yapacakları maçta takım kafilesinin yine şehir içinde kalacağını kaydeden Yıldırım, sözlerini şöyle sürdürdü 
     ''Biz Trabzon'a ilk gittiğimizde şehirde kaldık. Bu gidişimizde de Trabzon içinde kalmayı tercih ettik. Sporun duygularına hitap etmek için bu kararı aldık. Trabzon'a gittiğimiz her seferinde çok iyi karşılandık. Taraftar bazında bize büyük ilgi gösterdiler. Son maçta olaylar olmuştu. Bunda Trabzonspor taraftarlarının ilgisi yok. Yaşanan olaylar yanlış anlaşılmalardan dolayı, emniyet tarafından yapılan hatalardı. İki camiayı birbirine düşürme hareketi her iki kulübü de geriye götürme amacı taşıyor. İki caima da bu tip olaylara sıcak bakmıyor. Trabzon'a gideceğiz. Taraftarlarla iç içe olacağız. Maçı izleyeceğiz. Netice ne olursa olsun, sonunda birbirimizi tebrik edeceğiz. Tek amacımız centilmence bir maç olmasıdır. İki takımın da yaşadığı rekabetin uzun yıllar devam etmesini istiyoruz.'' 
     Yıldırım, Trabzon'a kulüp olarak taraftar götürülmeyeceğini, sarı-lacivertli taraftarların istemeleri halinde, kendi imkanlarıyla geleceğini belirterek, ''Fenerbahçe'nin yalnız İstanbul'da değil her yerde taraftarı vardır. Trabzon ve Karadeniz Bölgesi'nde taraftarlarımızı bizi desteklemek için maça davet ediyorum. Tahriklere kapılmayıp, normal olarak maçımızı oynayıp döneceğiz'' diye konuştu. Fenerbahçe taraftarlarının, Trabzonspor taraftar derneklerini arayıp tehdit ettikleri yönündeki söylentileri de yanıtlayan Yıldırım, kulüp ve taraftar olarak bu olaylarla ilgilerinin bulunmadığını söyledi. 
     Aziz Yıldırım, basın mensuplarının, ''Gazintepspor'u 3-0'dan 4-3 yenmenizin nedenini herkes araştırıyor. Bu konuda ne düşünüyorsunuz'' sorusunu da ''Nedeni, taraftarmızın desteği, Teknik Direktör Mustafa Denizli'nin yerinde değişiklikleri ve futbolcularımızın mücadelesidir'' diye yanıtladı. 
     Teknik Direktör Denizli'nin galibiyette büyük payı olduğunu vurgulayan Yıldırım, şöyle konuşu 
     'Denizli'nin katkısını gözardı etmek yanlış olur. Teknik direktörümüzün başarısı ile ilgili hiçbir yorum yapılmadı. Gaziantepspor Kulübü Başkanı Celal Doğan'ın da kabul etmediği bazı söylentiler çıktı. Fenerbahçe'ye maçı verdiler, anlaştılar gibi söylentiler oldu. Bunlar çok ayıp şeyler. Fenerbahçe bileğinin hakkı ile kazandı. Gaziantepspor da maçı kazanmak için oynadı kendilerini tebrik ediyorum.'' 
     Ligde hafta sonunda Galatasaray ile Adanaspor arasında yapılacak maçın anımsatılması üzerine de Yıldırım, şunları söyledi 
     'Diğer takımlar hakkında yorum yapmak istemiyorum. Yorum kamuoyunun ve Futbol Federasyonu'nundur. Biz Fenerbahçe olarak tarafız. Sözlerimiz yanlış anlaşılır. Tarafsız olan kamuoyunun da bu konuda düşüncelerini basında gündeme getirmesi gerekir diye düşünüyorum.'' Aziz Yıldırım, FIFA'dan da lig maçları için gözlemci istemeye gerek olmadığını kaydederek, ''FIFA'ya gerek yok. Türkiye'de Futbol Federasyonu var. Federasyon kaide ve yönetmeliklerine göre futbolu yönetiyor. Futbol Federasyonu'na görev düşüyor. Federasyon kuralları uygulasın yeter'' diye konuştu. Kamuoyunda son dönemde yaşanan olaylarda Fenerbahçe Kulübü'nün sessiz kaldığı yönündeki eleştirileri de yanıtlayan Yıldırım, ''Yönetim olarak gerekeni yaparız. Taraftarlarımız yumruğunu fazla vurduğu için gerek kalmıyor'' dedi. 
     Başkan Yıldırım, ''Baliç ile aranızdaki buzlar eridi mi'' sorusunu ise ''Buzlar yoktu. Bu konuda tek sorumlu Teknik Direktör Mustafa Denizli'dir. Baliç, Fenerbahçe'nin futbolcusudur. Kendisi antrenmana çıkar ve çalışır. Oynayıp oynamamasına ise Denizli karar verir. Baliç'e ceza verilip verilmemesi konusu da Denizli ile bu futbolcunun arasındaki bir meseledir. Teknik direktörümüzün bizden istediği bir şey olursa, biz onu yerine getiririz'' diye yanıtladı. 







</TEXT>
</DOC>
