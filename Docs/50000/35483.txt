<DOC>
<DOCNO> 35483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur33.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ANAP'ın ölüsü de dirisi de bütün barajları aşar 
</HEADLINE>
<TEXT>

     ANAP Genel Başkanı Mesut Yılmaz, ANAP'ın Türkiye'nin en demokrat partisi olduğunu belirterek, ''ANAP, o kadar demokrat bir partidir ki ABD'den teşrif etmediği için Meclis Başkanlığı'nı kaybettiği arkadaşını bile genel başkan adayı olarak bağrına basar'' dedi. 
     Yılmaz, ''Yarınki seçimleri umduğum gibi yaparsanız, ANAP'ın kaderinin önümüzdeki aylarda değiştiğini göreceğiz'' diye konuştu. 
     Yılmaz, genel başkan adaylarının konuşmasının ardından söz alarak, eleştirileri yanıtladı. Konuşan 4 genel başkan adayını dikkatle dinlediğini belirten Yılmaz, konuşmalardan hem memnun olduğunu hem de üzüldüğünü ifade etti. Yılmaz, ''Memnun olduğum husus, bu kongre bütün Türkiye'ye bir kez daha göstermiştir ki, ANAP Türkiye'nin en demokratik partisidir'' dedi. 
     Genel başkan adaylarının hiçbir kısıtlamaya uğramadan görüşlerini dile getirdiğini kaydeden Yılmaz, ''Burada görüşlerini serbestçe, mertçe dile getiren arkadaşlarıma teşekkür ediyorum. Ama buraya sizi tahrik etmek için provokatör olarak çıkan bir arkadaşıma eseflerimi sunuyorum. ANAP, o kadar demokrat bir partidir ki, ABD'den teşrif etmediği için Meclis Başkanlığı'nı kaybettiği arkadaşını bile Genel Başkan adayı olarak bağrına basar'' diye konuştu. 
     Yılmaz, konuşmasını şöyle sürdürdü 
     ''Bir partide işleri kötüye gitmeye başlarsa, o partide herkesin genel başkanlığa soyunması mı gerekiyor. Bir partide genel başkan olmadan da yapılacak hizmet yok mu Rakiplerimizin ağzıyla konuşmak, partiye kötülük değil mi 
     Burada, size sık sık dile getirilen, günlerdir gazetelerde sayfa sayfa yazılan bir hususa açıklık getireceğim Kamuoyu araştırmalarına göre bugün Türkiye'de hiçbir partinin yüzde 10'u aşamadığını söyleyen benim. Bizim araştırmamızda da böyle çıkıyor. Ama arkadaşların gözden kaçırdıkları ya da bilinçli olarak sakladıkları husus şudur burada tercih belirtenler sadece yüzde 40'tır. Bunu, parlamentodaki 5 partiye veya Türkiye'deki 37 partiye böldüğünüzde hiçbir parti yüzde 10'u geçemiyor. Türkiye'deki partilerin hiçbirisi anketlere göre barajı geçemiyor demek ayrı bir şeydir, ANAP barajda kalacak, ANAP mevta olacak demek ayrı bir şeydir. ANAP'ın ölüsü de dirisi de Türkiye'deki bütün barajları aşar.'' 
     Yılmaz, ANAP'ın bugünkü durumundan memnun olmadığını söyleyenin kendisi olduğunu kaydederek, kongrede bu durumdan çıkmanın yollarını aramak gerektiğini, el ele bu yolları araştırmalarını istediğini vurguladı. Yılmaz, Kayalar'a yönelik eleştirilerini ise şöyle dile getirdi 
     ''Sayın Kayalar arkadaşımla Meclis'te de birlikte çalıştık, hükümete birlikte görev yaptığım, sevdiğim bir arkadaşımdır. Burada iddialı bir söz söyledi Genel Başkan olursam, ANAP Türkiye'de birinci olacak dedi. Her iddianın bir karinesi olmalı. Sayın Kayalar, 18 yıldır milletvekilisin, 2 defa bakanlık yaptın, Yozgat'ta ANAP niye 6. parti Türkiye'de partiyi birinci yapacaksanız, önce kendi evinizde birinci yapacaksınız.'' 
     
     ''MUCİZE YARATACAĞIM DEMEDİM''- 
     Mesut Yılmaz, polemik yapmak amacında olmadığını, ancak delegelerin önemli ve doğru karar vereceğine inancını dile getirerek, kendisinin hiçbir kongrede, ''ben size mucize yaratacağım'' demediğini kaydetti. Yılmaz, ''Ben size diyorum ki bana göre insanlık tarihinin en önemli buluşu, ne atom bombasıdır ne de gen teknolojisidir ekip çalışmasıdır, takım çalışmasıdır. ANAP'ı ayağa kaldırmak için bana ekip verin diyorum. Bugünkü arkadaşlarımın hepsinden memnun olmadığımı söylemiyorum. Geçen kongrede seçtiğimiz MKYK üyesi arkadaşlarım vefakarca ve fedakarca hizmet verdi. ANAP'ın zor zamanını benimle beraber göğüslediler'' diye konuştu. 
     Yılmaz, Dinçerler'in konuşmasında söylediklerine de atıfta bulunarak, şunları kaydetti 
     ''Bir husus, kendisinin söylediği gibi değil. Eğer bu partinin eski bir bakanı, MKYK üyesi çıkıp televizyona benim söylediklerimin aksini söylerse, benim milleti ikna etmem zorlaşır. Eğer MKYK'dan çıkıp da gazetecilere yalan yanlış haberler yazdırıyorlarsa, ANAP'ı ayağa kaldırmak güçleşir.'' 
     
     ''ANAP VE TÜRKİYE'NİN GELECEĞİNİ DEĞİŞTİRMEK...''- 
     Mesut Yılmaz, delegelere seslenirken, ''Eğer burada konuşan 4 adaydan birini benden daha layık görüyorsanız, ona oy vereceksiniz. Ona benim de saygım olur. Eğer bana oy vereceksiniz, bir daha söylüyorum seçim bu akşam bitmeyecek, yarın devam edecek. Yarın MKYK'da da bu parti için bu fedakarlıklara katlanmaya hazır arkadaşları bana vermenizi istiyorum. Onları seçmenizi istiyorum. Ben sizlere ancak o halde ANAP'ın ve Türkiye'nin geleceğini değiştirmeyi taahhüt ediyorum'' dedi. 
     Yılmaz, hiçbir zaman ''ANAP şu veya bu oyu alırsa bir daha huzurunuza gelmem'' demediğini, ''Teşkilatlarla genel merkez arasında haklı bir yakınma bulunduğunu'' kaydederek, ''Eğer bunu gideremezsem, bir daha aday olmam'' dedi. Yılmaz, partinin Türkiye'nin en iyi bilgisayar haberleşme ağını kurduklarını, teşkilatlar ile genel merkezle haberleşmesinde bir sıkıntı olmadığını belirtti. Yılmaz, konuşmasını şöyle tamamladı 
     ''Önümüzde, geride bıraktığımızdan daha güç bir dönem var. Zor şartlarda siyaset yapacağız. Bu zor şartlarda siyaset yaparken, çeşitli partilerde hüsrana uğrayıp yeni arayışların peşine gidilmek istenirken, medyada birtakım köşe yazarları bizim için olur olmaz iftiralar atarlarken, ANAP bunca haksızlığa uğrarken hiç olmazsa benim yanıma MKYK'ya yüzde 100 güvendiğiniz arkadaşları seçin. Yarınki seçimleri umduğum gibi yaparsanız, ANAP'ın kaderinin önümüzdeki aylarda değiştiğini göreceğiz. En doğru tercihi yapmazsanız, korkarım ki benim partiyi yukarı taşımak için bütün gayretime rağmen, paçalarıma yapışanların gayreti daha ağır basacak. ANAP'ı istediğimiz seviyeye getiremeyiz. Ama karar sizindir. Ne karar verirseniz, boynum kıldan incedir.'' 
     Yılmaz'ın konuşmasının ardından seçim tasnif kurulu oluşturuldu ve seçimler için 1 saatlik ara verildi. 
     

</TEXT>
</DOC>
