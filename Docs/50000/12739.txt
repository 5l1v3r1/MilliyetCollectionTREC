<DOC>
<DOCNO> 12739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/23/son/soneko22.html </URL>
<DATE> 2001/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola 4 bin kişiyi daha işten çıkarıyor 
</HEADLINE>
<TEXT>

     Cep telefonu üreticisi Motorola 4 bin kişiyi daha işten çıkaracağını bildirdi. 
     Şirketin Şebeke Bölümü Başkanı Edward D. Breen tarafından yapılan açıklamada, işten çıkarmaların ekonominin yavaşladığı bir dönemde Motorola'nın rekabet gücünü koruma gereğinden kaynaklandığı belirtildi. 
     Son grupla birlikte, Motorola'nın Aralık ayından bu yana işten çıkarma kararı aldığı çalışanların sayısı 22 bine ulaştı. Bu işten çıkarmalardan sonra Motorola'nın dünya çapında yaklaşık 125 bin kişilik bir kadroyla faaliyetlerini sürdüreceği bildiriliyor. 
     ABD ekonomisinde uzun bir büyüme döneminden sonra geçen yıl başlayan yavaşlamanın ilk faturası işçi ve ücretlilere çıkmış bulunuyor. Motorola'nın kararı, büyük şirketlerden gelen bir dizi tensikat haberinin şu an için son halkasını oluşturuyor. Ekonomik yavaşlama yüzünden aralarında DaimlerChrysler,Compaq Computer, Lucent Technologies ve Procter Gamble gibi dev şirketlerin de bulunduğu pek çok firma binlerce kişiyi işten çıkaracaklarını bildirmişti. 




</TEXT>
</DOC>
