<DOC>
<DOCNO> 35313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sontur03.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin izleri silinmiyor... İzmit'te kimse 17 Ağustos'ta evlenmiyor 
</HEADLINE>
<TEXT>

     Marmara depreminin merkez üssü sayılan Kocaeli'nde, evlilik hazırlığı içinde olan çiftlerin hiçbiri, geçen yıl olduğu gibi bu yıl da 17 Ağustos'a nikah günü almıyorlar. 
     Saraybahçe Belediyesi Evlendirme Müdürlüğü ve davetiye basan matbaalardan aldığı bilgiye göre, 17 Ağustos Cuma günü için nikah rezervasyonu yaptırılmadı ve davetiye basan matbaalara ise sipariş verilmedi. 
     Saraybahçe Evlendirme Müdürü Ayla Kasnak, ağustos ayındaki evliliklerin geçen yıla oranla büyük artış gösterdiğini belirterek, ''Geçen yıl ağustos ayında 80 olan nikah sayısının, bu yıl 150'yi bulacağını tahmin ediyoruz'' dedi. 
     Çiftlerin, geçen yıl olduğu gibi bu yıl da 17 Ağustos tarihini atlayıp öteki günler için talepte bulunduğunu anlatan Kasnak, şunları kaydetti 
     ''Önceki yılların ağustosunda, ayın 17. günü de dahil olmak üzere,günde 3-5 nikah kıyılıyordu. Ancak geçen yıl ve bu yıl ayın 17'sine gün alınmıyor, 15-16 ve 18'i tercih ediliyor. Bu yıl 18 Ağustos'ta yığılma olunca, 10 çifte randevu verildi. Bunun, insanların 17 Ağustos'u atlatalım düşüncesinden kaynaklandığını sanıyoruz. O gün için talep gelmedi, ancak gelse de vermek istemiyoruz. İnsanlar 17 Ağustos'ta ölenlerini anacak, mevlit okutacak. O gün için nikah kıydırmak istemez. Bir de o gün deprem anılırken konvoylarla klakson çalarak nikaha gelmelerini kentte kimse istemez.'' 
     Ayla Kasnak, evlilik sayısında geçen yıl görülen genel düşüşün, bu yıl normale dönmeye başladığını sözlerine ekledi. 
     
     






</TEXT>
</DOC>
