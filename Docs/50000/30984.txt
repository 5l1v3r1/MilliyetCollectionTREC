<DOC>
<DOCNO> 30984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/yazar/cemal.html </URL>
<DATE> 2001/07/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye, tuhaf bir çıkmaza girmiş durumda... 
</HEADLINE>
<TEXT>

     Bir yanda Kıbrıs... Bir yanda Avrupa ordusu... Yani AGSP, uzun adıyla Avrupa Güvenlik ve Savunma Politikası... Ülkemizin ulusal güvenlik ve çıkarları açısından son derece önemli iki konu. 
     Ama ikisi de henüz çözümsüz. 
     Kıbrıs tıkanmış durumda. 
     Birleşmiş Milletler de, Avrupa Birliği de, Kıbrıs sorunu iki egemen eşit varlık arasında çözülür demeye yanaşmıyor. Demedikleri için Türk tarafı hareketsizliği tercih ediyor. 
     Hatta oyunbozanlığı yeğliyor. 
     Bu da Rum ve Yunan tarafının işine geliyor. Çünkü sorun çözülmese de Güney Kıbrıs AB'ye alınacak bu sayede Kıbrıs Rum yönetimi, sözgelimi, "Kuzey Kıbrıs'taki topraklarıma giremiyorum " diyerek Türkiye'yle 'Avrupa ordusu'nu karşı karşıya getirme oyununa kavuşabilecek... 
     Kıbrıs böyle. 
     Avrupa ordusuna gelince... 
     Üst düzeyde bir Dışişleri yetkilisinin deyişiyle tam bir kördüğüm... Türkiye, Avrupa'nın yeni savunma mimarisinin dışında kalmayı kesinlikle istemiyor. Hedef, içinde yer almak ama kendi koşullarımızla. 
     Tavır bu. 
     Ankara bir milim geri adım atmaktan yana gözükmüyor. 
     AB ise buna yanaşmıyor. 
     Türkiye'nin her isteğinin ancak tam üyelik halinde mümkün olduğunu söylüyor. Fakat AB arada bir Türkiye'ye yanaşır gibi olunca, bu sefer de Yunanistan kaşını kaldırıp cebindeki veto kartına işaret ediyor. 
     Buna karşılık Türkiye de NATO'daki veto kartına dayanarak 'Avrupa ordusu'nun oluşumunu engelliyor. 
     Kördüğüm böyle. 
     Tuhaf bir çıkmaz değil mi 
     Türkiye hem AB'yi, hem Avrupa ordusu'nu istiyor. Dışarıda kalmanın güvenlik dahil ulusal çıkarlarına ters düşeceği görüşünde... 
     Türkiye doğru düşünüyor. 
     Ancak bu iki doğru hedefe varmak için Türkiye'nin de kendi payına düşen bazı adımlar, bazı esneklikler sergilemesi gerekmeyecek mi 
     Evet, Kıbrıs ve 'Avrupa ordusu' konularında Türkiye'nin temel yaklaşımları haklı. Ama haklılık kendi başına kurtarıcı olabilir mi Yani Kıbrıs'ta çözümle AB'ye ve 'Avrupa ordusu'na girişimizi sağlayabilir mi 
     Kuşkulu olan budur. 
     Özellikle dış politikada haklı olmak yetmiyor. Güçler dengesinin, reel politikanın iyi hesap edilmesi de şart. Günü ve geleceği iyi okuyarak bir vizyon işlenmesi de lazım. Bunlar olmazsa, haklı davalarını da dış politikada kaybedebilirsin. 
     Bir Dışişleri yetkilisi geçen gün şöyle yakınıyordu 
     "Haklı olmakla her şeyi alırım olamıyor. Bir yerde uzlaşma da şart. Bizde ise uzlaşma daha çok bir zaaf olarak görülüyor." 
     Türkiye örneğin Avrupa ordusu konusunda bir milim dahi şaşmadan sonuna kadar AB ile kapışırsa ne olabilir 
     Türkiye burada "NATO vasıtasıyla AB'yi etki alanında tutmaya çalışan ABD ile de çatışabilir." Ya da AB'nin kendi savunma imkanlarını Türkiye yüzünden NATO'yu dışlayarak geliştirmesiyle, "NATO'nun altı oyulur," bu da Türkiye'nin güvenlik çıkarlarına zarar verebilir. 
     Bir başka deyişle 
     Haklı davan, öyle bir dönemeç gelir ki, bir bakarsın elden gidivermiş. Tarihte bunun örnekleri var. 
     Bir Dışişleri yetkilisiyle geçen gün sohbet ederken şöyle dedi 
     "Avrupa Güvenlik ve Savunma Politikası konusunda haklıyız. Ama dediğim dedik diye hiç kıpırdamadan durursan, yıl sonundan itibaren by - pass edilmeye başlarız. Kıbrıs'ta da haklıyız. Ama Kıbrıs'ta şimdiden by - pass yaşanmaya başladı. Duvar gibi duramazsın. Soğuk Savaş bitti artık. O zamanlar Türkiye'ye, 'Aman ne yaparsan yap, ama bizim kampta kal " denirdi. O günler mazi oldu artık." 
     Ne yapacağız 
     Kıbrıs'ta... 
     Avrupa ordusunda... 
     AB ile ilişkilerde... 
     Bu konular öyle ki Türkiye'nin kaderini, kabuk değişimini ilgilendiriyor. Bu konuların içinde demokrasi ve hukuk devleti var. Terör ve şiddet sonrası Güneydoğu planlaması var. Ekonomide yapısal değişim var. Türkiye'nin dış güvenliği ve istikrarı, en iyi AB içinde mi dışında mı sağlanır gibi çok önemli sorular var. 
     Peki, Ankara ne alemde Hükümet ne yapıyor Başkentte birkaç gün geçirdim. Ne yazık ki iyimser olamıyorum. 
     Çünkü bıçak sırtında Türkiye... 
     İyi pazarlar 
     Dip not Gelecek hafta da ekonomik kriz, IMF, Telekom'dan vakit bulabilirsek, bu son üç yazıyla yetinmeyip dış politika ve güvenlik konulu yazılara devam edeceğim. 
     
     







Foto Forum 


Ecevit IMF desteği sürecek 


Duvara konuşan adam 


Türkiye, tuhaf bir çıkmaza girmiş durumda... 


Faize terapi 


Pembe geceler 2 


Ciddi bir ihmal 


Yaz tatili nasıl geçiyor 


"Ben Fransa’ya Hitler’le gittim" 


Bu da Kastelli'nin kıssadan hissesi... 


Kanlıca meydanına radar 


Danada kopacak kuyruk kalmadı 


IMF krizinde cehaletin bedeli sefalet 


Ecevit gene de...’ farklı 


Duayenden tekstile veto 


</TEXT>
</DOC>
