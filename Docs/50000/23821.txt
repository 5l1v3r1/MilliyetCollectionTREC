<DOC>
<DOCNO> 23821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/spor/yuru.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe’nin geleceği 
</HEADLINE>
<TEXT>

     ÖMER ÜRÜNDÜL 

     Fenerbahçe camiası beş yıl aradan sonra gelen şampiyonluğu bugüne kadar eşine rastlanmamış bir coşkuyla kutluyor. Yönetim, teknik heyet, futbolcular arasındaki uyum ve inanca taraftarın da kötü günlerde bile sınırsız desteği eklenince, mutlu sona ulaşıldı. Mustafa Denizli’nin deneyiminin yanında otoritesiyle takımda oturttuğu saha içi ve saha dışı disiplini de başarıda önemli rol oynadı. Biz de tüm Fenerbahçe camiasını kutluyoruz. 
     Futbolda dün, bugün yok, hep yarın vardır. Artık çıta yüksekte. Esas hedef Avrupa’da başarılı olabilmek. Ancak bugün eldeki kadro Şampiyonlar Ligi’nde yarışamaz. Sezon başından beri sık sık vurguladık. Takımda genel pres rahatsızlığı var. Orta saha oyuncularının yapıları itabarıyla aralarında yeterli ölçüde kolektif bütünlük sağlamaları mümkün değil. Sol kulvarda Abdullah’ın alternatifi yok. Sağ kulvarda da bu bölgenin özelliklerine sahip hiç kimse yok. Rapajiç, Revivo ve Yusuf gibi yetenekli ve yaratıcı oyuncuların fiziki dirinçleri zayıf. Kısacası eldeki kadro günümüz futbolunun istediği temel ilkelerinin bir çoğunu bünyesinde taşımıyor. Kadıköy’de seri galibiyetlerin yanında deplasmanlardaki aşırı puan kayıplarının nedeni de bu eksiklerden kaynaklanıyor. Zaten böyle çelişkili bir tablonun Dünya’da benzeri yaşanmadı. 
     Transfer politakası çok önemli. Teşhisler doğru yapılmalı. Takımdaki temel eksikleri giderecek özelliklere sahip oyuncular seçilmeli. Birçok maçta yaşanan ciddi kale önü tehlikeleri ve kaleci Rüştü’nün kurtarıcı görev üstlenmesi medyada ve kamuoyunda yanlış bir yoruma neden oluyor. Defans bloku eleştiriliyor. Halbuki günümüzde savunma güvencesi tüm takımı kapsar. Eğer Fenerbahçe örneği gibi bir takımda organizasyon sıkıntısı, fiziki direnç yetersizliği ve genel pres rahatsızlığı varsa, defans blokuna ağır yük düşer. İşte bunları göz önüne aldığımızda bizce Fenerbahçe’nin defans bloku oyuncuları görevlerini başarıyla yapmışlardır. 
     



 SPOR 




























</TEXT>
</DOC>
