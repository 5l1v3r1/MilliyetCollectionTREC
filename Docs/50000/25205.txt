<DOC>
<DOCNO> 25205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo14.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Baggio'ya 5 milyon dolarlık müthiş teklif... 
</HEADLINE>
<TEXT>

     İtalyan La Gazzetta dello Sport gazetesi, Fenerbahçe'nin, Roberto Baggio'ya transfer teklifinde bulunduğunu ileri sürdü. 
     Gazetede yer alan haberde, Brescia takımında oynayan 34 yaşındaki Roberto Baggio'ya dünyanın birçok takımından teklif geldiği, bunlardan sonuncusunun Fenerbahçe olduğu belirtildi. 
     ''Fenerbahçe Baggio'ya altın köprü kuruyor'' ifadesinin kullanıldığı haberde sarı-lacivertilerin, Baggio'ya 1 yıllığına 5 milyon dolar teklif ettiği öne sürüldü. Sezon başında İnter'den Brescia'ya gelen Baggio'nun 2002 yılı sonuna kadar bu takım ile sözleşmesi bulunuyor. 
     Bilindiği gibi sezon başında teknik direktör Nevio Scala, Baggio'yu Beşiktaş'a getirmek istemiş, ancak İtalyan futbolcu teşekkür ederek yurtdışına çıkmayı düşünmediğini söylemişti. 
     İtalyan futbolunun yıldızlarından olan Roberto Baggio'nun, 1994 yılında oynanan İtalya-Brezilya Dünya Kupası finalinde penaltı atışını kaçırarak Brezilya'ya kupayı kazandırdığı an her zaman futbolseverlerin belleklerinde kalmıştı. 
     Baggio, bu sezon Brescia forması altında 10 gole imzasını atarak, takımının 1. ligde kalmasında çok önemli bir rol oynadı. 
     Bu arada İtalyan 1. Futbol Ligi'nde sezonun bitmesine 2 hafta kala takımlar transfer ataklarını attırdı. 
     Gelecek sezon teknik direktörlüğe Fatih Terim'in getirileceğine kesin gözüyle bakılan Milan Kulübü, Juventus'ta oynayan Filippo İnzaghi ile ilgilendiklerini açıklarken, çarşamba günü Juventuslu yöneticilere teklif götürüleceği bildirildi. 
     Spor kamuoyunda 1997 yılından bu yana Juventus'ta oynayan İnzaghi'nin bonservis ücretinin 40 milyon doları bulacağı söyleniyor. 






</TEXT>
</DOC>
