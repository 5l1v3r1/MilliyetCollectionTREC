<DOC>
<DOCNO> 18631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/spor/ygsbay.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim Bom sıkılmadı 
</HEADLINE>
<TEXT>

     TOGAY BAYATLI 

     Beklenen ve söylenen oldu. Galatasaray, amatörlerle takviyeli Adanaspor’u açık farkla yenerek averajını Fenerbahçe ile eşitledi. Ancak karşılarında rakip olmayacağı dedikodusu onların da dikkatinin dağılmasına neden oldu. Sanki bu maçı farklı kazanabilecekleri yargısıyla kendilerini pek sıkmadılar. Dikkatli davranmadılar ve gol atalım derken kalelerinde gol gördüler. 
     Adanaspor, futbol yönetmeliğine göre üç amatör futbolcudan daha fazlasını ilk on birde oynatamayacağı için ceza verdiği profesyonelleri de kadroya alma zorunluluğunda kaldı. Hele hele küme düşmesi kesinleşmesi sonucu, hiçbir arzu ve motivasyonları da yoktu. Başta bütün gollerde büyük hatası olan kaptan kaleci Atilla ile ileride Cenk ve orta sahada Volkan gibi profesyonellerin isteksizliği açıkça görülüyordu. 
     Sarı - Kırmızılı ekipte ilk kez K.Emre ön liberoda oynadı. Hagi attığı frikik golleriyle moral buldu. Sarı - Kırmızılı ekip, genelde Fenerbahçe’ye karşı uygulayacağı taktiğin örneklerini sunmaya çalıştı. Ancak bu konuda yorum yapmak Adanaspor’un oyunu nedeniyle mümkün değildi. Fakat oyunun büyük bir bölümünde konuk takım, sadece kendi kalesini koruma gayreti içindeydi. Bu arada Adanaspor’un attığı gol ise Galatasaray savunmasının dikkatsizliğinden doğdu. Maçın hiç görünmeyen adamı hakemdi. Zorluk derecesi çok düşük bir müsabaka oldu. İki tarafın da pek itirazı olmadı. Ama Galatasaray, ikinci yarıda Ümit’in sarı kart görmesiyle bir şok yaşadı. Böylece Ümit, Fenerbahçe maçında yer alamayacaktı. Bu nedenle de Teknik Direktör Lucescu, Ümit’i çıkartıp Suat’ı oyuna aldı. 
     İlgi çekici bir nokta da Sarı - Kırmızılı taraftarların böyle bir maçta stadı tam anlamıyla doldurmalarıydı. Demek ki, taraftarı da Galatasaray’ın farklı galibiyetini görmek için büyük bir heyecan içindeydi. 
     



 SPOR 



























</TEXT>
</DOC>
