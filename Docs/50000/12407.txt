<DOC>
<DOCNO> 12407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sonspo04.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakanı Şaron Revivo'ya barış elçiliği önerdi 
</HEADLINE>
<TEXT>

     İsrail Başbakanı Ariel Şaron, Fenerbahçe'de forma giyen vatandaşı Haim Revivo'yu arayarak, barış elçisi olmasını istedi. 
     İtalya'nın en yüksek tirajlı gazetesi Corriere della Sera'nın bugün verdiği haberde, Başbakan Şaron'un Washington'a gitmeden önce Revivo'yu aradığı belirtildi. Şaron ile konuştuktan sonra ''şaşkına döndüğü'' ifade edilen Revivo, gazeteye verdiği demeçte, ''Gurur ve onur duydum. Kendimi her zaman ülkemin bir büyükelçisi gibi görüyorum. Ve biz sporcular için evrensel bir mesaj vermek kolay olsa da sadece sahada değil dışarıda da bunu yapıyorum'' dedi. 
     Fenerbahçe'nin İsrailli futbolcusu, telefon görüşmesinde Şaron'a Amerika ziyareti öncesinde ülkesine barışı getirmesi için başarı dileğinde bulunduğunu da bildirdi. 
     Revivo, ''Türkiye'de nasılsın'' sorusuna ise ''Çok güzel. Halk çok sıcak. Özel hayatım kötü değil. Türk olsun, Yahudi cemiyetlerinden olsun çok arkadaşım var. Hepsi bana kardeş gibi davranıyor'' yanıtını verdi. 
     Türkiye'yi ''Aşırı dinci değil, tam tersine laikliği çok fazla savunan bir ülke. İsrail ile stratejik ittifakı büyüdü'' diye ifade eden Corriere della Sera gazetesi de ''Ariel Şaron, Revivo'nun büyük popülerliğini keşfetti ve onu diplomatik anahtar olarak kullanmaya karar verdi'' yorumunu yaptı. 




</TEXT>
</DOC>
