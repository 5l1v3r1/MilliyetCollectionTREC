<DOC>
<DOCNO> 21460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/guncel/gun06.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abinin ölüm orucu inadı 
</HEADLINE>
<TEXT>

     MUSTAFA ERCAN Mersin DHA 

     Mersin’de üç yıl önce DHKP - C örgütüne yardım ve yataklık suçundan mahkum olan ve geçen ay şartla salıverme yasasıyla özgürlüğüne kavuşan Uğur Türkmen, cezaevinde başlattığı ve evinde sürdürdüğü ölüm orucunda 191. gününü geride bıraktı. Türkmen’in, Niğde Cezaevi’nde kalan ve ölüm orucunu 177. günde bitiren kızkardeşi Yeliz Türkmen’in tedavisi ise devam ediyor. 
     Ölüm orucundaki görüntüleri "www.halkinsesitv.com" adresindeki Halkınsesi TV’den internet aracılığıyla yayınlanan Türkmen, iç organlarının iflas etmesi sonucu su içmeyi bıraktığını, 191 günde 69 kilodan 40 kiloya düştüğünü söyledi. İdrarından kan geldiğini, nefes almakta zorlandığını belirten Türkmen, "Artık bizim sesimize kulak verilsin" dedi. 
     
     İki mahkum kurtuldu 
     Niğde E Tipi Cezaevi’nde ölüm orucunun 178. gününde, jandarmanın müdahalesiyle tedavi için Devlet Hastanesi’ne götürülen kadın mahkumlardan Fadime Akalın ve Yeliz Türkmen hayati tehlikeyi atlattı. Sağlık durumları bozuk olan Başak Otlu ve Esmahan Ekinci ile tedaviyi kabul etmeyen Asiye Günden adlı mahkumlar Ankara’ya gönderildi. 
     



 GÜNCEL 














</TEXT>
</DOC>
