<DOC>
<DOCNO> 3934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/son/sontur16.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep E-Tipi Cezaevi'nde 2 grup arasında kavga 3 yaralı 
</HEADLINE>
<TEXT>

     Gaziantep E-Tipi Cezaevi'nde iki grup arasında çıkan kavgada, 3 hükümlü yaralandı. Koğuşta yapılan aramada, bir cep telefonu ile çok sayıda kesici ve delici alet ele geçirildi. 
     Cumhuriyet Başsavcısı Ahmet Karayiğit,cezaevinde 100 kişinin kaldığı B2 koğuşunda dün ''Antepliler'' ve ''Urfalılar'' diye bilinen 2 grup arasındaki anlaşmazlık sonucu kavga çıktığını söyledi. 
     13-15 kişinin karıştığı kavgada, delici ve kesici aletlerle yaralanan cinayet hükümlüleri Recep Öner ve Osman Yıldırım ile sahte evrak tanzimi suçundan tutuklu Aydın Alan'ın tedavi için Gaziantep Devlet Hastanesi'ne kaldırıldığını belirten Karayiğit, yaralıların tedavilerinin ardından cezaevine getirildiklerini kaydetti. Bu arada, kavga sonrasında koğuşta yapılan aramada bir cep telefonu ve cezaevindeki malzemelerden yapıldığı anlaşılan çok sayıda kesici ve delici alet bulunduğu, olayla ilgili olarak adli ve idari soruşturmanın sürdürüldüğü bildirildi. 




</TEXT>
</DOC>
