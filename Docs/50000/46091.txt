<DOC>
<DOCNO> 46091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/yasam/yas07.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan sınıra çit çekecek 
</HEADLINE>
<TEXT>

ABD’nin cehennem füzelerinden kaçan çaresiz Afgan halkının akınından korkan Pakistan, çareyi buldu.. 
     Pakistan hükümeti, Afganistan’dan mülteci akınını önlemek için sınıra çit çekmeyi planlıyor. Edinilen bilgiye göre, uzun vadede mülteci sorununun önüne geçmek isteyen hükümet, sınıra yerleştireceği çitlerle Afganların Pakistan’a kaçışını engelleyecek. ABD’nin hava harekatının ardından önemli çapta mülteci sorunuyla karşı karşıya kalan Pakistan, hasta ve yaşlılar dışında sınırı kimseye açmak istemiyor. Ancak hükümet, tüm önlemlere karşın, yine de sınırdan yasadışı geçişleri engelleyemiyor. Yetkililer, tüm sınır boyunca çit çekmenin zorluğuna dikkat çekerek, sadece Afgan mültecilerin kaçak olarak Pakistan’a girebildikleri bölgelerde bu önlemin uygulanabileceğini kaydediyor. Bu işlemin pahalı olacağına dikkat çeken yetkililer, kaçak girişleri önlemek için uzun vadede bu uygulamanın şart olduğunu ifade ediyor. 
     
Sınırda ilk ateş 4 yaralı      Pakistan sınır muhafızları ile Taliban askerleri arasında dün iki ülke sınırının kuzeybatısında karşılıklı ateş açıldığı iddia edildi. Bölgedeki görgü tanıkları, dün sabahki karşılıklı ateşin Pakistan’ın Bacaur kabilesinin bulunduğu bölgeye 30 kadar Taliban askerinin girmeye çalışması üzerine başladığını ve üç saat sürdüğünü söylediler. Karşılıklı ateşte dört Pakistan sınır muhafızının yaralandığı bildirilirken, eski mevzilerine geri dönen Taliban askerlerinin ise kayıp verip vermediğinin bilinmediği kaydedildi. ABD’nin askeri harekatından sonra ilk defa Pakistan ile Taliban güçleri arasında küçük çapta da olsa bir çatışma çıktığı belirtiliyor. 
     



 YAŞAM 




















</TEXT>
</DOC>
