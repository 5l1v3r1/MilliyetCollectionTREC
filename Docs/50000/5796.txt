<DOC>
<DOCNO> 5796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/son/sontur06.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam 3,5 ton uyuşturucu çimento fabrikasında yakılıp imha edildi 
</HEADLINE>
<TEXT>

     Doğu ve Güneydoğu Anadolu Bölgesi'nde çeşitli tarihlerde gerçekleştirilen operasyonlarda ele geçirilen 3.5 ton uyuşturucu, Mardin Çimento Fabrikası'nda yakılarak imha edildi. 
     Bölgede 1996-2000 yılları arasında gerçekleştirilen 122 ayrı operasyonda ele geçirilen ve Diyarbakır Devlet Güvenlik Mahkemesi ile Diyarbakır Cumhuriyet Başsavcılığı'nda adli emanete alınan esrar, eroin ve baz morfinden oluşan toplam 3.5 ton ağırlığındaki uyuşturucu Mardin'e götürülmek üzere bir kamyona yüklendi. 
     Mardin'in Yeşilli ilçesi karayolu üzerindeki Çimento Fabrikası'na getirilen uyuşturucular, bin 500 derece sıcaklıktaki fırınlara atılarak imha edildi. İmha işlemi Diyarbakır Vali Yardımcısı Hüseyin Nail Atay, DGM Savcısı Yılmaz Aktaş, Muammer Özcan ve Sağlık Müdür Yardımcısı Serdar İnalöz gözetiminde gerçekleştirildi. İmha işlemi, yaklaşık 3 saat sürdü. 
     Çoğunluğunu eroin ve esrarın oluşturduğu uyuşturucunun iç piyasa değerinin yaklaşık 12 trilyon lira olduğu belirtildi. 
     
     




</TEXT>
</DOC>
