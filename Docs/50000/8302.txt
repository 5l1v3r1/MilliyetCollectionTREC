<DOC>
<DOCNO> 8302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/spor/spo03.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeter artık’ 
</HEADLINE>
<TEXT>

Lucescu, futbolcularını azarladı, "Sizi uyardım. Yine de hakeme saldırıyorsunuz. Galatasaray’ı yakacaksınız" dedi 
     DEPORTİVO maçının hemen sonrası... Yer soyunma odası. Galatasaray Teknik Direktörü Mircea Lucescu, içeri öfkeyle girdi. Yenilgiye değil, futbolcularının hakeme sürekli itiraz etmelerine sinirlenmişti. "Yeter artık" diye bağırdı. Futbolcularını etrafına topladı ve "Ben sizi o kadar uyardım. Yine de hakeme saldırıyorsunuz. Galatasaray’ı yakacaksınız" diye konuştu. 
     LUCESCU, hakemin hatalar yaptığını kabul ediyordu. "Haklı da olabilirsiniz" dedi ve devam etti "Ama bu davranışlar aleyhimize. Hakemleri olumsuz etkiler. Artık bir daha hakemle bırakın konuşmayı, yanına bile gitmenizi istemiyorum. Sadece kaptan gidip, konuşabilir." Lucescu, ilk golde ofsaytı bozması nedeniyle Fatih’e de tepki gösterirken, Bülent Akın’ı da eleştirdi. 
     
Luce şikeciymiş      ROMANYA’da yayınlanan Prosport gazetesi, Galatasaray Teknik Direktörü Lucescu’yla ilgili olarak bir şike iddiası ortaya attı. Gazetedeki habere göre 1987 yılında Dinamo Bükreş’in başında bulunan Lucescu, Poli Timisoara ekibine "Bize yenilin" deyip, tehdit etti. 
     LUCESCU’nun gizli servis aracılığı ile rakibin taktiğini dinlediği de ileri sürüldü. Timisoara’nın hocası Ionescu da verdiği demeçte, "Lucescu bana ağır küfürler etti. Maçı 2 - 1 kazandık. Çingeneler, göreceksiniz neler olacak’ dedi. Sonraki yıl küme düştük" diye konuştu. 
     
Suat yok      GALATASARAY’ın Deportivo La Coruna ile oynadığı karşılaşmada sakatlanan Suat’ın durumunun ciddi olduğu belirtildi. Sarı - Kırmızılı takımın tecrübeli oyuncusunun Şampiyonlar Ligi’ndeki Milan maçında forma giyemeyeceği ifade edildi. Galatasaray, dün İstanbul’a dönerken, izin alan Jardel, Portekiz’e gitti. Bu arada Hyundai firması Galatasaray’a UEFA Kupası ve Süper Kupa’yı kazanması nedeniyle altı araç hediye edeceğini açıkladı. 
     
"Ben ne yaptım ki "      DEPORTİVO maçında kırmızı kart gören Vedat, "Ben ne yaptım ki. Kırmızı kartlık bir hareket yaptığımı sanmıyorum. Hakemin hatası geldi bana çattı. Maç gidince de günah keçisi ben oldum" dedi. Vedat, Lucescu’yu da eleştirerek "Madem beni oynatacaktı niye hazırlamadı. Samsunspor maçının kadrosuna dahi alınmadım. Sağ ayaklı olmama rağmen solda oynatıldım. Bugüne kadar 50 bin dolar aldım. Camiaya olan saygım ve sevgimden dolayı ağzımı bile açmadım" diye konuştu. Yönetim Vedat’ı önce uyaracak, ceza verip, vermemeyi de daha sonra kararlaştıracak. 
     
Jardel ucuzladı      GALATASARAY yönetimini Jardel paniği sardı. 17 milyon dolara aldıkları Brezilyalı futbolcuyu 25 milyon dolara satmayı düşünen Sarı - Kırmızılılar’ın planları alt üst oldu. Sezon sonunda gitmek isteyen Jardel için sadece Benfica’nın teklif yaptığı, ancak onların da çok düşük bir fiyat önerdikleri öğrenildi. Jardel, eşi ile birlikte Portekiz’e gitti. Yıldız futbolcu buradan Brezilya’ya giderek ağır hasta olan annesini ziyaret edecek. 
     
İspanya basını      Marca 
     Kolay galibiyet 
     İSPANYOL basını Deportivo’nun Galatasaray karşısında tahminin aksine kolay bir galibiyet aldığını yazdı. Gazeteler, Deportivo’nun kolay galibiyetinde Sarı - Kırmızılı futbolcuların sinirli hareketlerinin rolü olduğunu belirtti. Marca gazetesi, "Deportivo, Şampiyonlar Ligi ateşini tekrar yaktı" ve "Bu Depor’a ekip dayanmaz" başlıklarını kullandı. 
     
     AS 
     Sahadan sildi 
     AS gazetesi, "Deportivo, Süper Kupa’yı Real Madrid’den kapan Galatasaray’ı sahadan sildi" ifadelerini kullandı. Gazete ayrıca, Lucescu’nun "Maçı Deportivo’ya hakem hediye etti" açıklamasına tepki göstererek, asıl suçlunun saha içinde sürekli konuşan ve itiraz eden Galatasaraylı oyuncular olduğunu ileri sürdü. 
     
     El Mundo 
     Hayat öpücüğü 
     El Mundo Deportivo gazetesi de "Hayat öpücüğü" başlığını atarken, maçın kesin hakiminin İspanyol ekibi olduğunu vurguladı. Gruptaki düğümün 7 Mart’taki maçlarda çözüleceğini belirten gazete, en büyük tur şanslarını da Deportivo ile Galatasaray’a tanıdı. El Pais gazetesi ise "Deportivo, İspanya’nın en formda takımı olduğunu bu maçla ispat etti" diye yazdı. 
     
     Bahisler 
     Mehmet Çiftçi - Barcelona 

     İSPANYOL gazeteleri, Şampiyonlar Ligi’ndeki şanslara ilişkin İngiliz bahis şirketlerinin son tahminlerini de yayınladı. Buna göre tahminciler, B Grubu’nda Milan’a 1’e 10 verirken, Galatasaray’a 1’e 17, Deportivo’ya 1’e 23, Paris St.Germain’e de 1’e 83 verdiler. Gazeteler, Galatasaray’ın kasasına ligden şu ana kadar 4.5 milyon dolar girdiğini de vurguladılar. 
     
İtalya basını      La Gazzetta dello Sport 
     G.Saray yerde 
     LA Gazzetta dello Sport, "Deportivo Galatasaray’ı yere serdi. Ama Türkler’in grup birinciliği sürüyor. Milan’da ise Paris Saint Germain karşısında alınan beraberliğin sevinci var. Ancak Gattuso ve Helveg kart cezaları nedeniyle Galatasaray maçında forma giyemeyecek" diye yazdı. 
     
     Corriere dello Sport 
     Kader maçı 
     CORRİERE dello Sport’ta da şöyle yorum yapıldı "Paris’te Milan Zaccheroni’yi kurtardı. Şimdi Zac için İstanbul’da oynanacak Galatasaray maçı hayati önem taşıyor. Geçen yıl da kaderi İstanbul’daki maç belirlemişti. Yine kader maçı." 
     
     Tuttosport 
     Jose Mari kurtardı 
     TUTTOSPORT, PSG karşısındaki beraberlik nedeniyle Zaccheroni’nin görevinde kaldığını vurguladı ve "Zac’ı Jose Mari’nin golü kurtardı" diye yazıldı. Gazeteler, Milan için Terim’in şansının azaldığı görüşünde de birleşti. 
     


 SPOR 

























</TEXT>
</DOC>
