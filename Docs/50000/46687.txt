<DOC>
<DOCNO> 46687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/soneko06.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük Müsteşarı'ndan eleştiri "Ankara haddinden fazla büyüdü" 
</HEADLINE>
<TEXT>

     Gümrük Müsteşarı Nevzat Saygılıoğlu, Ankara haddinden fazla büyüdüğünü, kendi kendisini yiyecek bir mekanizma haline geldiğini söyledi. 
     Saygılıoğlu, dövizin fiyatının olmadığını belirterek, ''çıpadan kurtulan dövizin nereye gittiği belli değil. Ne olacağı da belli değil'' dedi. 
     Nevzat Saygılıoğlu, TOBB Ticaret ve Sanayi Odaları Konsey toplantısında yaptığı konuşmada, ekonomi çevrelerinin, döviz kurlarının ne olacağını, 2002 ortalama kurunun ne olacağını tahmin etmekte gerçekten zorlandığını öne sürdü. 
     Bürokraside kaygılar bulunduğunu, bürokratların aynı zamanda algılama sorunu olduğunu ileri süren Saygılıoğlu, şunları kaydetti 
     ''Ankara haddinden fazla büyümektedir, kendi kendisini yiyecek bir mekanizma haline gelmiştir. Ankara'da gerçekten sorunlar var, devletin işleyişinde sorunlar var. Ben 27 yıllık bir bürokrat olarak, tedirginim, rahatsızım, bu gidiş sağlıklı değil. 
     İşin perde arkasını iyi-kötü bilen biri olarak söylüyorum. Serbest piyasada fiyatların oluşumunda spekülasyonlar devreye girince, Merkez Bankası'nın da kartı olmayınca, sıkıntı ortaya çıkıyor. Faizin de fiyatı yok. Paranın maliyetini bugün belirlemek mümkün mü Enflasyon oranı konusunda ekonomi çevrelerinde farklı değerlendirme yapılıyor. 
     Çok acı ama bir gerçeği söyleyeyim, milli gelirde faizin oranı yüzde 3,5 iken, bu rakam 2000'de yüzde 16, 2001'de yüzde 19 ve gelecek yılda 
     yüzde 25'in üzerinde olacak. Toplam kamu harcamaları gelirlerin yüzde 42'sini alır duruma gelmiştir.'' Talep yetersizliğine iç talep açısından bakılması halinde, talep yetersizliğinin bir neden değil, sonuç olduğunu savunan Saygılıoğlu, ''Çünkü fiyat mekanizması yok. Kasım ve Şubat krizinde oturmamış fiyatlar var. Satın alma gücünde sıkıntı var, buna bağlı olarak da talep yetersizliği sonucu ortaya çıkıyor'' dedi. 2001 yılı ihracat hedefinin 30 milyar dolar civarında olabileceğini ifade eden Saygılıoğlu, maliyetlerin yüksek olması nedeniyle dış satımın istenilen ölçüde sağlanamadığını kaydetti. Saygılıoğlu, bu mekanizmalarla dünya piyasalarında rekabet etmenin kolay olmadığını ve gerçekçi olmak gerektiğini bildirdi. 1980-90 yılları arasında Türkiye'ye önemli bir kaynak girdiğini hatırlatan Saygılıoğlu, 1990-99 arasında Körfez krizi nedeniyle 27 milyar dolarlık bir zarar olması, terör eylemleri ve deprem nedeni ile kaynak girişinin azaldığını, aynı zamanda kaynak çıkışı olduğunu bildirdi. Yastık altında 20-40 milyar dolarlık bir paranın olduğunu vurgulayan Saygılıoğlu, bankaların yurtdışındaki mevduatlarının yılsonu itibarıyla 7 milyar dolar olacağını belirtti. Saygılıoğlu, ''para var, yastığın altında. Piyasaya niye girmiyor Fiyatı yok. İnsanlar üç yıl sonrasını göremiyor'' dedi. 
     






</TEXT>
</DOC>
