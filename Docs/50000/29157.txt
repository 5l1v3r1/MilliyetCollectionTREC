<DOC>
<DOCNO> 29157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur08.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü TÜBİTAK'tan istifa etti 
</HEADLINE>
<TEXT>

     Prof. Dr. Erdal İnönü, 15 Mayıs 2001 tarihinden geçerli olmak üzere TÜBİTAK Bilim Kurulu üyeliğinden istifa etti. 
     TÜBİTAK Bilim Kurulu'nda kuruluşundan bu yana uzun süre bilim kurulu üyeliği yapan Prof.Dr. İnönü'nün istifası, TÜBİTAK Bilim Kurulu'nda görüşülerek kabul edildi. Prof. Dr. İnönü, 15 Mayıs 2001 tarihinden itibaren görevinden ayrılmış oldu. 
     Prof. Dr. Erdal İnönü, Türkiye Bilimsel ve Teknik Araştırma Kurumu TÜBİTAK Bilim Kurulu'ndan istifasıyla ilgili, ''Ben sadece bilim kurulundan istifa ettim. Feza Gürsey'deki çalışmalarıma devam ediyorum'' dedi. 
     İnönü, ''Bilim Kurulu'ndan istifanız siyasete dönüşünüzün işareti mi '' sorusu üzerine, bu konuda şu anda konuşmak istemediğini söyledi. İnönü, ''Ben sadece Bilim Kurulu'ndan istifa ettim. Dr. Feza Gürsey Araştırma Enstitüsü'deki çalışmalarım sürecek. Siyasetle ilgili şu anda bir değerlendirme yapmak istemiyorum. Bu konudaki değerlendirmemi zamanı gelince yapacağım'' diye konuştu. 







</TEXT>
</DOC>
