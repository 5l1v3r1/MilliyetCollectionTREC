<DOC>
<DOCNO> 40559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/spor/spo06.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz'de çifte şok 
</HEADLINE>
<TEXT>

Olimpik Milli Futbol Takımımız’a, maçlarını oynayacağı Sousse kentinden 130 kilometre uzakta konaklama yeri gösterildi, antrenman yapacak saha verilmedi 
     YAŞAR SAYGI 

     TUNUS’ta başlayan Akdeniz Oyunları’nda mücadele edecek Olimpik Milli Futbol Takımımız, organizasyon komitesinin gafları yüzünden çifte şok yaşadı. Grup maçlarını Sousse kentinde oynayacak olan Olimpik Millilerimiz’e, konaklamak için 130 kilometre uzaktaki başkent Tunus’ta yer gösterilmesi ortalığı karıştırdı, kafileyi çileden çıkardı. 
     
     İsyan ettiler 
     OYUNLARIN yarın başlayacak futbol maçları için gidiş gelişte yüzlerce kilometre yol kat etmek zorunda kalacak Olimpik Milli Takım şaşkınlık yaşarken, yeni bir sürprizle karşılaştı. Yetkililerin, antrenman sahası da vermemesi ve "Sousse’da yapın" demesi, millilerimizi isyan ettirdi. Bunun üzerine Tunus’ta antrenman sahası arayışına başlandı. 
     
Üç güreşçimiz finale çıktı      AKDENİZ Oyunları’ndaki madalya ümidimiz güreşte, üç temsilcimiz finale çıktı. 54 kiloda Mücahit Vardal, 63 kiloda Bünyamin Emik ve artı 130 kiloda Yılmaz Yektagül, finalde altın mücadelesi verecekler. Vardal, Mısırlı, Yektagül ve Emik ise Yunanlı rakipleriyle birincilik için karşılaşacaklar. 
     76 kiloda Taner Akbulut ile 97 kiloda Serkan Özden ise grup maçlarını kazanarak, yarı finale çıktılar. 69 kiloda Sebahattin Güngör ve 85’te Tekin Çağlar, bugün bronz için çalışacaklar. Bu arada Güreş Federasyonu Başkanı Osman Şansal’ın Tunus’a gitmemesi, büyük tepkiye yol açtı. 
     
Suriye’yi yendik      BASKETBOLDA oyunların ilk gününde İtalya’ya 66 - 56 yenilen Türkiye, ikinci maçında dün Suriye’yi 92 - 65 mağlup etti. Yüzme erkekler 100 metre kurbağalamada İlkay Dikmen gümüş madalya kazandı. Tunus’ta devam eden Akdeniz Oyunları’nın üçüncü gününde mücadelelere basketbol, boks, eskrim, cimnastik, halter, güreş, yüzme ve tenis dallarında yapılacak karşılaşmalarla devam edilecek. Oyunlarda yarın voleybol ve futbol maçlarına da start verilecek. 
     
Podyumda rezalet      TUNUS’TA düzenlenen Akdeniz Oyunları’nda halter rezaleti yaşandı. 69 kiloda podyuma çıkan Reyhan Arabacıoğlu, silkmede 180 kilonun altına girerken birbuçuk kilo fazlalık, son anda farkedildi. Tunuslu seyircilerin davul sesleri ve kötü tezahüratı da konsantrasyonunu bozdu. Arabacıoğlu, silkmede 180 kilo ile gümüş madalya kazandı. 
     



 SPOR 

























</TEXT>
</DOC>
