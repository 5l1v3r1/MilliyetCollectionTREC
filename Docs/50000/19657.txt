<DOC>
<DOCNO> 19657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/spo02.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli kararsız kaldı 
</HEADLINE>
<TEXT>

Fenerbahçe’nin hocası 6 yabancısından kimi yedek bekleteceğini düşünüyor 
     FENERBAHÇE, Galatasaray maçı için yaptığı hazırlıklarına dün akşam devam etti ve kampa girdi. Uzun süredir sakat olan Johnson’un hazır hale geldiği öğrenildi. Teknik Direktör Mustafa Denizli altı yabancı oyuncusundan hangisini yedek kulübesine çekeceği konusunda henüz karar veremedi. Denizli’nin Rapajiç, Andersson ya da Revivo’yu yedek kulübesine çekeceği belirtildi. 
     ASBAŞKAN Mahmut Uslu, taraftarların müthiş ilgisi karşısında çok daha büyük stat ihtiyacının ortaya çıktığını söyledi. Uslu, "100 bin kişilik stat olsa dolardı. Biz şampiyonluk halinde Şükrü Saracoğlu Stadı’nın kapasitesini 65 bin kişiye çıkarmayı hedefliyorduk. Ancak gördük ki bu stadın daha büyük bir kapasiteye kavuşturulması gerekiyor" ifadelerini kullandı. 
     SARI - Lacivertli yönetici, Galatasaray derbisi için piyasaya sürdükleri 40 bin biletin sadece yüzde beşlik bölümünün karaborsaya düştüğünü vurguladı ve "Bu da gayet normal bir orandır. Buna mani olmanın imkanı yok. Ancak maç bilet fiyatlarını pahalı tutarak karaborsanın önüne geçilebilir. O da Fenerbahçeli taraftarlara haksızlık olurdu" dedi 
     
Karaborsa dehşetiŞükrü Saracoğlu Stadı’nın çevresinde silahlar konuştu, bir karaborsacı bacağından üç kurşunla yaralandı 
     FENERBAHÇE - Galatasaray maçı için karaborsa bilet satanlar arasında çıkan tartışmada bir kişi yaralandı. Şükrü Saracoğlu Stadı önündeki Recep Peker Caddesi üzerinde karaborsa bilet satan 27 yaşındaki Özcan Kırtay’ı, ucuz satıyor gerekçesiyle diğer karaborsacılar tartakladı. Çıkan kavgada kimliği belirlenemeyen bir karaborsacı, silahını çıkartarak kurşun yağdırdı. 
     BACAKLARINA üç kurşun isabet eden Kırtay kanlar içerisinde yere yığılırken, saldırgan kaçarak uzaklaştı. Çevreden yetişen vatandaşlar tarafından Özel Acıbadem Hastanesi’ne kaldırılan Özcan Kırtay tedavi altına alındı. Polis yetkilileri saldırganın yakalanması için geniş çaplı soruşturma başlattı. Stadyum çevresinde de geniş çaplı güvenlik önlemi alındı. 
     
Yine bilet krizi      FENERBAHÇE’nin dün satışa çıkardığı yeni kale arkası tribününün 10 bin adet bileti 20 dakikada tükenirken, kulüp kongre üyeleri ile bilet isteyen taraftarlar tarafından ablukaya alındı. Şükrü Saracoğlu Stadı’ndan satışa sunulan biletler için uzun kuyruklar oluştu. Yönetim, bütün biletlerin satıldığını, bilet başvurusu yapılmamasını istedi. 
     
İsrailliler tek tip      HÜSEYİN YAVUZ 

     REVİVO’yu izlemek için Türkiye’ye gelen İsrailli taraftarlar, Fenerbahçe - Galatasaray maçında tek tip giyinme kararı aldı. İsrailli seyircilerin 700 tanesi dün İstanbul’a ulaştı ve kendilerine ayrılan biletleri aldı. İsrail Milli Takımı Antrenörü İshak Şum da dünkü idmanı izledi. 
     İSRAİLLİLER, Revivo yazılı Fenerbahçe forması, başlarında "Bir gün herkes Fenerbahçeli olacak" şapkaları ve ellerinde Fenerbahçe flaması ile maçı izleyecekler. Taksim’de konaklayacak olan İsrailliler Revivo ile görüşmek için randevu talep ettiler. 
     
Fenerbahçe Günlüğü      Ogün sürprizi 
     FENERBAHÇE kaptanı Ogün dün akşam yapılan idmana katılıp takımdan ayrı olarak çalıştı. Gaziantepspor maçında sakatlanan ve uzun süredir antrenmanlara katılamayan deneyimli futbolcunun Galatasaray maçında forma giyme ihtimali belirdi. Bir diğer sorunlu oyuncu Johnson ise takımla çalışmaya çıktı. 
     
     Yönetici çıkarması 
     FENERBAHÇELİ yöneticiler, kampı ziyaret ederek futbolculara moral verdiler. Başkan Aziz Yıldırım, futbolculara güvendiklerini belirtirken, yöneticiler, "Takımımızın kazanıp, şampiyon olacağına inanıyoruz" dediler. 
     
     Ümitler ertelendi 
     FENERBAHÇE ile Galatasaray arasında oynanacak olan ümit maçı ertelendi. Ümitler Ligi’nde Fenerbahçe’nin şampiyonluğunu garantilemesine rağmen üç oyuncusunun 16 yaş milli takımında olması nedeniyle erteleme istediği öğrenildi. 
     
Derbiye 6 bin polis      İSTANBUL Valiliği’nde, derbi maçta alınacak güvenlik önlemleri ile ilgili değerlendirme toplantısı yapıldı. Vali Erol Çakır, tüm önlemlerin alındığını söyledi. Maçta 2 bin 500’ü çevik kuvvet, toplam 6 bin 86 polis görev yapacak. Taraftarlar teneke kutu, yanıcı, patlayıcı, delici ve kesici maddeler, bayrak sopaları, bozuk para, kalem ve alkollü içecekler taşıyamayacak. Ruhsatlı da olsa stada silahla girilmeyecek, 7 ambulans ve 2 itfaiye aracı hazır tutulacak. 
     



 SPOR 






























</TEXT>
</DOC>
