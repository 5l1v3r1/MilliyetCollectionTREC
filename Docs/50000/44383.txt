<DOC>
<DOCNO> 44383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/soneko04.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank için teklif verme süresi yarın doluyor... 
</HEADLINE>
<TEXT>

     Tasarruf Mevduatı Sigorta Fonu TMSF 
     bünyesindeki Etibank için Koç Holding'e tanınan teklif verme süresi yarın sona eriyor. 
     Fon, 20 Eylül tarihinde yaptığı açıklamada, Etibank'ın hisselerinin satışı için başvuruda bulunanlardan gerekli koşulları taşıyan Koç Holding'in teklif verme süresini 1 Ekim tarihine kadar uzatmıştı. 
     TMSF daha önce belirlediği takvim uyarınca Koç Holding'in, Etibank'da 18 Eylül tarihine kadar inceleme yapması ve teklifini 21 Eylül mesai bitimine kadar Fon'a vermeleri gerekiyordu. 
     Bankacılık Denetleme ve Düzenleme Kurulu BDDK , 15 Haziran tarihinde, satışı gerçekleştirilemeyen İnterbank, Eskişehir Bankası ve Etibank'ın tüm aktif ve pasifleriyle birlikte Etibank A.Ş bünyesinde devren birleştirilmesine ve işlemlerin 2 Temmuz'a kadar tamamlanmasına karar vermişti. 
     TMSF Yönetim Kurulu, 8 Ağustos tarihinde yönetim ve hisseleri Fon'da bulunan Etibank için satış sürecinin başlatılmasına kararlaştırmıştı. 
     Buna göre, Etibank ile ilgilenen yatırımcılar 17 Ağustos tarihine kadar BDDK'ya başvuracaklar ve 21 Eylül 2001 tarihine kadar tekliflerini Fon'a ileteceklerdi. Etibank için verilen teklifler 28 Eylül 2001 mesai bitimine kadar değerlendirilerek, ihale sonuçlandırılacaktı. 
     BDDK, Etibank'a talip olan Koç Holding ile 22 Ağustos tarihinde gizlilik anlaşması yaparak bankada inceleme yaparak tekliflerini hazırlamaları konusunda gerekli izni vermişti. 
     BDDK, 27 Ekim 2000 tarihinde Etibank'ın TMSF'ye devredilmesine karar vermişti. 
     






</TEXT>
</DOC>
