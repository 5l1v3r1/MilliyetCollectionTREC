<DOC>
<DOCNO> 30314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sonspo10.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Perulu Salazar resmen Trabzonspor'da... 
</HEADLINE>
<TEXT>

     Trabzonspor Kulübü, Perulu futbolcu Santiago Roberto Salazar Pena ile 2 yıllık sözleşme imzaladı. 
     İstanbul'a dün gece gelen Perulu futbolcu, bugün İstanbul The Marmara Oteli'nde, kendisini 2 yıllığına bordo-mavili renklere bağlayan imzayı attı. İmza törenine, Trabzonspor Kulübü Başkan Yardımcısı Ahmet Kul ile Yönetim Kurulu Üyesi Tahsin Usta ve Sayman Kenan Atalay katıldı. 
     Peru Ligi takımlarından Sporting Cristal'de forma giyen 25 yaşındaki savunma oyuncusunun, 13 kez milli olduğu ve ilk kez yurtdışında oynayacağı bildirildi. 
     Bugün sağlık kontrolünden geçirilecek olan Salazar'ın, 3-4 gün içinde bordo-mavili takımın Almanya kampına katılacağı açıklandı. 
     Salazar, imza töreni sonrası bordo-mavili takımın formasını giyerek, Trabzonspor atkısı ve bayrağıyla birlikte medya mensuplarına poz verdi. 
     
     Kul 'Suvunmamızdaki eksiği giderdik' 
     Trabzonspor Kulübü Başkan Yardımcısı Ahmet Kul, Trabzonspor'un yabancı oyuncu transferinden geçmişte ağzının çok yandığını vurgulayarak, ''Bu yüzden bu sezon çok dikkatli davranıyoruz. Savunmamızda eksik vardı. Bu nedenle Salazar'ı tercih ettik ve savunmamızdaki eksiği giderdik'' dedi. 
     Salazar'ın, Peru'da oynadığı takımın da renklerinin bordo-mavi olduğunu belirten Kul, ''Bu nedenle bizde yabancılık çekmeyecek'' diye konuştu. 
     Bordo-mavili takımın yeni transferi Santiago Roberto Salazar Pena ise ilk defa yurtdışında oynayacak olmasının, kendisi için sorun olacağını sanmadığını söyledi. 
     Perulu futbolcu, geçen dönemlerde Beşiktaş'ta oynayan vatandaşı Del Solar'dan Türkiye hakkında olumlu bilgiler aldığını kaydetti. 
     Bu arada, Perulu futbolcunun, ülkesinde eroin ve kokain karşıtı kampanya başlatan oyunculardan birisi olduğu bildirildi. 






</TEXT>
</DOC>
