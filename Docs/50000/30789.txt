<DOC>
<DOCNO> 30789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/siyaset/siy01.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adil Düzen çöpe gitti 
</HEADLINE>
<TEXT>

Tüzük ve programlarını tamamlama aşamasına gelen yenilikçiler "Önce insan" öğesini öne çıkaracaklar 
     ABDULLAH KARAKUŞ Ankara 

     Recep Tayyip Erdoğan ve Abdullah Gül’ün önderliğindeki yenilikçiler, Milli Görüş Lideri Necmettin Erbakan’ın Adil Düzen’i esas alan programı yerine, serbest piyasa ekonomisini programlarının ana ekseni yaptı. 
     Milli Görüş’ten her gün biraz daha kopan yenilikçiler, tüzük ve programlarını tamamlama aşamasına geldi. Gelecek hafta Ankara dışında kendilerine yakın milletvekilleriyle dört günlük kamp yapmayı planlayan yenilikçiler, tüzük ve programa son şekli burada verecek. Bu toplantılarda, partinin ismi ve amblemi de belirlenecek. Bir deklarasyon hazırlığı içinde olan yenilikçiler, "Yoksulluğa ve yolsuzluğa hayır" sloganıyla çıkış yapmayı planlıyor. Yenilikçilerin, program ve tüzüklerinde, "önce insan" öğesi öne çıkarılacak ve "dürüstlük" sözü verilecek. 
     Devletle milletin kaynaşmasının sağlanacağının belirtileceği programda, sosyal barışın sağlanmasının şart olduğu da anlatılacak. Programda "Birliktelik her şeyden önemli. Gelir dağılımının eşitlenmesi lazım" denilecek. 
     
     Çiller’in demokratı artık Tayyip’le 
     DYP’nin ikinci demokrasi paketini hazırlayan Van Milletvekili Hüseyin Çelik, Recep Tayyip Erdoğan ve Abdullah Gül önderliğindeki yenilikçilere katıldı. DYP’den istifa eden Çelik, Gül’ün ofisinde "Defosu olmayan insanlarla birlikte olmaktan zevk alacağım" dedi. DYP’li Çelik’le hareketi güçlendiren yenilikçilerin, önümüzdeki günlerde, ANAP’lı Ertuğrul Yalçınbayır’ı da saflarına katabileceği kaydedildi. 
     
Gelenekçilerin MUHATABI GÜL      ANKARA ANKA 

     Recai Kutan, "Siyaset yasağı sürüyor. Parti kuramaz" dediği Tayyip Erdoğan'a karşı tavrını sertleştirecek. Kutan, yeni partiyi kurmadan önce yenilikçilere yapacağı son "birlikte olma çağrısı"nda, Erdoğan’ın yerine Gül'ü muhatap alacak. Kutan, yeni partinin genel başkanını 100'ü milletvekili, toplam 125 - 130 partilinin demokratik bir biçimde belirlemesi önerisine karşı kendi partilerinin kuruluşuna hız veren yenilikçilere karşı, son bir atak yapmaya hazırlanıyor. Kutan, kabul görmeyen önerisini parti kurmadan önce yenilikçilere son kez bizzat iletme kararı aldı. 
     Kutan, yenilikçilere, "Tabanımız bölünme istemiyor. Partiyi birlikte kuralım" diyerek tek parti çatısı altında birleşmeyi önerecek. Kutan, bu önerisini yaparken, "Siyasi yasağı sürüyor. Parti kuramaz" dediği için sert tepkisiyle karşılaştığı Erdoğan'ı muhatap almayacak. Kutan, Erdoğan yerine yenilikçileri temsilen Gül'le görüşecek. 
     
     Yeni damadıyla cumada 
     ANKARA Milliyet 

     Siyasi yasaklı Necmettin Erbakan’ın yeni evlenen kızı Elif ile damadı Mehmet Altınöz, yurtdışındaki balayından döndü. Damat Altınöz, dün cuma namazını Erbakan ile Ankara’da kıldı. Hamidiye Camii’ndeki cuma namazı sonrası Erbakan’a "Başbakan Erbakan" sloganları atıldı. 
     



 SİYASET 















</TEXT>
</DOC>
