<DOC>
<DOCNO> 37924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/soneko06.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Arjantin çok kaygan bir durumda" 
</HEADLINE>
<TEXT>

     Arjantinli yetkililer, Washington'da sekizinci tur görüşmeleri yaparken, IMF'nin ne zaman ve ne kadar yardım yapacağı belirsizliğini koruyor. 
     Cuma günü mali yardımın kesinleşmemesi sonucu, Güney Amerika borsaları büyük oranlı düşüş yaşadılar. IMF ile görüşmeleri sürdüren Arjantin Maliye Bakanı Daniel Marx, görüşmelerde ABD'nin tutumunu ''yapıcı ve destekçi'' olarak değerlendirdi. Marx, görüşmelerin bir kaç gün daha sürmesini beklediğini belirtti. Analistler ise Arjantin medyasının, 6 ile 9 milyar dolar olarak tahmin edilen yardımın miktarını 15 milyar dolar şeklindeki haberlerle abartmakla suçluyorlar. 
     Bu arada, Latin Amerika ülkelerinin devlet başkanları, Rio Grubu zirvesinde, Arjantin Devlet Başkanı Fernando de la Rua'ya acil yardım yapılmasını istediler. Latin Amerika'daki 19 ülkeden oluşan Rio Grubu'nun liderlerinin açıklamasında, uluslararası mali kuruluşlardan, Arjantin ekonomisinin ihtiyaçlarının karşılanmasına yönelik gerekli mali yardımı yapmaları istendi. Ev sahibi ülke konumundaki Şili'nin Devlet Başkanı Ricardo Lagos, yaptığı açıklamada, ABD Başkanı Bush'u telefonla aradığını ve Bush'un, Latin Amerika ekonomisi konusunda yakından ilgilenecekleri sözünü verdiğini söyledi. Latin Amerika ülkeleri, gerekli müdahalenin yapılmaması halinde, Arjantin krizinin kendi ülkelerine de sıçrayabileceği korkusu içinde bulunuyorlar. 
     Öte yandan, ABD Hazine Bakanı Paul O'Neil, Arjantin'in ''çok kaygan bir durumda'' olduğu uyarısında bulundu ve ABD'nin, ''istikrarlı bir Arjantin'' yaratmak için gayret gösterdiğini açıkladı. 
     O'Neil, CNN Televizyonu'na verdiği mülakatta, Arjantin'in ekonomisini kurtarmak için, şimdiye kadar 41 milyar dolarlık yardım yapmalarına karşın, Arjantin'in halen kaygan durumda olduğunu vurguladı. O'Neil, mali yardımları yapmak için ABD'li su tesisatçısı ve marangozların da arasında bulunduğu vergi mükelleflerinin paralarını harcadıklarını ve onların da paraların nereye harcandığı merakı içinde bulunduklarını söyledi. Analistler, IMF'nin, Arjantin sabit döviz kuru rejimini bırakıp, konsolidasyon yapıncaya kadar yeni kredi verilmemesini öneriyorlar 







</TEXT>
</DOC>
