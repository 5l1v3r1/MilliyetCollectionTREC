<DOC>
<DOCNO> 46686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/soneko05.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Önal "Devlet çalışanlanları için tensikat söz konusu değil" 
</HEADLINE>
<TEXT>

     Devlet Bakanı Recep Önal, 2002 yılı bütçesinde öngörülen tasarruf tedbirleri kapsamında devlet çalışanları için tensikatın işten çıkarma söz konusu olmadığını söyledi. 
     Önal, Bursa Büyükşehir Belediyesi'nce şehiriçi ulaşımı rahatlatmak amacıyla yaptırılan köprü ve kavşak inşaatlarında incelemelerde bulundu. 
     Bursa'daki belediyelerin ''Yaşanabilir Bir Bursa'' hedefiyle göreve geldiklerini hatırlatan Önal, büyükşehir belediyesinin sorunlara çözüm getirmek için yürüttüğü projelerin, ekonomik krize rağmen hızla ilerlemesinin takdirle karşılanması gerektiğini ifade etti. 
     İncelemeleri sırasında gazetecilerin sorularını da yanıtlayan Önal, ''Yerel Yönetimler Tasarısı''nın ne zaman yasalaşacağına yönelik soruyu, bu konuda hazırlanan tasarının Ocak ayında yasalaşabileceğini belirterek, ''Bu gerçekleşirse yerel yönetimlerimiz, hem yetki, hem de mali kaynaklar bakımından biraz daha iyi gidecek. Ama, asıl ondan sonra da yerel yönetimlerin büyük reformunu yapmamız gerekiyor. Bütün merkezi idareyi küçültüp, yetkilerin büyük kısmını yerel yönetimlere verecek şekilde çalışma yapılması gerekiyor'' diye yanıtladı. 
     Önal, 2002 yılı bütçesinde kamu harcamalarında tasarruf amacıyla kamuda çalışan personel sayısında bir azalma öngörülüp, öngörülmediği yönündeki soruya, şu yanıtı verdi 
     ''Hayır zannetmiyorum. Bildiğiniz gibi kamu bankalarının personeli büyük ölçüde personel idaresine gelmişti. Bunların bir yıllık ücretlerini yine bankalar vermeye devam edecek. Emekliliği gelmeyenlerin yerleştirilmesi kamu kuruluşlarına yapılacak. Orada bir problem yok. Yani çalışanlar yönünden önemli bir sorun olacağını zannetmiyorum. Ama yeni eleman alımını çok kısıtlı tutuyoruz. Devlet çalışanları için bir tensikat söz konusu değil.'' Önal, Devlet Bakanı Mehmet Keçeciler'in, dün partisinin Bursa İl Başkanlığı'nda yaptığı ''Ekonomik krizden en az sorumlu olan parti ANAP'tır'' açıklamasının hatırlatılması üzerine de, ''Son 7 yıla bakıldığında ekonomik krizden kimlerin sorumlu olduğu ortaya çıkar. 
     Söylemeye bile gerek yok'' dedi. 
     Kamuya ait araçların satışında gelinen noktaya ilişkin soruyu da yanıtlayan Önal, kamu araçlarıyla ilgili bir düzenleme yapıldığını ancak yapılan tespitte yanlışlıklar olabileceğini dile getirerek, kamudaki araç sayısının çok yüksek çıkmasının nedeninin İçişleri, Milli Savunma, Karayolları gibi hizmet üreten kurumların araçlarının da bu sayıya dahil edilmesinden kaynaklandığını söyledi. 
     Önal, gazetecilerin ''Tasarruf tedbirleri kapsamında bakan sayısında indirim yapılacak mı '' sorusuna, ''O konuda bir çalışma var. Bizim partimiz açısından bir sorun yok. Ama, koalisyon iktidarındayız. Ortaklar uzlaştığında, en kısa zamanda yapılacak'' yanıtını verdi. 
     Bu arada, Recep Önal'ın da katılacağı, BursaRay kuzey hattındaki deneme sürüşü 29 Ekim tarihine ertelendi. 
     






</TEXT>
</DOC>
