<DOC>
<DOCNO> 29690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/dunya/dun01.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya’ya Türk askeri 
</HEADLINE>
<TEXT>

Bu ülkeye gönderilmesi planlanan 3 bin kişilik NATO birliğinde 450 Türk askeri de görev alacak 
     GÜVEN ÖZALP Brüksel 

     Balkanlar’ın yeni başağrısı Makedonya’daki gelişmeler bölgede taraf olmaksızın bayrak gösterme hazırlığında olan NATO’nun da elini kolunu bağlıyor. 
     Uluslararası alanda gerçekleştirilen arabuluculuk girişimlerine karşın bölgeden gelen sıcak çatışma haberleri NATO’nun önceki gün bölgeye gönderilmesi için yeşil ışık yaktığı üç bin kişilik askeri gücün ne zaman operasyonel hale gelebileceğine yönelik soru işaretlerinin de artmasına neden oluyor. 
     NATO üyesi 19 ülkeden 15’inin katkıda bulunma garantisi verdiği üç bin kişilik güç sadece gerekli şartlar oluşursa bölgeye gidecek. Gerekli şartlar ise taraflar arasında kalıcı ateşkes ve siyasi anlaşma olarak belirlendi. 
     
     Silahlar imha edilecek 
     Bu aşamaya gelinmesi halinde NATO devreye girecek ve Arnavut gerilaları, güç kullanmaksızın, silahtan arındıracak. Teslim edilen silahlar’ ise imha edilecek. 
     Üç bin kişiden oluşması ve yaklaşık 30 gün bölgede bayrak göstermesi planlanan güce Türkiye’nin katkısının da 220’si asil 230’u stratejik rezerv olmak kaydıyla 450 asker olması bekleniyor. Türk askerlerinin Makedonya’da Türkler’in yoğun olduğu bölgelerde görev yapma olasılığı yüksek. 
     



 DÜNYA 













</TEXT>
</DOC>
