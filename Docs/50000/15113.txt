<DOC>
<DOCNO> 15113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/soneko01.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye Masası Şefi Cottarelli görevini devrediyor 
</HEADLINE>
<TEXT>

     Uluslararası Para Fonu'nun IMF Türkiye masası şefliğine, gelecek aydan itibaren Carlo Cottarelli'nin yerine Finlandiyalı uzman Uha Kahkonen'in atanacağı bildirildi. 
     IMF sözcüsü Conny Lotze, yaptığı açıklamada, Türkiye'nin yeni ekonomik programının Türk hükümeti ile Uluslararası Para Fonu IMF arasında resmen müzakeresine de yarın Ankara'da başlanacağını belirtti. 
     Resmi müzakereler için Washington'dan yola çıkan IMF Türkiye masası şefi Cottarelli başkanlığındaki heyetin bugün Türkiye'ye ulaşması bekleniyor. 
     Bu arada Cottarelli de, IMF adına son defa başkanlık edeceği Türkiye ziyaretinin ardından IMF Türkiye masası şefliği görevini, Mayıs ortasında Finlandiyalı Kahkonen'e devredecek. 
     Halen IMF'nin Bulgaristan masası şefi olarak görev yapan Kahkonen, Pazar günü başlayacak görüşmelere katılacak IMF heyetinde yer alıyor. IMF kaynakları, Türkiye masası şefliğini iki yılı aşkın süredir yürüten Cottarelli'nin görevini Kahkonen'e devredecek olmasını ''rutin bir değişiklik'' şeklinde tanımladılar ve bunun Türkiye'deki gelişmelerle bağlantısı bulunmadığını söylediler. 
     Öte yandan, IMF ile Türk hükümetinin Pazar günü resmi müzakerelere başlayacak olması, Washington'da, Türkiye'nin yeni ekonomik programının artık tartışılabilir aşamaya ulaştığı şeklinde değerlendirildi. 
     Bu müzakerelerin, Ankara'da yaklaşık 10 gün içinde tamamlanması bekleniyor. Ankara'da sağlanması öngörülen mutabakatın ardından IMF heyeti Washington'a dönecek. Yeni ekonomik program ve Türkiye'nin niyet mektubu, IMF'nin en üst düzey yöneticilerince, muhtemelen iki-üç hafta kadar süreyle incelenecek. Bu koşullarda, yeni ekonomik program ve niyet mektubunun, güçlü bir ihtimalle Mayıs başlarında IMF İcra Kurulu'nca onaylanabileceği belirtiliyor. 
     Ekonomiden sorumlu Devlet Bakanı Kemal Derviş de, IMF ve Dünya Bankası'nın ilkbahar dönemi toplantılarına katılmak ve ikili görüşmeler yapmak üzere, Nisan sonunda yeniden Washington'a gelecek. 




</TEXT>
</DOC>
