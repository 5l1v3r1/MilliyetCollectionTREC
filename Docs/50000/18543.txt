<DOC>
<DOCNO> 18543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sonspo06.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın 37 trilyon lira borcu var 
</HEADLINE>
<TEXT>

     Beşiktaş Kulübü Olağan Divan Kurulu Toplantısı yapıldı. 
     Ceylan Intercontinental Otel'de, Gazi Akınal başkanlığında yapılan ve zaman zaman tartışmalı geçen toplantıya, kulüp başkanı Serdar Bilgili ve yönetim kurulu üyelerinin büyük bir çoğunluğu da katıldı. 
     Denetleme kurulu raporunda kulübün borcunun yaklaşık 37 trilyon lira olduğu açıklandı. Kulübün alacaklarının ise 5 trilyon 106 milyar 334 milyon 924 bin 378 lira olduğu kaydedildi. 
     Beşiktaş Kulübü Genel Sekreteri Hüsnü Güreli ise faaliyet raporunu okudu ve futbol takımında ve amatör şubelerdeki uygulamalarla ilgili bilgi verdi. 
     Güreli, gelecek sezonki transferlerde gelir elde etmeye çalışacaklarını belirterek, ''Ucuz yerli futbolcular alınacak. Bunun yanında bonservisi elinde bulunan futbolcular da takıma dahil edilecek. Ayrıca bundan sonra öz kaynaklara önem verilecek'' diye konuştu. 
     Kulübün hisselerinin halka arzı konusunda tüm ön koşullarının tamamlandığını kaydeden Güreli, ''Maalesef şubat ayında başlayan ekonomik kriz, bu konuyu da etkiledi. Uygun koşullar oluşana kadar halka arz konusu bekletilmektedir'' şeklinde konuştu. 
     
     






</TEXT>
</DOC>
