<DOC>
<DOCNO> 27830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/spor/ygok.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’ın yavruları 
</HEADLINE>
<TEXT>

     ATTİLA GÖKÇE 

     Beşiktaş’ın futbolcularıyla ilişkilerindeki tarihsel çizgi değişmiyor. Ne Seba öncesi, ne de Seba sonrası farklı. Beşiktaş’ta parlayıp kariyer yapmaya gör... Kaderin, futbolu başka formalar altında bırakmaktır. Dayatma ve zorlamaya direnir,ayakta kalabilirsen Mehmet Özdilek’in başına gelenlerle karşılaşırsın. 
     Bir zamanlar Recep Adanır’la, sonrasında Yusuf Tunaoğlu ile yaşanan gerçek, Metin - Ali - Feyyaz’da da tekrarlandı. Metin, son resmi maçını oynadığında sırtında Van forması vardı. Ali Gültiken Kayseri, Feyyaz Uçar da Kuşadası formasıyla bıraktılar futbolu. Elbette Beşiktaşlılıklarından kimsenin kuşkusu yok. Ne var ki, böyle sonları yaşamamalıydılar. Bugükü menajer Sinan Engin’in de son kulübü galiba Ankaragücü idi. Profesyonellik deyip geçmek kolay... Ama adı geçenler kolay yetişmeyen, bir anda elden çıkarılmayacak kadar önemli değerlerdi. Onları hatalarıyla başbaşa bırakıp sonra da güle güle demek, ya da hiç yanlışları yokken, ihmallerle gurbetlere yollamak, en azından yönetim talihsizliğidir. 
     Bugünlere dönersek...Beşiktaş’tan kopmuş faal futbolculara bakalım... Alpay, İngiltere’de... Serdar Kocaelispor’da... İkisi de başarılı. Sergen, Beşiktaş’tan ayrıldıktan sonra dört kulüp dolaştı. Girdiği hiçbir limana demir atamadı. Tıpkı Oktay gibi. Bu çocuklar kendi iklimlerini, Beşiktaş’ı mı arıyor acaba Kendi hataları, kaprisleri ya da tercihlerinin sonucu oluşan bu durum, Beşiktaş’ın biraz daha yönetim becerisi olsaydı aynen yaşanır mıydı 
     Bilgili yönetimi de, bir zamanlar çok eleştirilen geçmişteki örnekleri tekrarlıyor. Kulübe geldiğinden beri bir türlü gerçek kimliğine ve kişiliğine ulaşma fırsatı tanınmayıp sürekli itilip kakılan Ayhan, şimdi ihtiyaç fazlası ya da takas elemanı olarak gündeme oturuyor. 
     Milli Takım’ın bire bir adam markajı gerektiğinde en önemli silahı olarak kabul edilen stoperi Ali Eren, Roland Koch’un uygulamalarına yönelik eleştirileri nedeniyle Daum tarafından çizilmiş Bir kalemde silinip atılma aşamasına gelmiş. Ahmet Dursun’u, yenir yutulur gibi olmayan sözlerini kulak arkası edip Mehmet Özdilek’in 10 numaralı forma mirası ile ödüllendiren yönetici dostlar, Ali Eren’e aynı anlayışı göstermiyorlar. Ali Eren, Real Sociedad’dan Fenerbahçe’ye kadar hemen her takımın formasını giyebilecek bir oyuncu. Beşiktaş formasını niye taşımasın Bilgili’nin Ali Eren’e el uzatıp gerekirse kulak çekerek sahip olması çok mu zor 
     Gurbetçi Berkant, geçenlerde hem Galatasaray’ın hem de Fenerbahçe’nin kendisini çağırdığını söylerken "Oysa ben Beşiktaşlıyım" dedi... Yöneticiler bu sese hiç kulak vermediler. Berkant şimdi Galatasaray’da 
     Bilgili Beşiktaşlılığı yeniden tanımlasa da öğrensek 
     



 SPOR 
























</TEXT>
</DOC>
