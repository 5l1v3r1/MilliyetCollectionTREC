<DOC>
<DOCNO> 5159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun10.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bir kadına Monica Lewinsky diye hitap etmek cinsel taciz sayılıyor" 
</HEADLINE>
<TEXT>

     ABD’de bir mahkeme, bir kadına "Monica Lewinsky" diye hitap etmenin, cinsel taciz anlamına geldiğine karar verdi. 
     Federal mahkemenin söz konusu kararı, Suny Üniversitesi öğretim üyelerinden biri aleyhine, kız öğrencisi tarafından açılan davada alındı. 
     İnbal Hayut adlı öğrenci, profesor Alex Young’ın okulda kendisine sürekli "Monica Lewinsky" diye hitap ederek, "cinsel açıdan hasmane bir ortam" yarattığını iddia etti. 
     Mahkemenin kararında, "profesörün, 1998 sonbahar sömestrisi boyunca İnbal Hayut’a ’Monica Lewinsky’ diye hitap ettiği ve bu hitabın, gerçek Monica Lewinsky’nin davranışını çağrıştırdığı" görüşü yer aldı. 
     Mahkeme, öğretim üyesini, sınıfta öğrencisine "Bill ile hafta sonunuz nasıl geçti" ve "Sus Monica. Sana sonra bir puro vereceğim" tarzında hitap ettiği gerekçesiyle de suçlu buldu. 
     Davacı öğrenci, kendisine Monica diye hitap edilmesinden hoşlanmadığı yolundaki şikayetlerinin dikkate alınmadığını, okul yönetiminin de bu konuda herhangi bir girişimde bulunmaktan kaçındığını anlattı. 
     Öğrencinin avukatı William Martin, "kız öğrencinin yaratılan durumdan utanç duyduğunu ve kendisini aşağılanmış hissettiğini, dolayısıyla kendisini derslerine veremediğini ve kötü notlar aldığını" savundu. Avukat Martin, "bazı arkadaşlarının, genç kızın gerçek adını dahi bilmediklerini ve kendisini Monica diye çağırdıklarını" da sözlerine ekledi. 
     




</TEXT>
</DOC>
