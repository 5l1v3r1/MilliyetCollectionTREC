<DOC>
<DOCNO> 27822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/spor/spo02.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜMİT ÖZAT 
</HEADLINE>
<TEXT>
"Fenerbahçe'nin eşi Avrupa'da yok" 
Sarı - Lacivertliler’in çiçeği burnundaki transferi, yeni takımı için birçok teklifi geri çevirdiğini söyledi 
     ÖZEL HABER YUSUF KOBAL 

     FENERBAHÇE’NİN dış transferdeki ilk bombası Ümit Özat, büyük takımların her yıl gündemine geldiğini ancak hiçbir zaman acele etmeyerek basamakları teker teker çıktığını söyledi. Sarı - Lacivertli takımın Avrupa’da bir benzeri olmadığını da kaydeden tecrübeli futbolcu, "Fenerbahçe gibi bir kulüp varken yurt dışına gitmenin anlamı yok" diye konuştu. 
     TRANSFERİ ile birlikte Sarı - Lacivertli takımda kaliteli bir savunmanın oluştuğunu iddia eden Ümit Özat, "Bunun faydasını göreceğiz. Çünkü rekabet başarıyı getirecektir" dedi. Fenerbahçe’nin şampiyon olarak büyük bir güçlüğü aştığını belirten milli futbolcu, "Bundan sonrası çorap söküğü gibi gelecek. Yönetim eksikleri çok iyi kapatıyor" ifadelerini kullandı. 
     KENDİSİNE güvendiğini ve kimseden çekinmediğini sözlerine ekleyen Ümit, "Evliyim ve mutlu bir hayatım var. Antrenmana giden yol dışında başka yol bilmem. İstanbul insanı bozar mı bilemem ama, taş yerinde ağırdır. Fenerbahçe’de işini yapmayanı tutmazlar" dedi. Ümit idealindeki libero tipinin ise Hollandalı Kouman olduğunu kaydetti. 
     
Ceyhun da tamamFenerbahçe, dış transferde ikinci imzayı Siirt Jetpaspor’un yıldızına attırdı. Ceyhun, "Babamın isteğini yerine getirdim" ifadesini kullandı 
     HÜSEYİN YAVUZ 

     SARI - Lacivertli kulüp, Siirt - Jetpaspor’dan transfer ettiği Ceyhun Eriş ile iki yıllık sözleşme imzaladı. Ameliyat olan annesini bırakıp babası Halil İbrahim Eriş ile törene gelen genç futbolcunun heyecanlı olduğu gözlendi. İmza sonrası Fenerbahçe forması giyerek poz veren Ceyhun, "Babamın istediğini yerine getirdim. Onun için çok mutluyum" diye konuştu. 
     FENERBAHÇE, Siirt Jetpaspor’a Ceyhun’a karşılık Soner’i verdi, bu kulüpten olan alacaklarını sildi. İmza törenini kaçıran Jetpaspor Başkanı Takiddin Yarayan ise hayal kırıklığına uğradı. Ceyhun daha sonra Acıbadem Hastanesi’nde sağlık kontrolünden geçirildi. Bu arada basın danışmanı Necmi Gülümser’in imza sırasında gazetecileri azarlaması ve tehditler savurması tepki topladı. 
     
Yıldırım’ın karar günü      SARI - Lacivertli camiada gözler Başkan Aziz Yıldırım’ın bugün yapacağı açıklamalara çevrildi. Daha önce kongrede aday olmayacağını açıklayan ancak gelen yoğun baskılar sonrası 20 Haziran’da konuşacağını söyleyen Yıldırım’ın, göreve devam edip etmeyeceği açıklığa kavuşacak. 
     
Celil için takas formülü      FENERBAHÇE, iç transferde anlaşma sağlayamadığı ve satış listesine koyduğu Celil’i takasta kullanmaya karar verdi. Sarı - Lacivertli yöneticilerin dün Samsunspor İkinci Başkanı Tarık Darande’yi arayarak, kanat oyuncusu Ali Akdeniz’e karşılık Celil’i önerdiler. Samsunspor’un bu teklife sıcak baktığı belirtildi. 
     BAŞKAN Aziz Yıldırım’ın da Trabzonspor yöneticileriyle temasa geçip, Celil - Tamer takası için nabız yokladığı öğrenildi. Bordo - Mavili kulübün satış listesine koyduğu Tamer’e karşılık takasın dışında para da istediği belirtilirken, bu konuda kesin kararın önümüzdeki günlerde verileceği ifade edildi. 
     



 SPOR 
























</TEXT>
</DOC>
