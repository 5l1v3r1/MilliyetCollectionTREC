<DOC>
<DOCNO> 32405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/guncel/agun.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
15 bin depremzede zaman kıskacında 
</HEADLINE>
<TEXT>

Yargıtay da "suçun işlendiği an binanın yapım tarihidir" derse, 17 Ağustos'ta yakınlarını kaybedenlerin açtığı bütün davalar 'zamanaşımı' yüzünden düşecek 
     BELMA AKÇURA İstanbul 

     17 Ağustos depreminden sonra, 15 bin depremzede ve ölenlerin yakınlarının açtığı davalar "zamanaşımı" tehdidi altında. Yargıtay 2. Ceza Dairesi'nin bir deprem davasına ilişkin 'suçun işlendiği an, binanın yapıldığı tarihtir' yönündeki kararını, Yargıtay Ceza Genel Kurulu onarsa, karar emsal sayılacağından bütün davalar düşecek. 
     
     Depremzede endişeli 
     Çürük malzeme kullandıkları için depremde binlerce insanın ölümüne yol açan müteahhitlerin bir bir salıverildiği davalarda, depremzedeleri bu kez de "zamanaşımı" kavramını tartışmalı hale getiren yargı kararları vuruyor. 
     17 Ağustos depreminden hemen sonra açılan davaları, zamanaşımı açısından tartışılır hale getiren, emsal teşkil edecek dava ise şöyle gelişti 
     
     Başsavcı karşı çıktı 
     55 kişinin ölümüne neden olan binanın müteahhiti Tevfik Cengiz hakkındaki Yalova Asliye Ceza Mahkemesi'nin verdiği kararı, Yargıtay 2. Ceza Dairesi "zamanaşımı" gerekçesiyle bozup dosyayı ağır cezaya gönderdi. 
     "Binanın yapıldığı an suçun oluştuğu andır" yönündeki karara, Yargıtay Cumhuriyet Başsavcısı "Suçun oluştuğu an binanın yapıldığı değil, depremin olduğu andır" diyerek karşı çıktı. Dosyayı bu kez Yargıtay Ceza Genel Kurulu'na gönderdi. 
     
Büyük davalar beklemede      Kurul, suç anını binanın yapılış tarihi olarak belirlerse, 1993 ve öncesi yapılan binalara ilişkin bütün davalar "zamanaşımından" düşecek. MHP'li Gün Sazak'ın varisleri Güven Sazak, Süleyman Servet Sazak, Emin Sazak'a ait üç bloktan oluşan, 178 daireli Yalova Yüksel Sitesi'nin tamamının çökmesi sonucu 316 kişinin ölümüne ilişkin dava ile yine Yalova'da ünlü müteahhit Ağa Ceylan'a ait Ceylankent'in çökmesi sonucu ölen 93 kişinin yakınlarının açtığı dava da, Yargıtay Ceza Genel Kurulu'nun kararını bekliyor. Kararda suçun başlama tarihi olarak, "binanın yapım tarihi" dikkate alınırsa bu iki büyük dava da düşecek. 
     
Hüküm giyen müteahhit yok      15 bini bulan depremzede ve yakınlarının asliye ceza mahkemelerinde açtıkları davalar, ağır ceza mahkemelerine gönderildi. 
     Bilirkişilerin, zeminde hızla sıvılaşma bulunduğu ve deprem öncesi zemin etüt şartı aranmaması yönünde mühendis ve müteahhitler hakkında rapor vermesi, davaların beraatle sonuçlanmasına yol açtı. 
     Sadece Adapazarı'nda açılan 685 davadan bugüne kadar sadece 76'sı sonuçlandı. Adapazarı'nda hüküm giyen müteahhit ve mühendis olmadı. 
     
Hukukçular ne dedi      Prof. Dr. Uğur Alacakaptan Bu tür davalarda, bazı hukukçular ölüm ve yaralama olaylarıyla insanlar mağdur olduğu için kanuna göre değil, sosyal ihtiyaçlara göre davranıyor. Gerçekte, binalarda hareketin yapıldığı yani binanın ruhsatının alındığı andır. 
     Prof. Dr. Kayıhan İçel Yasada yeni bir düzenleme yapılırken işlenen suçlar bakımından neticenin değil, kusurlu hareketin yapıldığı zamanı dikkate almak lazım. 
     Doç. Dr Adem Sözüer 1940 yılında zamanaşımı ile içtihadı birleştirme kararı var. Bu karar zamanaşımının suçun neticesinden itibaren başladığını söylüyor. 
     
Yardıma bürokrasi engeli      Japon gönüllülerin Türkiye'deki özürlülere göndermek istediği sandalyeler bürokratik duyarsızlıktan 7 aydır Japonya'da bekliyor 
     GÜRKAN AKGÜNEŞ İstanbul 

     Higano Akira, Japonya'da yaşayan ortopedik özürlü bir yardımsever. 17 Ağustos depreminde sakatlanan insanlara yardım için Türkiye'ye gelmiş. Ülkesine döndüğünde deprem bölgesindeki ortopedik özürlülere sandalye temin etmek için çalışmış. Ancak özürlülerin kurduğu Japonya Ay Çiçeği Gönüllüleri tarafından hazırlanan sandalyeler devletin ve Türkiye'deki kuruluşların duyarsızlığı nedeniyle 7 aydır Japonya'da bekliyor. 
     
     Sandalyelerdeki emek 
     Japonya'daki bütün hastanelere ve evlere başvurarak kullanılmış sandalyeleri toplayan Akira ve Ay Çiçeği Gönüllüleri sandalyeleri kullanılır hale getirmişler. Ardından serüven başlamış 
     "Akira'nın Türkiye'de tanıştığı Mebuse Tekay'dan yardım istenmiş. Mebuse Tekay ise THY ile görüşmelerinden olumlu sonuç alamamış." Bu gelişmenin ardından Dayanışma Gönüllüleri Derneği devreye girmiş, ancak onlar da Japonya’daki Türk elçiliğinden "Valilik izni gerekir" cevabını almış. Düzce Valiliği ise bu konudaki yetkilerinin kaldırıldığını belirtmiş. 
     
Karıncalı depremci      17 Ağustos depremi öncesinde evini on binlerce karıncanın basmasıyla birlikte araştırmaya başlayan Mustafa Fırat 29 , "Şimdi karıncaların hareketlerine bakarak küçüker hariç hiçbir depremi kaçırmıyoruz" dedi. Jeofizik Mühendisleri Odası İstanbul Şube Başkanı Oğuz Gündoğdu ise, Fırat'ın 5.0 büyüklüğündeki Balıkesir depremini kendisine önceden bildirdiğini belirterek, "kayda değer bir çalışma" yorumunda bulundu. 
     
Doğu Asya üst üste iki kez sallandı      DIŞ HABERLER SERVİSİ 

     Pakistan ve Nepal dün gece depremle sarsıldı. Richter ölçeğine göre 5.2 büyüklüğünde olan ilk deprem, Pakistan’ın başkenti İslamabad'ın yanı sıra Peşavar, Ravalpindi, Lahor kentleriyle Abbottabad bölgesinde de hissedildi. Merkez üssü Peşavar'ın 200 kilometre güneydoğusundaki Kallar Kahar dağları olan deprem, Hindistan'ın başkenti Yeni Delhi, ülkenin kuzey kesimleri ve Keşmir'i de sarstı. 
     Pakistan'dan beş dakika sonra Nepal'in batısında, Richter ölçeğine göre 5.9 büyüklüğünde bir sarsıntı oldu. 6 - 7 saniye süren sarsıntının merkez üssünün başkent Katmandu'nun 180 kilometre batısındaki, Manaslu Dağı yakınındaki Gurka bölgesi olduğu belirlendi. Deprem bölge halkında paniğe neden olurken, can veya mal kaybına yol açmadı. 
     Ocak ayında Hindistan'ın batısındaki Gucarat eyaletinde meydana gelen 7.9 büyüklüğündeki deprem, 15 bin 537 kişinin yaşamına mal olmuştu. 
     



 GÜNCEL 
























</TEXT>
</DOC>
