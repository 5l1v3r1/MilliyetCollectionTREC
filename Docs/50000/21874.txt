<DOC>
<DOCNO> 21874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/siyaset/siy09.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evcil’in uçağından inmedi 
</HEADLINE>
<TEXT>

Hakkında beş yıla kadar hapis cezası istemiyle yargılanan Bursa eski Emniyet Müdürü’nün Erol Evcil’e ait uçakla özel gezilere çıktığı saptandı 
     BURSA DHA 

     Bursa eski Emniyet Müdürü Ahmet Demir’in, "görevi ihmal ve kötüye kullanmak" ve "rüşvet almak" suçlarından tutuksuz yargılandığı davanın duruşmasında tanık olarak ifade veren iki emniyet görevlisi, Demir’in, Erol Evcil’in uçağıyla seyahat ettiği iddialarını doğruladı. 
     Bursa 2. Ağır Ceza Mahkemesi’ndeki davanın dünkü duruşmasına, haklarında beş yıla kadar ağır hapis cezası istemiyle yargılanan tutuksuz sanıklar katılmadı. Tanık Komiser Osman Aksüt, 1995 ve 1996’da "Hassas Bölgeler Koruma Bölgeler Şube Müdürlüğü"ne bağlı olarak Bursa Havaalanı’nda görev yaptığını, Demir’in sık sık havaalanına gelip Evcil’e ait uçaklarla tatil yerlerine seyahat ettiğini iddia etti. Aksüt ayrıca, Demir’in 1995 sonlarında, Trabzonspor’un kendi stadında oynadığı bir Avrupa kupası maçını izlemek için 4 - 5 kişiyle Evcil’e ait "Falcon" tipi uçakla Trabzon’a gittiğini ve aynı uçakla geri döndüğünü ileri sürdü. Duruşmada ifade veren Sevda Koçyiğit de, Bursa Havaalanı’nda geçici süreyle görev yaptığını, bu süre içinde Demir’in, eşiyle birlikte Evcil’e ait uçakla Dalaman’a seyahat ettiğini gördüğünü söyledi. 
     Mahkeme mütala için duruşmayı erteledi. 
     



 SİYASET 


















</TEXT>
</DOC>
