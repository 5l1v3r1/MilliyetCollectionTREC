<DOC>
<DOCNO> 13791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko01.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş iyimser, "Yasa değişikliklerinin yapılması bence mümkün" 
</HEADLINE>
<TEXT>

     Devlet Bakanı Kemal Derviş, öngörülen yasa değişiklerinin hızla yapılmasının kendisine göre mümkün olduğunu söyledi. 
     Ankara'ya hareketinden önce İstanbul Atatürk Havalimanı'nda bir açıklama yapan Bakan Derviş, yasa değikliklerinin bilinmeyen konular olmadığını vurgulayarak, uzun süredir hazırlık aşamasında olduklarına, çoğunun da son aşamasına geldiğine dikkati çekti. Derviş, yasa değişiklerinin birçoğunun bugün veya Pazartesi günü Bakanlar Kurulu'na sevk edilebileceğini kaydetti. ''15 günde 15 yasa''yı güzel bir slogan olarak niteleyen Derviş,bu sürenin 13, 18 veya 14 gün de olabileceğini ifade ederek, ''Ama hızla bunları sonuçlandırmak durumundayız'' dedi. Derviş, Nisan ortasına kadar yasaların çıkabileceği belirterek, ''Gayet iyimserim'' dedi. ABD, Almanya ve Fransa'daki temaslarının çok yararlı geçtiğini de vurgulayan Derviş, program çerçevesinde dış destek alacakları konusunda çok iyimser olduğunu söyledi. 
     Devlet Bakanı Kemal Derviş, 2-3 haftalık çalışma süresi sonunda programı tüm ayrıntılarıyla ortaya çıkarmak durumunda olduklarını bildirdi. 
     Programın ana hatlarıyla ilgili Başbakan Bülent Ecevit ve koalisyon liderleriyle görüştükten, IMF ile çerçeve anlaşmasına vardıktan sonra önümüzde 2-3 haftalık çalışma süresi bulunduğunu vurgulayan Derviş, şöyle konuştu 
     ''Bu süre sonunda programı tüm ayrıntılarıyla ortaya çıkarmak durumundayız. İki açıdan zamana ihtiyacımız var. Somut ayrıntıları tüm bakan arkadaşlarla birlikte, Meclis'ten de destek alarak çıkarmamız gerekiyor. Diğer taraftanda toplumun her kesimiyle görüşüp onların da önerilerini dinledikten sonra son aşamaya gelmemiz lazım. Bu 2 hafta mı sürer 3 hafta mı sürer göreceğiz. Fakat bir an önce olmasında büyük yarar var.'' 
     Bu kadar yüksek faizle borçlanan devletin her geçen gün daha fazla yükün altında girdiğine dikkat çeken Derviş, ''Bu yük hepimizin yükü oluyor. Özellikle çalışan halkın yükü oluyor Bunun için çok hızlı hareket etmemiz. Çok dikkatli hareket etmemiz gerekiyor'' dedi. ABD, Almanya ve Fransa'daki temaslarına da değinen Kemal Derviş, ''Sorunların çözümü Türkiye'dedir. Bunu her zaman söyledik, büyük dış borç yükünün altına sokmak hata olur, bu zaten mümkün de değil. Fakat bir miktar dış destek almamız gerekli. Bu program çerçevesinde bu dış desteği alacağımız konusunda iyimserim'' diye konuştu. 




</TEXT>
</DOC>
