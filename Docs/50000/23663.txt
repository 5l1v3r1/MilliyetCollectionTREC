<DOC>
<DOCNO> 23663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sondun21.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rum seçimlerini değerlendirdi "Gelen gideni aratır" 
</HEADLINE>
<TEXT>

     KKTC Cumhurbaşkanı Rauf Denktaş, Rumların seçim boyunca söylediklerinin, nerede olduklarını iyi gösterdiğini belirterek, ''Rum'u hizaya getirecek yegane şey, devletimizden vazgeçmeyeceğimiz, Anavatan'ın güçlü desteğinin zayıflamayacağı bilinci olacaktır'' dedi. 
     Cumhurbaşkanı Denktaş, Kıbrıs Rum kesiminde dün yapılan seçimleri makamında gazetecilere değerlendirirken, ''Gelen gideni aratır derler.Zannedersem seçim boyunca söyledikleri Kıbrıs Rumları'nın nerede olduğunu iyice göstermiştir'' dedi. 
     Rumların uzlaşmak niyetinde olmadıklarını kaydeden Denktaş, daha sonra şöyle dedi 
     'Dünya Rumlara, Sen meşru hükümetsin dediği sürece, AB'ye bütün Kıbrıs adına girme hakkını kazandıklarını zannettikleri sürece ve kendilerine kimse, Hangi anlaşmaya, hangi yasaya, hangi anayasaya dayanarak bütün Kıbrıs adına konuşuyorsunuz sorusunu sormadığı sürece, Rumlardan Türkler'in güvenliğini sağlayacak, eşit egemenliğini kabul edecek yeni bir ortaklık yapmalarını beklemek hayaldır.'' 
     Yunanistan Dışişleri Bakanı Yorgo Papandreu'nun son açıklamasına atıfta bulunarak, kendilerinin Papandreu'nun ağzıyla azınlık statüsünü kabul etmeye davet edildiklerini kaydetti. Cumhurbaşkanı Rauf Denktaş, Rum kesimindeki seçimlerden ilk sırada çıkan komünist AKEL partisinin, ''Uzlaşma Girne'den geçer'' diyen parti olduğunun unutulamayacağını, aynı şekilde ikinci parti DİSİ'de de EOKA-B örgütünün güçlü olduğunun ve Nikos Sampson'un oğlunun, babasının yerini alarak aynı davayı yürütme yemini ettiğinin de unutulamayacağını söyledi. 
     Cumhurbaşkanı Denktaş, ''Dolayısıyla devlete sahip çıkmak, ekonomiyi yeniden ayakları üzerine oturtmak, halkımızın yüzünü güldürmek görevine herkes dört elle sarılmalıdır. Rumu hizaya getirecek yegane şey, devletimizden vazgeçmeyeceğimiz bilinci olacaktır. Anavatan'ın güçlü desteğinin zayıflamayacağı bilinci olacaktır. Allah'a çok şükür bu yolda ilerlemeler vardır, daha iyi olacağına inanıyorum, olmaması için herhangi bir sebep de görmüyorum''diye konuştu. 
     Denktaş, ''devamlı surette Türkiye'yi suçlamayı adet haline getirenlere de seslenmek istediğini'' belirterek, ''Ayıp yapıyorlar, yaptıkları günahtır. Cumhuriyetimize sahip çıkmak onurlu bir iştir, ama bu cumhuriyetin Türkiye sayesinde kurulduğunu, Türkiye'nin tanıdığı bir cumhuriyet olduğunu, Türkiye'siz bize hiçbir fırsat verilmeyeceğini bilmeleri, ona göre konuşmaları gerekir'' dedi. Denktaş, milletin yüceliğiyle övünmek, sevinmek ve yüce bir milletin ayrılmaz, kopmaz bir parçası olmanın güven ve onurunu devamlı yaşamak ve yaşatmak gerektiğini de sözlerine ekledi. 







</TEXT>
</DOC>
