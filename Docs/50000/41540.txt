<DOC>
<DOCNO> 41540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/yazar/yilmaz.html </URL>
<DATE> 2001/09/11/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Sadrazamlar şehri Isparta konuşuyor 
</HEADLINE>
<TEXT>

Tarihte 5 Sadrazam çıkaran Ispartalı hepsinin büstünü yan yana dizmiş, 6’ncıya Cumhurbaşkanı Demirel demiş 
     Isparta’ya ayağımızı bastığımızda, kucağımda bir buket gül ile kendimi dokuzuncu Cumhurbaşkanı Süleyman Demirel’in heykeli önünde buldum. Siyah mermer üzerinde, demokrasi sevdalısı olarak takdim edilen Demirel’in heykelini memleketi Isparta’nın göbeğine ilk diken, son DYP’li Belediye Başkanı olmuş. Yeni Belediye Başkanı MHP’den Yusuf Ziya Günaydın, Demirel ailesine ve iktidarına rağmen DYP’nin Isparta’da erimesini, "Millet dürüstlük bekliyor" diye yorumluyor. Isparta’nın tek yerel televizyon kanalına da sahip eski başkanın mahkemelere intikal eden 12 dosyasından, altısı aftan yararlanmış. 
     Isparta Sanayi ve Ticaret Odası’nın Başkanı Eyüp Avcular’ı bir dinleseniz, Isparta’da Demirel soyadının siyaseten nasıl silindiğini daha iyi anlarsınız. Avcılar, bundan altı yıl önce 34 yıl odanın başkanlığını yürüten ağabey Şevket Demirel’in koltuğunu kapmış. Helal olsun Avcılar’a... Aynı dönemde Ankara’da koca koca adamlar "Amcası Cumhurbaşkanı" diye banka hortumlanmasına sessiz kalıyorlardı. 
     Isparta tuhaf memleket... Demirel heykelini göstermekle kalmadılar, ısrarla "6 Ispartalı Başbakan’ın da büstü var" diye çekiştiriyorlar. Tamam 40 yıla yayılmış olabilir ama topu topu bir Başbakan çıkarmadınız mı diyecek oluyorum, bir de bakıyorum ki söylemek istedikleri sadrazamlar... Sakıp Sabancı’nın kulakları çınlasın, "Padişah gibisiniz" demez miydi Ispartalı da bir ayrım görmemiş, 5 Sadrazam’ın yanına bir de Demirel koymuş... Sadrazam büstlerinden biri daha tanıdık çıktı. Devlet Bakanı Kemal Derviş’in dedelerinden Halil Hamid Paşa... 
     
     Demirel’i, Sezer’e şikayet 
     Isparta kapatılan havalimanına, geliştiremediği gülüne, elmasına, dikemediği sanayi bacalarına yanıyor. Övündüğü en büyük yatırım 31 bin öğrencisi olan Süleyman Demirel Üniversitesi. Üniversite ile ilgili çok korkunç yolsuzluk ve usulsüzlük hikayeleri anlatan hocalar dinledim. Bunları araştırıp öyle yazacağım. Yalnız şu kadarını söyleyeyim kimse kendini "Baba’nın çiftliğinde" sanmasın, geçtiğimiz günlerde üniversitenin mağdurları Demirel’i de şikayet eden dosyayı Cumhurbaşkanı Sezer’e, ulaştırdı bile... 
     Bir rastlantıyla karşılaştık, TIR’ımızı görmese az ötedeki Valiliğine gidip, durumunu anlatacaktı, açık masamıza geldi. 15 gün önce, Edirne’den kalkıp Isparta’daki öğretmen emeklisi ablası ve eniştesinin yanına sığınmış. 42 yaşındaki türbanlı bu hanım, 14 yıl boyunca eşinden resmi nikah istemiş, olmayınca da kurtuluşu ablasının yanına gelmekte görmüş. Vaktinde öğretmenlik yapan bu hanım şimdi iş arıyor. Huzur evlerinde, hastanelerde nerede olursa... İş aramaya çıktığını ablasına söyleyemiyor, "Hastaneye gidiyorum" diye evden çıkıyor. Ablası iş aramasını istemiyor, "Bekle bir kısmetin çıkar, kurtulursun" diyor... 
     Ah bir iş bulursa işte o zaman, koca bulmak zorunda kalmayacak. 
     Türkiye’yi babalar, kızları kocalar kurtara kurtara ne hallere geldik ... 
     
     







Anayasa ve ulusal güvenlik 


Bir mucize bekleniyor... 


Her çocuğa bir bardak süt 


Boşa beklemeyin Mesih gelmeyecek 


Okullar açıldı ama... 


En iyi olasılık senaryosu 


Yargıca bak yargıca... 


TÜSİAD, AB, Anayasa 


Avrupalı cep’e doymuş, yenisini de istemiyor 


Tasfiyeye mani yok 


Genelde Isparta’da durum eyidir eyi... 


Sadrazamlar şehri Isparta konuşuyor 


</TEXT>
</DOC>
