<DOC>
<DOCNO> 25752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun24.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal sarayındaki katliamdan 1 hafta sonra soruşturma başlatıldı 
</HEADLINE>
<TEXT>

     Nepal sarayındaki katliamın üzerinden bir hafta geçtikten sonra, olayla ilgili soruşturma başlatıldı. 
     Soruşturmayı yapanlar, kral, kraliçe ve 8 kraliyet ailesi üyesinin yaşamını yitirdiği katliamı soruştururken, işe olay yerindeki parmak izlerini almakla ve atılan kurşunları incelemekle başladılar. Yetkililer, katliamı, vurulduktan sonra kral ilan edilen Veliaht Prens Dipendra'nın yaptığını kabul etmeden önce, delilleri değerlendirmek gerektiğini söylüyorlar. 
     İlk olarak, gazetecilere yaptığı açıklamada Dipendra'nın katil olduğunu iddia eden, öldürülen Prens Dhirendra'nın damadı doktor Rajiv Raj Şahi hakkında soruşturma başlatıldığı belirildi. Adının açıklanmasını istemeyen bir saray yetkilisi, Şahi'nin konuşmak için izin almadığını söyledi. Ancak yetkili Şahi'nin gözaltında olup olmadığı konusunda bilgi vermedi. Saray adına basın toplantıları düzenleme yetkisi olan üst düzey yetkililer de, Şahi'yi televizyonda Dipedra'yı suçlar görünce çok şaşırdıklarını belirttiler. Nepal'da kraliyet ailesiyle ilgili meseleleri tartışmak tabu olarak kabul ediliyor. 
     Şhai'nin açıklamalarının, halkı kraliyet ailesi üyelerini öldürenin Dipendra olduğu fikrine alıştırmak için yapıldığı yolunda spekülasyonlarda bulunuluyor. Nepal'in en büyük gazetesi Kantipur'un editörü Narayan Wagle, herkesin soruşturmadan sonra çıkacak raporun anlatılanlardan farklı olmayacağını bildiğini, ancak halkın Dipendra'nın katil olduğuna bir türlü inanmak istemediğini yazdı. Nepal'de Kral, Hindu tanrısı Vişnu'nun vücut bulduğu kişi olarak kabul ediliyor. Dipendra komadayken Kral ilan edildiği için, kendisi de Vişnu'nun vücut kazandığı kişi olarak görülüyordu. 







</TEXT>
</DOC>
