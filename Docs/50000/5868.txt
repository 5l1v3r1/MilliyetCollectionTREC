<DOC>
<DOCNO> 5868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/spor/spo04.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜMER’DEN SALVO 
</HEADLINE>
<TEXT>

Başkan "Borçlu olduğumuz kulüpler bile icra takibi başlatmazken, eski başkanın bu yola başvurması acı" dedi 
     TRABZONSPOR Başkanı Özkan Sümer, 1998 - 2000’de çalışan yönetimin işlemlerini incelemeye aldıklarını belirtti. Sümer, "O dönemde bazı suçların işlenmiş olma olasılığının güçlü bulunduğu belirtilmektedir. İncelemeler tamamlandığında tüm yöneticiler için suç duyurusunda bulunulacak. Bu bir hesaplaşma değil. Asıl acı olan, borçlu olunan kulüpler bile icra takibi başlatmazken, eski başkanının böyle bir yola başvurması"dedi. 
     SÜMER, eski başkan Mehmet Ali Yılmaz’ın avukatı aracılığıyla 29 Ocak’ta 19 milyon 532 bin 582 dolar icra takibi başlattığını açıkladı ve sözlerini şöyle sürdürdü "Buna itiraz ettik. Şimdi de 10 milyon 870 bin 149 dolarlık bir icra takibine uğruyoruz. Bu icra takibine de itiraz ediyoruz. Menfi tesbit davası açtık. Bu konuda son kararı yargı verecek. Bu tür olaylar, dayanışma anlayışımızı geliştiriyor." 
     SADİ Tekelioğlu’nun futbolculara yaptığı suçlamalarla ilgili soruları da yanıtlayan Özkan Sümer, "Hocamızı çok iyi tanıyorum. Futbolcusunu çok sever ve sahiplenir. Aşırı üzüntüden bu sözleri söylemiştir. Trabzonlu oyuncular değerlidir. Her başarısızlık sonucunda bir kısım futbolcuyu feda edersek, oyuncu bulamayız. Başarısızlığı da kişisel değil, kurumsal sorun olarak algılamamız ve buna göre davranmamız gerekir" diye konuştu. 
     
SAVUNMA      SADİ Tekelioğlu son günlerde futbolcularıyla ilgili yaptığı değerlendirmeler nedeniyle uğradığı eleştirilere yanıt verdi. Tekelioğlu, "Bugüne kadar enkaz edebiyatı yapmadım. Hep sahip çıktım. Ama Bursa gibi bir takıma yenildikten sonra da, her şey normalmiş gibi davranamazdım. Sonra futbolculara, şımarık’ demedim, şımartılmışlar’ dedim. Bu ifadelerimin yine arkasındayım. Hiçbir oyuncuyu bireysel olarak suçlamadım, toplumun önüne atmadım" dedi. 
     
GERGİNLİK      TRABZON’UN dünkü idmanında gergin anlar yaşandı. Antrenmanın başında önce Osman ile Macit tartıştı. Daha sonra Oktay, Murat Bölükbaş’a, "Çapraz koşu yapsana" deyince tepkiyle karşılaştı. Murat, "Sen işine bak" diye çıkıştı. Ayrıca Güngör, Löbe’ye sert girdi. Yere düşen iki futbolcudan ayağa kalkan Löbe, Güngör’e tekme attı. Çift kalede Abdülkadir’in darbesiyle yere düşen Sergen çalışmayı bıraktı. Bu arada Kamerunlu Rigam beğenildi. 
     


 SPOR 

























</TEXT>
</DOC>
