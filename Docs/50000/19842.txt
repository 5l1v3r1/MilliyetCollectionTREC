<DOC>
<DOCNO> 19842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sondun08.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa İslam tarihinde ilk defa bugün bir camiye girecek 
</HEADLINE>
<TEXT>

     Papa 2. Jean Paul, Suriye'deki pazar ayininde, Ortadoğu'daki Müslümanlar, Hıristiyanlar ve Musevilerden, bölgeye barış getirmek için çaba göstermelerini istedi. 
     İsa'nın havarilerinden Aziz Paulus'un ayak izlerini takiben Suriye'ye gelen Papa, stadyumdaki vaizinde, ''Bu kutsal topraklarda Hıristiyanlar, Müslümanlar ve Museviler yüreklilikle ve güvenle birlikte çalışmaya davet ediliyor'' dedi. 
     Papa bölge halkına zaman geçirmeden, ''tüm insanların meşru haklarına saygı gösterildiği, barış ve karşılıklı anlayış içinde yaşayabildikleri günün gelmesi için çalışmaları'' çağrısında bulundu. Onbinlerce kişiye hitap eden Papa, binyılın şafağında İsa'nın insanlara birbirlerine yaklaşmaları çağrısında bulunduğunu da belirtti. Papa 2. Jean Paul, bugün öğleden sonra Şam'daki eski kentte bulunan bir camiyi ziyaret edecek. Böylece İslam'ın 1400 yıllık tarihinde ilk kez bir papa bir camiye girmiş olacak. 







</TEXT>
</DOC>
