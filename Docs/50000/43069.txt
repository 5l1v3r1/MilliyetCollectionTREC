<DOC>
<DOCNO> 43069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sontur09.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den Ecevit hakkında gensoru... 
</HEADLINE>
<TEXT>

     DYP, Bayındırlık ve İskan Bakanlığı'ndaki yolsuzluk iddialarıyla ilgili olarak Başbakan Bülent Ecevit hakkında gensoru önergesi verdi. 
     DYP Grubu tarafından TBMM Başkanlığı'na sunulan gensoru önergesinde, iktidar ve Başbakan Ecevit'in yolsuzlukların üzerine gitme iradesinden yoksun olduğu görüşü savunularak, ''Devr-i iktidarlarındaki bütün yolsuzluklarda olduğu gibi Bayındırlık Bakanlığı vurgununda da en az Başbakan Yardımcıları kadar ve hatta onlardan da fazla siyasi sorumluluk Başbakanındır'' denildi. MHP-DSP-ANAP'tan oluşan koalisyon hükümetinin ülkeyi vurguna, soyguna ve yolsuzluğa mahkum ettiği öne sürülen önergede, şu görüşlere yer verildi 
     'Başbakan, siyasal iktidar-kapalı bürokrasi ve kirli sermaye eksenindeki yolsuzluklar karşısında acz içindedir. Bayındırlık Bakanlığında vurgun operasyonuyla ortaya çıkarılan ürkütücü yolsuzlukların boyutu, diğer birimleri de kapsayan süreç tamamlanmadığından bütün uzantılarıyla henüz açığa çıkmamıştır. Başbakan, öbürlerinde olduğu gibi bu vurgunu da savuşturma gayretleri içinde olmuştur. Hükümetin başı, hiçbir işe yaramadığı belli pasif istikrar adına, soygunları küllendirme stratejisi izlemektedir.'' 
     Başbakan Ecevit'in, devletin denetim mekanizmalarını yolsuzlukların üzerine göndermediği, teftiş birimlerinin, siyasi iktidarın yolsuzluğu örtülü koruma tavrı içinde çalışamadığı iddia edilen önergede, şöyle denildi 
     'Önemli yolsuzluklardan çoğu, bakanlık müfettişlerince değil, jandarma-emniyet gibi güvenlik örgütlerince ve savcılar tarafından ortaya çıkarılmaktadır. Bu durum, siyasal iktidarın teftiş mekanizmalarını harekete geçirmemek yoluyla yolsuzluğu destekleme anlayışını açığa çıkarmaktadır. Vurgunda, soygunda Avrupa birincisi dünya dördüncüsü bu iktidar, Başbakana yaraşsa bile, Türkiye'ye hiç yaraşmıyor. 57'inci hükümetin Başbakanı Sayın Bülent Ecevit ve iktidarı, büyük milletin ve sistemin taşıyamayacağı bir yük haline gelmiştir. Bayındırlık Bakanı'nın istifasını onur sayan Başbakan, bu onuru bizzat kendisi de yaşamalıdır.'' 







</TEXT>
</DOC>
