<DOC>
<DOCNO> 5919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/07/son/sondun15.html </URL>
<DATE> 2001/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır İngiltere'den ithal ettiği kanları geri gönderiyor 
</HEADLINE>
<TEXT>

     Mısır, ''deli dana'' hastalığına bağlı olarak insanlarda görülen Creutzfeld-Jakob vCJD hastalığına yakalanan 3 verininki dahil kanların bazı ülkelere satıldığının ortaya çıkarılmasından sonra, İngiltere'den ithal edilen kan ürünlerini geri gönderme kararı aldı. 
     Sağlık Bakanı İsmail Sallam, El Ahram gazetesine yaptığı açıklamada, ithal edilen toplam 144 plazma ampülünün geri gönderildiğini belirtti. 
     Mısır'ın 1985 yılından bu yana kan ürünleri ithalini yasakladığını söyleyen Sallam, ülkesinde halen 800 bin ünite kan bulunduğunu ifade ederek, ''Fazlamız varken niçin kan ithal edelim'' dedi. Ülkesinde deli dana hastalığı olmadığını açıklayan Sallam, 144 plazma ampülünün ne şekilde ülkeye sokulduğu hakkında ise bilgi vermedi.İngiltere'de yayınlanan The Guardian gazetesinde dün yer alan bir haberde, aralarında Türkiye ve Mısır'ın da bulunduğu 11 ülkeye, vCJD hastalığına yakalanan 3 vericininki dahil kanların satıldığı bildirilmişti. Mısır, 4 ay önce Avrupa'dan et ithalini yasaklamış, ancak kısa bir süre öncesine kadar kemik katkılı hayvan yemi ithaline yasaklama getirmemişti. 




</TEXT>
</DOC>
