<DOC>
<DOCNO> 37423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/soneko08.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oxford Business "Türkiye programı başarırsa gelişmişler ligine girer" 
</HEADLINE>
<TEXT>

     Oxford Business Group tarafından hazırlanan ''Emerging Turkey 2001'' dergisi yayınlandı. 
     Dergide, Türkiye'nin bu ekonomik programı başarması durumunda, gelişmiş ülkeler liginde yer alacağı, 2001 yılının da bu süreç içinde unutulmayacak bir yıl olacağı vurgulandı. Türkiye ekonomisi ve politikası hakkında ayrıntılı bilgi veren ve değerlendirmelerde bulunan dergide, Türkiye ekonomisinin geçen yıl yaşadığı ekonomik kriz ve beklentiler yer alıyor. 
     Dergide, Türkiye ekonomisi konusunda ise şu noktalara dikkat çekildi 
     ''Ekonomik programın başarısı, halkın tek vücut olarak desteğine bağlı. Bunun aksi bir durum ise yeni bir program demek. 
     Nisan 2001'de alınan ve 'Türkiye'nin Güçlü Ekonomiye Geçişi' ismi verilen program, 1980'li yılları hatırlatan yeniden yapılanma gayretlerini anımsatıyor. 
     Devlet Bakanı Kemal Derviş organizasyonunda, Türkiye'nin enflasyon gibi uzun süreli sorunlarını tamamıyla çözmeyi amaçlayan program, piyasalarda yeniden güven tesis etmeyi ve ekonomiyi yeniden rayına oturtarak, kalıcı bir ekonomik istikrarı hedefliyor.'' 
     
     Eski program 
     Dergide, eski programın da iddialı hedefler öngördüğü, üç yıllık bir IMF anlaşmasıyla desteklendiği ve Kasım 2000'e kadar, enflasyon başta olmak üzere çok önemli gelişmeler sağladığı belirtilerek, şöyle devam edildi 
     ''Eski programın başarısızlığı, uygulanmasındaki hatadan değil, programın, orjinaline uygun olarak tam olarak uygulanmamasından kaynaklandı. 
     Türk Halkı, yeni ekonomik program çerçevesinde alınan önlemlere yabancı değil, bu tür önlemlerle zaten daha önce de karşılaşmıştı, fakat Türkiye, hasta olmaktan yorgun kaldı.'' 
     
     Yeni program 
     Yeni ekonomik programın, kalıcı bir yeniden yapılanmayı öngördüğünün hatırlatıldığı dergide, şöyle denildi 
     ''Yeni program, dalgalı döviz kuru içinde, enflasyonla kararlı bir mücadeleyi öngörüyor. Programda, yeniden yapılanma alanında, kamu bankaları ve Tasarruf Mevduatı Sigorta Fon'undaki bankaların yeniden yapılandırılmalarına özel bir önem veriliyor. Program, kamu finansmanını güçlendirmeyi, sosyal adaleti benimseyen bir gelir politikasını, yapılanma için gerekli yasal düzenlemeleri gerçekleştirmeyi hedefliyor.'' 
     






</TEXT>
</DOC>
