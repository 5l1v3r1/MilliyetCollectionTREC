<DOC>
<DOCNO> 42196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur09.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Caminin altındaki okul kapatıldı 
</HEADLINE>
<TEXT>

     Samsun'un Bafra İlçesi'nde, üst katında cami bulunan, 34 öğrencinin eğitim-öğretim gördüğü ilköğretim okulu kapatıldı. Öğrencilerin, başka okula nakledileceği bildirildi. 
     Bafra İlçesi'nin Başaran Köyü'nde inşa edilen ve üst katı cami, alt katı ise ilköğretim okulu olarak kullanılan okulun öğrencileri, Havza İlçesi Çakıralan Köyü Yatılı Bölge İlköğretim Okulu'na naklediliyor. 
     Bafra İlçe Milli Eğitim Müdürü Senai Duman, öğrencilere daha modern bir eğitim hizmeti vereceklerini belirterek, şunları söyledi ''Çocukların bu şekilde eğitim görmesine izin vermeyiz. Öğrencilerin nakledilmesiyle ilgili çalışmalar tamamlandı. Onları modern imkanlara sahip olan Çakıralan Köyü'ndeki okula nakledeceğiz. Aileler bu duruma karşı çıkabilirler. Ancak çocukların geleceğini düşünüyoruz.'' 
     Bu arada, Başaran Köyü İlköğretim Okulu 4. ve 5. sınıflarında okuyan 15 yaşındaki 3 öğrencinin durumunun incelemeye alındığını kaydeden İlçe Milli Eğitim Müdürü Duman, ''Okulda yaşları büyük olan bazı öğrenciler olduğunu öğrendik. Söz konusu öğrenciler ile diğer öğrenciler arasında fiziki olarak çok fark var. Durumun incelenmesi için okula heyet gönderildi. Bu heyetin vereceği rapor doğrultusunda ne yapacağımızı kararlaştıracağız'' dedi. 
     Başaran Köyü İlköğretim Okulu'ndaki 15 yaşındaki öğrencilerden Recep Taş 4. sınıfa, Adem Taş ile Sebahattin Ay ise 5. sınıfa devam ediyor. Köyde daha önce okul olmadığı için okula gidemediklerini söyleyen öğrenciler, ''Yıllarca okumak için bekledik. Nihayet köyümüzdeki bu okul sayesinde okumaya başladık. Ancak kapatılacağını duyduk. Yaşımız büyük olduğu için evdeki işlerde ailemize yardımcı oluyoruz. Okul kapatılırsa ne yapacağımızı bilemiyoruz. Ancak okumak istiyoruz. Yetkililerden köye okul açılmasını istiyoruz'' dediler. Köy Muhtarı Şerif Ay ise köy halkı olarak çocuklarının başka bir köye yatılı olarak nakledilmesini istemediklerini belirterek, ''Aklımız çocuklarımızda kalacak. Biz köyümüze okul yapılmasını istiyoruz. Okul için arsamız hazır'' diye konuştu. Yatılı Bölge İlköğretim Okulu'nun bulunduğu Çakıralan Köyü, Başaran Köyü'ne 3 kilometre uzaklıkta. 






</TEXT>
</DOC>
