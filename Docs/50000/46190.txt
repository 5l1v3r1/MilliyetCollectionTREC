<DOC>
<DOCNO> 46190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sontur08.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den NATO ülkelerine PKK'yla ilgili bilgi notu... 
</HEADLINE>
<TEXT>

     Türkiye'nin, NATO ülkelerine, terör örgütü PKK'nın finans kaynakları ve Avrupa'daki basın yayın faaliyetleri konusunda bilgi notu gönderdiği bildirildi. PKK'nın Almanya'da düzenlediği bağış kampanyalarından da bu yıl 20 milyon Mark topladığı öğrenildi. 
     Türkiye, geçtiğimiz hafta terör örgütü PKK'nın finans kaynakları ve Avrupa'daki basın yayın faaliyetlerine ilişkin NATO ülkelerine bir bilgi notu gönderdi. 
     Söz konusu ülkelere gönderilen bilgi ve belgelere göre, terör örgütüne, Avrupa'da, Kürt Demokratik Halk Birlikleri'ne bağlı oluşumlar, Almanya merkezli olarak faaliyet yürüten Kürt İşverenleri Birliği, Kürdistan İslam hareketi adlı oluşum ile sözde Kürt Kızılayı gelir temin ediyor. 
     Terör örgütü PKK'nın uyuşturucu kaçakçılarının sınır geçişlerinden ve uyuşturucu satıcılarından aldığı paylar da gelirinin önemli dilimini oluşturuyor. 
     İlgili ülkelere gönderilen bilgi ve belgelerde, örgütün tehdit, gasp ve şantaj yoluyla da finans sağlama yoluna gittiği, çeşitli oluşumlara zorla üyelik karşılığı aidat adı altında haraç aldığı, mültecilerin, mahalli birimlerden aldıkları maddi yardımların belli miktarına el konulduğu ve tüm bu gelirlerin örgütün silahlı unsurlarının ihtiyaçlarına yönelik kullanıldığı vurgulandı. 
     Terör örgütünün Almanya'da düzenlediği bağış kampanyasında, bu yıl 20 milyon Mark topladığı kaydedilen bilgi notunda, Avrupa ülkelerinden 
     temin edilen 1 milyon 400 Mark ile çeşitli haberleşme cihazlarının da teröristlere ulaştırıldığı bilgileri alındığı ifade edildi. 
     NATO ülkelerine gönderilen bilgi notunda, örgütün kara para aklama faaliyetlerini İsviçre, İngiltere Jersey adası , İsveç, Belçika, Danimarka ve Kıbrıs Rum kesiminde bulunan bankalardan paravan vakıflar aracılığıyla yaptığı bildirildi. 
     Öte yandan, örgütün insan kaçakçılığı çerçevesinde İran ve Irak gibi ülkelerde bulunan kişileri iş vaadi ile kandırarak Avrupa ülkelerine illegal yollardan gitme yönünde teşvik ettiği, bu kişilere Avrupa ülkelerinde mülteci görüntüsü verilerek, iltica için sahte belgeler düzenlediği vurgulandı. 
     NATO ülkelerine gönderilen bilgi notunda, terör örgütü PKK'nın güdümünde faaliyet gösteren ve örgütün propagandasını yapan Avrupa merkezli 30 dolayında yayın organı bulunduğu ifade edildi. 
     Örgütün geçmişte olduğu gibi, bugün de mensuplarına eylem ve etkinlik düzenleme talimatlarını bu yayın organları aracılığıyla verdiği ifade edilen bilgi notunda, Mavi çarşı katliamı ve sözde Başkanlık konseyi üyesi Murat Karayılan'ın bazı açıklamaları örnek gösterildi. Bu yayın organlarının kara para aklama olayında da kullanıldığı belirtilen bilgi notunda, Bu doğrultuda Belçika'da başlatılan SPOUTNİK operasyonunun sonuçlandığı ve konunun yargıya intikal ettiği hatırlatıldı. 
     Söz konusu bilgi notunda yayın kuruluşlarının detaylı bir listesi de yer aldı. 
     






</TEXT>
</DOC>
