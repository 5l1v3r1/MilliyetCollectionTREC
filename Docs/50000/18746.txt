<DOC>
<DOCNO> 18746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/spor/spo03.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşasın tatil 
</HEADLINE>
<TEXT>

Lucescu, Fenerbahçe derbisi öncesi ilginç bir motivasyon örneği uyguladı. Adana maçından sonra oyuncularına, "Size ikişer gün izin. Salı akşamı görüşürüz" dedi 
     ERHAN TELLİ 

     Bravo çocuklar’ 
     GALATASARAY’DA Adanaspor maçından sonra gözler Fenerbahçe derbisine çevrilirken, Teknik Direktör Mircea Lucescu, oyuncularına iki gün izin verdi. Lucescu, karşılaşmadan hemen sonra soyunma odasında futbolcularına "Bravo çocuklar" dedi ve ardından da ekledi "Size iki gün tatil. Keyif yapın, rahatlayın. Salı akşamı görüşürüz. Hepinizi dinlenmiş ve zinde bir şekilde görmek istiyorum." 
     
     Yemin ettiler 
     AYLARDIR hem ligde, hem de Avrupa’da yoğun maç trafiği nedeniyle sık sık şikayetçi olan futbolcular, Lucescu’nun bu jesti karşısında soyunma odasında sevinç çığlıkları attılar. Rumen hoca, futbolcularıyla tek tek görüşerek, Adanaspor galibiyetinden ötürü kutladı. Sarı - Kırmızılı oyuncular da kendi aralarında şampiyonluk yemini ettiler ve Fenerbahçe’yi yeneceklerini ileri sürdüler. 
     
Seyirciye üzüldüler      SARI-KIRMIZILI futbolcuların Adana maçında tribünleri dolduran seyircilerin bir bölümüne kızdıkları öğrenildi. Galatasaraylı oyuncuların özellikle ikinci yarıda kaptırdıkları her toptan sonra yükselen uğultuya ve tepkiye üzüldükleri belirtildi. 
     TARAFTARLARIN daha büyük fark beklediği, ancak ikinci yarıda gol atılamayınca tepki gösterdikleri bildirildi. Futbolcular ise, "Zor bir dönemden geçiyoruz. Şampiyonluk için önemli haftalara girdik. Bu ortamda taraftarlarımızın bize destek olması gerekir" dediler. 
     



 SPOR 





























</TEXT>
</DOC>
