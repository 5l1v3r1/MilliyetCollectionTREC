<DOC>
<DOCNO> 39757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/siyaset/siy02.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte vurgun ifadeleri 
</HEADLINE>
<TEXT>
Rüşvetin adı Çıkma 
Bakan’ın ihale verilmesini istediği öne sürülen firmaların listesinin savcılıkta olduğu öğrenildi 
     TOLGA ŞARDAN Ankara 

     Milliyet, Vurgun Operasyonu kapsamında Ankara DGM’nin tutukladığı "Maestro" lakaplı Mustafa Eriş, Mithat Eşmeli ve Fethi Soydan’ın ifadelerini ele geçirdi. Bayındırlık Bakanı Koray Aydın’ın ihale verilmesini istediği savunulan firmaların isimlerinin bulunduğu notun da Savcı Cengiz Köksal’ın eline geçtiği ve "çok önemli delil" olarak değerlendirildiği öğrenildi. 
     Yapı İşleri Genel Müdürlüğü İhale Takip Odası’nda işçi olarak çalıştığı halde trilyonluk ihale komisyonlarında görev alan Soydan, vurgunun tüm çıplaklığını ortaya koydu. 3 sanığın ifadeleri özetle şöyle 
     Soydan Komisyondan aldığım listeyi, 10 yıldır tanıdığım ve ihaleleri organize eden Mustafa Eriş’e götürüyordum. İlgili firmalar tarafından bankaya yatırılan keşif bedelinin yüzde 3’ü, standart olarak uygulanan yüzde 13.5 ile çarpımı olan paranın teminat masrafı olarak bu firmalara peşin ödeniyordu. Ayrıca ihaleden çekilen firmalara da, ihaleden sonra "yüzde 5 çıkma" diye tabir edilen miktarı, eşit şekilde, Mustafa Eriş ve ben paylaştırıyorduk. Davetiye usulü ihalelerdeyse, genellikle Müsteşar Yardımcısı Sedat Aban tarafından ihaleyi alacak olan firma ismi bana veriliyordu. Talimat doğrultusunda ihaleyi alacak firmanın adına düzenlenen dosyayla birlikte davet usulüne uygun firmaları seçip, ihale komisyonundan ihale almasını sağladım. İhaleyi alan firma tarafından bana bir miktar para veriliyordu. 
     Eşmeli 200’e yakın firmanın işlerini yapıyoruz. Fethi Soydan, dosya içinden evrak eksilterek dosyayı geçersiz kılıyordu. İhaleyi alan firma, diğer firmalara, masrafları ihale öncesi peşin ödüyordu. İhale sonrasında da bizim belirlediğimiz düşük kırımla ihaleyi alan firma, diğer ihaleye girecek firmalara dağıtılmak üzere yapılan ihale bedelinin yüzde 5’ini çıkma olarak alıyorduk. Bu parayı firmalara dağıtıyorduk. 
     
     İhaleler anlaşmalı 
     Eriş İhalelerin yüzde 90’ı anlaşmalıydı. Ben aracı rolü oynayıp ihalelerde firma yetkilileriyle anlaşıp ortak hareket etmelerini sağlıyordum. Mithat Eşmeli’yi 6 - 7 yıl önce işe aldım, bakanlığın ihalelerini takip edip, diğer firmalar adına da ihale dosyası hazırladım. İhaleyi alan firma ihale keşif bedelinin yüzde 5’ini çıkma olarak veriyordu. Bu parayı Mithat Eşmeli ve Fırat Küçük, ihaleye teklif veren firmalara verdi. Ben de yüzde 1 pay aldım. Yılda 20 - 25 civarında bu şekilde ihale işi bağladım. 
     
Gözaltına ek süre      ALTAN BURGUCU 

     "Vurgun Operasyonu" kapsamında gözaltına alınan Müsteşar Yardımcısı Sedat Aban’ın da aralarında bulunduğu 18 kişi için polise üç gün ek gözaltı süresi verildi. Ankara Emniyet Müdürlüğü Kaçakçılık ve Organize Suçlarla Mücadele Şube Müdürlüğü, sorguları devam eden Bakanlık Müsteşar Yardımcısı Sedat Aban, Yapı İşleri Genel Müdür Vekili İlkutlu Gönülal, yapı işleri genel müdür yardımcıları ile ihale komisyonu üyelerinden oluşan 18 kişi için ek gözaltı süresi verilmesi istemiyle soruşturmayı yürüten Ankara DGM Savcısı Cengiz Köksal’a başvurdu. Köksal, bu talebi yerinde bularak polise üç günlük ek gözaltı süresi verdi. 
     



 SİYASET 












</TEXT>
</DOC>
