<DOC>
<DOCNO> 33252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sontur13.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da da küreselleşme karşıtı eylem... 
</HEADLINE>
<TEXT>

     Kamu Emekçileri Sendikaları Konfederasyonu KESK İstanbul Şubeler Platformu, İtalya'nın Cenova kentinde dün başlayan G-8 Zirvesi'ni ve küreselleşmeyi protesto etti. 
     Kadıköy İskele Meydanı'nda toplanan ve ''Direnişi küreselleştir, başka bir dünya mümkün'', ''Emperyalistler G-8'ler geleceğimiz hakkında karar veremezler'' ve ''Bu abluka dağıtılacak'' yazılı büyük pankartlar açan yaklaşık 200 kişi, önce Cenova'da küreselleşme karşıtı gösterilerde ölen kişi anısına saygı duruşunda bulundu. 
     Grup adına açıklama yapan KESK Genel Başkanı Sami Evren, dünyanın en gelişmiş 8 ülkesinin, dünya sermayesinin ihtiyaçları için dünya halklarının yiyeceğinden, sağlığına, eğitiminden düşünce sistemine kadar herşeyini planladığını ifade ederek, bu planların açlık, yoksulluk, ölüm ve savaşlara yol açtığını ileri sürdü. 
     Sermaye küreselleşirken, yoksulluk, sefalet, açlık ve işsizliğin de küreselleştiğini savunan Evren, küreselleşen sermayenin kar oranlarını yükseltmek için binlerce işçiyi işsiz bıraktığını, sendikaları da işlevsizleştirerek tasfiye ettiklerini bildirdi. 
     Küreselleşmede en temel insan hakları olan eğitim ve sağlığın piyasa ekonomisine terkedildiğini, bütçelerin önemli bölümlerinin silahlanmaya ayrıldığını ve daha fazla kar için doğal yaşamın katledildiğini ifade eden Evren, Türkiye'deki isçi, işsiz, kadın ve çevrecilerin yüreklerinin, Cenova'da küreselleşme karşıtı olanların yanında attığını söyledi. KESK Genel Başkanı Evren, Türkiye'deki açlık ve sefaletin küreselleşen kapitalizmin politikalarının bir sonucu olduğunu iddia ederek, ülkede IMF ve Dünya Bankası'na karşı yürütülen mücadelenin, küresel düzeyde yürütülen mücadelenin bir parçası olduğunu kaydetti. 
     Açıklamanın ardından ellerinde, ''IMF'ye hayır'', ''Kapitalizm öldürür'', ''Borçlar yüzünden her gün 19.000 çocuk ölüyor'', ''Küresel direniş kazanacak'' yazılı dövizler taşıyan grup, ''İsyanımız başka bir dünya için'', ''Bu ülke, bu halk satılık değil'', ''Her yer Cenova, her yer direniş'' şeklinde sloganlar attılar. 
     Dövizler arasında, ''Eşcinsel haklar, insan haklarının ta kendisi'', ''Eşcinsellere özgürlük, aşk'' yazılı dövizler de dikkat çekti. 
     Polisin geniş güvenlik önlemleri aldığı eylem, grubun dağılmasıyla sona erdi. 






</TEXT>
</DOC>
