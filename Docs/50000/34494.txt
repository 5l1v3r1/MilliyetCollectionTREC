<DOC>
<DOCNO> 34494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/siyaset/siy02.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’ye soğuk duş 
</HEADLINE>
<TEXT>

Kunduz Şenlikleri’ne katılmak için Samsun’a gelen MHP liderini bir grup protesto etti. Slogan atıp yuh çeken vatandaşlara müdahale eden jandarma 10 kişiyi gözaltına aldı. 
     ÖNDER YILMAZ Samsun 

     Başbakan Yardımcısı Devlet Bahçeli, iktidardaki ilk protestosunu, 6. Karadeniz Türk Kültür Kurultayı ve Kunduz Şenlikleri’ne katılmak üzere geldiği Samsun’un Vezirköprü ilçesinde yaşadı. 
     BBP’li Milli Görüşçü oldukları öne sürülen bir grubun protestolarıyla karşılaşan Bahçeli, Kunduz Yaylası’ndaki güreş müsabakalarının yapıldığı alana girerken de yuhalandı. Slogan atan vatandaşlar, "Başımızın örtüsünü aldınız. İmam hatipli oğlumu polisliğe almadınız. Canımızı yaktınız. Yaşayacak takatimiz kalmadı. Elimizde verecek bir şey kalmadı" dedi. 
     
     Provokatör sorguda 
     MHP’li yöneticilerin, "Sizi kim yönlendiriyor Burada şov yapmayın. Şenliklere katılan herkes misafirimiz" sözleriyle ortalık iyice gerildi... Tepkilerini artıran vatandaşlara jandarma müdahale etti. 10’a yakın vatandaş gözaltına alındı. Vatandaşlar daha sonra serbest bırakılırken, "provokatör" olduğu ileri sürülen Haşim Özmen adlı kişi sorguya alındı. Protestolara MHP’li topluluk alkışlarla karşılık verirken, bir MHP’linin "O.. çocuğu" demesi üzerine Bahçeli, sesin geldiği tarafa dönüp "Terbiyesizlik yapmayın" dedi. 
     Müsabakaların sona erdiği açıklamasının üzerine müdahale eden Bahçeli, güreşlerin devam etmesini sağladı. Daha sonra kürsüye gelen Bahçeli, protestoculara şunları söyledi 
     "Şenlikler devam edecek ve herkes buradan kardeşçe ayrılacaktır. Şenlikleri sabote etmeye gelenler de buradan hüsranla ayrılacaklardır. Çatışmaya, kavgaya hiçbir MHP’li alet olmayacak." 
     Konuşmasında ekonomik kriz ve siyasi gelişmelere de değinen Bahçeli, "Ülke kaynaklarının sorumsuzca heba olmasına göz yuman sorumsuz iktidarların, bu günlerin en büyük mesebbipleri olduğu, tartışma götürmez bir gerçektir" dedi. Bahçeli, yapılan reformların olumlu sonuçlarının yarınlarda kendisini daha fazla hissettireceğini de vurguladı. 
     



 SİYASET 














</TEXT>
</DOC>
