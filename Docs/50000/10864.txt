<DOC>
<DOCNO> 10864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sondun06.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yorgo Papandreu Rum Kesimi'nde 
</HEADLINE>
<TEXT>

     Yunanistan Dışişleri Bakanı Yorgo Papandreu, Rum yetkililer ile temaslarda bulunmak üzere 3 günlük ziyaret için Kıbrıs Rum Kesimi'ne geldi. 
     Papandreu, Rum Kesimi'ne gelişinde yaptığı açıklamada, ''Kıbrıs'taki mevcut durumun kabul edilmez olduğunu'' savunarak, bu durumun Ortadoğu'da patlamaya hazır bir bomba olduğunun ve istikrarsızlığa sürüklediğinin giderek anlaşılacağını söyledi. 
     Papanderu, muhtemel bir çözümün, bölgede yeni bir güvenlik sisteminin oluşmasına yardımcı olacağını kaydetti. 
     Yunanistan Dışişleri Bakanı, ABD Dışişleri Bakanı Colin Powell ile yaptığı görüşmede, yeni ABD hükümetinin Kıbrıs konusundaki ilgisinin azalmadan devam ettiğini gözlemlediğini ifade etti. 
     Helsinki kararlarına göre, Kıbrıs sorununun çözümünün, Avrupa Birliği üyeliği için önkoşul olmadığını belirten Papandreu, bu perspektifin AB tarafından açıkca ortaya konulduğunu söyledi. 
     AB'nin Kıbrıs'ta bulunacak çözüm çerçevesini açık bir biçimde ortaya koyduğunu ifade eden Papandreu, ''işlerliği olan federal devletin, Avrupa mevzuatını egemen toprakların üzerinde etkili bir biçimde uygulayacağını'' kaydetti. 
     Papandreu, uyuşturucu kaçakçılığı suçundan KKTC'de tutuklu bulunan Panikos Çakurmas isimli Rum'un serbest bırakılması için Yunan hükümetinin konuyu sürekli gündemde tuttuğunu ve İngiltere ile yakın işbirliği halinde olduklarını söyledi. Yorgo Papandreu, konuyla ilgili olarak, gerekirse Ankara nezdinde girişimde bulunacalarını belirtti. 
     Yorgo Papandreu, Rum Kesimi'nin, AB üyelik müzakerelerinde diğer aday ülkelerinin önünde olduğunu, bunun Kıbrıs sorunun çözümü için çok iyimser bir mesaj olduğunu ve bunun Kıbrıslı Türkler için de geçerli olduğunu öne sürdü. Papandreu, temasları çerçevesinde sırasıyla Rum Demokratik Seferberlik Partisi DİSİ Başkanı Nikos Anastasiadis, Rum Meclis Başkanı Spiros Kipriyanu ile görüştü. Daha sonra Rum Dışişleri Bakanı Yannakis Kasulides ile biraraya gelen Papandreu, Kasulides ile ortak bir basın toplantısı düzenleyecek. 




</TEXT>
</DOC>
