<DOC>
<DOCNO> 37655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/son/sontur10.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Vekillerimiz parmak kaldırma makinası olmayacak" 
</HEADLINE>
<TEXT>

     Adalet ve Kalkınma Partisi Genel Başkanı Recep Tayyip Erdoğan, Ak Parti'li milletvekillerinin ''Parmak makinası'' olmaktan çıkıp, milletin özgür temsilcileri olacaklarını bildirdi. 
     Adalet ve Kalkınma Partisi ilk grup toplantısını yaptı. Genel Başkan Recep Tayyip Erdoğan, Anıtkabir ziyaretinin ardından Meclis'e gelerek, bir süre Manisa Milletvekili Bülent Arınç'ın kapatılan FP'nin Grup Başkanvekili iken kullandığı odada bazı milletvekilleri ile görüştü. 
     Erdoğan daha sonra milletvekilleri, kurucular ve partililerin ayakta alkışları arasında grup toplantısının yapıldığı salona geldi. ''En yaşlı üye'' sıfatıyla toplantıyı yöneten Kocaeli Milletvekili Vecdi Gönül, Genel Başkan Erdoğan'ı ''En samimi duygularla hoşgeldiniz diyorum'' sözleriyle karşıladı. 
     Gönül'ün davetiyle kürsüye gelen Erdoğan, konuşmasına başlamak için bir süre toplantıya katılanların alkışlarının sona ermesini beklemek zorunda kaldı. Erdoğan sık sık alkışlarla kesilen konuşmasında, Ak Parti'nin ve milletvekillerinin Meclis'te takınacakları tutumu, izlenecek politikayı anlattı. 
     Bütün partilerin tüzüklerinde yer alan ancak pratiğe dönüşmeyen bazı ilkeleri hayata geçireceklerini ifade eden Erdoğan, milletvekillerine şöyle seslendi 
     ''Ak Parti'li milletvekili olarak sizler, diğer milletvekillerinden çok daha özgür olacaksınız. 
     Çünkü Ak Parti Grubu'nda çok istisnai haller dışında bağlayıcı grup kararı alınmayacaktır. Bu yaklaşımın tüzüğe de aynen geçirilmesi, sözünü ettiğim bireysel özgürlüğünüzün en önemli teminatıdır. Bunun kargaşaya ve kaosa sebep olacağına da hiç ihtimal vermiyorum. Çünkü sizin üzerinizde taşıdığınız vekillik misyonu ve sorumluluğu buna imkan vermeyecektir, bundan eminim. Bu uygulamamızın liderler sultasının kaldırılmasına, keyfi yönetim anlayışının terkedilmesine de katkısı büyük olacaktır. Milletvekillerimiz birer parmak kaldırma makinası olmaktan çıkıp, özgür halk temsilcisi olacaktır.'' 
     
     







</TEXT>
</DOC>
