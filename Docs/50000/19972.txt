<DOC>
<DOCNO> 19972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun18.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç polisi Stockholm'de kurt kovaladı 
</HEADLINE>
<TEXT>

     İsveç polisi bugün, başkent Stockholm'un merkezinde 20 yıl aradan sonra ilk kez görüldüğü düşünülen bir kurdun peşine düştü. 
     Polis, bir kurdun başkent yakınlarında ''sinsi sinsi dolaştığına'' dair dün gelen ihbarların daha sonra da sürmesi üzerine harekete geçti. 
     Polis memurlarıyla silah ve uyuşturucu iğne taşıyan bir kurt uzmanının, İskandinavya'nın güneyinde yaşayan yaklaşık 120 vahşi kurttan biri olduğu sanılan hayvanı izlediği kaydedildi. Uzmanın uyuşturucu iğneleri kullanacağı bir durumun ortaya çıkmadığını belirten polis, bir keresinde kurdun bir polis aracının önünden geçtiğini söyledi. Polisin, kurdu, Stockholm'un Arlanda Havaalanı'nın güneyinde yerleşim birimi olmayan bir bölgeye doğru gitmesi ve ormanda gözden kaybolmasından sonra izlemekten vazgeçtiği belirtildi. Yerel radyolar, son kez bir kurdun 20 yıldan daha fazla bir süre önce Stockholm yakınında görüldüğünü duyurdular. 







</TEXT>
</DOC>
