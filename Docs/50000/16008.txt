<DOC>
<DOCNO> 16008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/siyaset/siy07.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 4 bankaya 
</HEADLINE>
<TEXT>

Dalgalı kur öncesi Merkez Bankası’ndan 3.8 milyar doları alanın 4 banka olduğu belirlendi. Bu bankalardan ikisi yerli, ikisi de yabancı... 
     TARIK YILMAZ 

     Dalgalı kura geçilmesinden önce Merkez Bankası’ndan hangi bankaların 3.5 - 4 milyar dolar aldığı konusu aydınlanmaya başladı. Başbakan Bülent Ecevit tarafından da Merkez Bankası’na yöneltilen sorunun yanıtına göre, 19 - 21 Şubat tarihleri arasında en yoğun alımı ikisi yerli ikisi yabancı dört banka yaptı. 
     Merkez Bankası eski Başkanı Gazi Erçel’in dalgalı kura geçilmesinden iki gün önce 52 milyar lirasını dolara çevirmesinin ortaya çıkmasının ardından tartışma yaşanırken, konunun incelenmesi tamamlandı. Bankalar Yasası’nın 22’nci maddesindeki kısıtlama nedeniyle isimleri açıklanamayan bu bankalardan ikisinin Türkiye’de banka almak isteyen iki yabancı banka olduğu, diğer iki bankadan birisinin büyük bir holding, diğerinin de bir sektör bankası olduğu öğrenildi. 
     
Günlük kazanç 1 katrilyon      Ayrıca o günlerde hiçbir bankanın diğerine olan yükümlülüğünü yerine getirememesi nedeniyle bu bankaların Merkez Bankası’ndan çektikleri doların karşılığı olan Türk Lirası’nı yerine koyamadığı da iddia edildi. 
     Böylece dalgalı kura geçilmesinden önce Merkez Bankası’ndan 2.4 - 2.8 katrilyon lira arasında maliyetle 3.5 - 4 milyar dolar alan bankaların parası bir günde 3.4 - 3.8 katrilyon liraya çıktı. Merkez Bankası döviz satış kurları dikkate alınarak yapılan hesaplamaya göre, bu bankaların bir günlük kazancı 1 katrilyon lira oldu. 
     
1994’te de yaşanmıştı      Fon’dan banka almak isteyen yabancı bankalardan birinin bu kadar dövizi Merkez Bankası’ndan almaya limitinin yeterli olmadığı da ifade ediliyor. 
     Erçel’in Halkbank’taki 52 milyar lirasını 19 Şubat’ta dolara çevirmesinin ortaya çıkması kamuoyunda büyük tepki yaratmıştı. Benzer tartışma 1994’te de yaşanmış, Merkez Bankası yoğun tepki üzerine devalüasyondan önce kimlerin dolar aldığını açıklamak zorunda kalmıştı. 
     


 SİYASET 


















</TEXT>
</DOC>
