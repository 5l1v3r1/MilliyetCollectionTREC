<DOC>
<DOCNO> 19224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur06.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da güpegündüz kuyumcu soydular 
</HEADLINE>
<TEXT>

     Kağıthane'de bir kuyumcu, silahlı 3 kişi tarafından soyuldu. Kuyumcudan yaklaşık 2 kilogram altını gasp eden kişiler, yaya olarak kaçtı. 
     Kağıthane Gürsel Mahallesi 28 Nisan Caddesi 45 numarada bulunan Cengiz Baysal'a ait ''Çağrı Kuyumcusu''na saat 10.00 sıralarında gelen 2 kişi, alyans almak istediklerini bildirdiler. Alyanslara bakılırken içeri giren 3. kişi ise, silahını çekerek Baysal'ı etkisiz hale getirdi. 
     Vitrinde bulunan 22 milyar lira değerinde yaklaşık 2 kilogram bileziği alan 3 kişi, daha sonra yaya olarak uzaklaştı. Soyguncuları takip etmek için arkalarından dışarı çıkan Cengiz Baysal ise, bu sırada kapı camının kırılması üzerine sırtından ve vücudunun çeşitli yerlerinden cam parçalarıyla yaralandı. Gürsel Polikliniği'nde tedavisi yapılan Baysal, daha sonra eşkal tespiti amacıyla Asayiş Şube Müdürlüğü Gasp Büro Amirliği'ne götürüldü. 
     Bu arada olay yerine gelen ve kalp hastası olduğu belirtilen Cengiz Baysal'ın komşularından Halis Ertekin, fenalık geçirdi. Ertekin, çevredeki vatandaşlar tarafından tedavisi yapılmak üzere Gürsel Polikliniği'ne kaldırıldı. 
     







</TEXT>
</DOC>
