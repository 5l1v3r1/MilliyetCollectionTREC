<DOC>
<DOCNO> 45460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sontur08.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşıların eczane dışında satışına iptal... 
</HEADLINE>
<TEXT>

     31. Bölge Kocaeli Eczacı Odası Başkanı Ahmet Summak, Danıştay 10. Dairesi'nin, Sağlık Bakanlığı'nın ''doktorların da aşı satmasını'' sağlayan genelgesi hakkında iptal kararı verildiğini, ancak bunun gereğinin yerine getirilmediğini 
     bildirdi. 
     Summak, Sağlık Bakanlığı'nca, 24 Kasım 1997 tarihinde yürürlüğe konulan ''Ecza depolarınca eczaneler 
     dışında soğuk zincir koşullarına uymak kaydı ile aşıların doğrudan hekimlere de satılabileceğine ilişkin'' genelge gereği, ''Alerji, Tetanos ve Hepatit B'' gibi aşıların eczane dışında da satılmaya başlandığını, bunun iptali için de Danıştay'da dava açtıklarını anımsattı. 
     Davanın 3 yıllık süreçte sonuçlandığını anlatan Summak, şu bilgiyi verdi 
     ''Talebimiz kabul edilerek, eczane dışında bu tür aşıların satışı, Danıştay'ın 27 Şubat 2001 tarih ve 2001 743 nolu kararıyla iptal edildi. Bu karar, yanlıştan dönülmesini sağladığı için tüm eczacıları sevindirmiştir. Ancak eczaneden aşı almayan özel poliklinikler, hastaneler ve fabrikalar, yasayı çiğnemeye devam ediyor.'' Ahmet Summak, Danıştay kararına uymayan kişi, kurum ve kuruluşların belirlenerek, gerekli cezaya çarptırılmaları için dava açılacağını sözlerine ekledi. 
     Danıştay 10. Dairesi'nin, 1998 4690 esas nolu dosya üzerinde yaptığı inceleme sonucu aldığı karar söyle 
     ''Alerji aşılarının soğuk zincir kurallarına uyulmak koşuluyla fatura karşılığı doktorlara satılmasına olanak veren dava konusu işlem yasaya aykırılık taşımaktadır. Nitekim, dosyada bulunan belgelerin incelenmesinden, idarece tanınan bu satış izninin ilaç firmalarınca kapsamının genişletildiği, doğrudan polikliniklere ve bazı işyerlerine alerji aşıları dışında tetanos ve hepatit B aşılarının da satıldığı görülmektedir. 
     Ecza depolarınca eczaneler dışında aşıların direkt olarak hekimlere de satılabileceğine ilişkin dava konusu işlem, 984 Sayılı Yasanın 11. maddesi hükmüne açıkça aykırı olup, anılan işlemde hukuka uyarlık bulunmamaktadır. Açıklanan nedenlerle dava konusu işlemin iptaline oybirliğiyle karar verildi.'' 
     






</TEXT>
</DOC>
