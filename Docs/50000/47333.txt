<DOC>
<DOCNO> 47333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sondun15.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Ladin'i teslim etmek için gizli pazarlık mı yapıyor 
</HEADLINE>
<TEXT>

     İngiltere'de yayınlanan The Guardian gazetesi, Afganistan'daki Taliban yönetiminin Dışişleri Bakanı Vekil Ahmed Mütevekkil'in, İslamabad'ı gizlice ziyaret ettiğini ve Pakistanlı yetkililer aracılığıyla, ''tarafsız üçüncü bir ülkede yargılanması şartıyla'' Usame Bin Ladin'i teslim etmeyi önerdiğini öne sürdü. 
     Guardian, Taliban'ın krizin başlangıcından bu yana ilk kez ''güçlü bir delil aramaksızın'' Bin Ladin'in ABD dışında bir ülkeye teslim edilmesi yönünde bir öneri getirdiğine işaret etti ve ''Karşılığında da ülkelerine yönelik bombardımanın sona erdirilmesini istiyorlar'' diye yazdı. 
     Söz konusu haberi Pakistan ordusunun üst düzey bir komutanına dayandıran The Guardian, ''Ancak geçen ay New York ve Washington'daki terörist saldırılardan Bin Ladin'i sorumlu tutan Amerikan yönetiminin bu öneriyi reddettiği anlaşılıyor'' yorumunu yaptı. 
     ABD'nin bu tür önereleri değerlendirmek yerine Taliban yönetimi içinde bir ''çatlak'' oluşturma çabalarına hız verdiğini öne süren The Guardian, ''aslında Taliban'ın Bin Ladin'i ele geçirme gücüne sahip olup olmadığı da bilinmiyor. Zira Bin Ladin'in kendi ordusu olduğu herkes tarafından biliniyor'' diye yazdı. Öneriyi Pakistan'a ulaştıran Taliban'ın Dışişleri Bakanı Vekil Ahmed Mütevekkil'in de yönetimin güçlü isimlerinden biri ve diğer mollalara göre biraz daha modern bir kimlik olduğunu belirten gazete, önerinin yapıldığı toplantının CIA ve Pakistan gizli servisi ISI'nın üst düzey yöneticileriyle geçen Pazartesi günü İslamabad'da gerçekleştiğini iddia etti. 
     Haber göre, Mütevekkil'in önerisini geri çeviren Amerikan yetkililer, bunun yerine Dışişleri Bakanı'nı Kabil'deki rejimin devrilmesi konusunda kendilerine yardımcı olmaya ikna etmeye çalıştı. 
     Haberde, CIA yöneticilerinin Mütevekkil'den, Kabil'deki açık fikirli kadroları biraraya getirmesini istedikleri öne sürüldü. 
     Mütevekkil'in ABD Dışişleri Bakanı Colin Powell ile görüşmeyi de istediğini, ancak bunun mümkün olmadığını yazan gazete, Mütevekkil'in Powell'ın İslamabad'a gelişinden sonra, dün gece Kabil'e döndüğünü, Taliban yönetiminin de resmi açıklamalarında bu ziyareti kesin bir dille yalanladığını hatırlattı. 
     






</TEXT>
</DOC>
