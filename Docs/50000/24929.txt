<DOC>
<DOCNO> 24929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun04.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI kundakçı çevrecileri arıyor 
</HEADLINE>
<TEXT>

     ABD'de Dünya Özgürlük Cephesi ELF adlı çevreci bir kuruluşun, internet sitesinde çevreye zarar veren kuruluşların nasıl kundaklanacağını anlatması, Federal Soruşturma Bürosu FBI harekete geçirdi. 
     İnternet sitesinde, binaların nasıl kundaklanacağına ilişkin yöntemleri ve kullanılan malzemeyi ayrıntılarıyla anlatan çevreci kuruluş, geçen ay Washington Üniversitesi'ndeki bazı binaların ve Oregon'daki bir fabrikanın kundaklanmasının sorumluluğunu üstlendi. 
     FBI sözcüsü Beth Anne Steele, çevreci kuruluşu doğrudan suçlamaktan kaçınırken, olayların arasındaki bağlantının araştırıldığını söyledi. 
     Dünya Özgürlük Cephesi, FBI tarafından ''ülkenin en tehlikeli terörist gruplarından biri'' olarak değerlendiriyor. Ancak, çevreci örgütün 4 yıldır sürdürdüğü şiddet eylemlerinde hiçkimsenin ölmediği veya yaralanmadığı belirtiliyor. 
     Steele, ''ELF, şiddet eylemleriyle kimseyi incitmediğini söylüyor.Ancak kundaklamaların sonucu öngörülemez. Birilerinin yaralanması an meselesi'' dedi. ELF ve Hayvan Özgürlük Cephesi ALF , 1997 yılından beri 24 zarar verici eylemde bulundular. Örneğin, 1998 yılında Colorado'daki bir kayak evinin kundaklanması, 12 milyon dolar zarara yol açtı. Her iki kuruluş hakkında da çok az bilgi bulunuyor. ELF'in sözcüsü Craig Rosebraugh, Portland'da bir büfe işletiyor. Rosebraugh, tek işlevinin, ELF'in basın açıklamalarını yapmak olduğunda ısrar ediyor ve grubun üyeleri hakkında bilgi vermiyor. İnternet sitesindeki bilgilerde ise, örgütün tek liderliğinin bulunmadığı, eylemlerin belli bir merkezden yürütülmediği veya resmi üyeliğin söz konusu olmadığı gibi bilgilere rastlanıyor. Bunun yerine eylemlerin bir kişiden birkaç kişilik ya da kalabalık gruplara kadar farklı şekillerde gerçekleştirildiği, grupların birbirini tanımadığı ileri sürülüyor. 







</TEXT>
</DOC>
