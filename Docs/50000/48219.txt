<DOC>
<DOCNO> 48219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo01.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'e Juventus talip... 
</HEADLINE>
<TEXT>

     İnter'de kadro dışı bırakılan milli futbolcu Hakan Şükür'e, İtalya'nın bir başka büyük kulübü Juventus'un transfer teklifinde bulunduğu öğrenildi. 
     Juventus'un bu hafta Bologna ile yaptığı lig maçında sakatlanan Salas'ın 6 ay sahalardan uzak kalacağı açıklanırken, Juventus Teknik Direktörü Marcello Lippi'nin, bu oyuncunun yerini Hakan Şükür ile doldurmayı düşündüğü belirtildi. 
     Juventus Kulübü'ne yakın çevrelerden alınan bilgiye göre, zaten satış listesinde bulunan Hakan Şükür için, bu sabah menajerler aracılığıyla görüşme yapıldığı öğrenildi. 
     İnter'in UEFA Kupası takım listesinde de yer almayan Hakan Şükür'e, takımının bu akşam Milan ile yaptığı derbi maçtan önce dağıtılan 28 kişilik geniş kadronun tanıtıldığı listede de yer verilmedi. 
     İnter Kulübü'nün, Hakan Şükür'e yarın akşama kadar gelen tekliflerden birine ''evet'' demesi için ''ultimatom'' verdiği, hafta içinde İtalyan basınında yer alıyordu. 
     İnter-Milan derbisini izlemek için bugün Milano'ya gelen Türk Milli Takımı Teknik Direktörü Şenol Güneş de Hakan Şükür ile konuştuğunu ve bir takıma ''evet'' demesi gerektiğini kendisine ilettiğini söyledi. 
     30 yaşındaki milli futbolcuya İngiltere'nin Liverpool, Tottenham, 
     Westham ve Fulham takımlarından da teklif geldiği bildirildi. 
     






</TEXT>
</DOC>
