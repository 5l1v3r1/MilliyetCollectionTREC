<DOC>
<DOCNO> 31477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/yazar/mujde.html </URL>
<DATE> 2001/07/11/ </DATE>
<TIME>  </TIME>
<AUTHOR> Gani MÜJDE  </AUTHOR>
<HEADLINE>
Böyle düğün görmedim... 
</HEADLINE>
<TEXT>

     Antepli Beşir Ağa’nın oğlu Satılmış’ı sünnet ettirdiği geceyi ne siz sorun ne ben söyleyeyim sevgili kriz mağduru Milliyet okurları. 
     Düğün için Swissotel’in balo, defile, kokteyl, makyaj, berber, ağda gibi tüm salonlarını tutan Beşir Ağa, oteldeki tüm odaları da kapattı. Çıkmamakta direnenlerin ise üstlerine kapıyı çivilettirdi. 
     Otelde oda yetmemesi ihtimaline karşılık çevrede bulunan İnönü Stadı’nı, Levent Kırca Tiyatrosu’nu, gaz deposunu ve Dolmabahçe Sarayı kutsal emanetler bölümünü de kiralayan Beşir Ağa’nın oğlu Satılmış’ı, ünlü kalp cerrahı Erol Öz, ünlü beyin cerrahı Gazi Yaşargil, ünlü kalp cerrahı Bingür Sönmez, Amerikan Metodhist Hastanesi Başhekimi Dr. DeBakey ve Sağlık Bakanı Osman Durmuş başkanlığındaki bir heyet sünnet etti. 
     Sünnetten hemen sonra kendisi büyükçe bir limuzine bindirilen Satılmış’ın kesilen çük parçası da başka bir limuzine bindirilerek defnedilmek üzere Karacaahmet Mezarlığı’na gönderildi. 
     Düğünden önce sade bir törenle Ayasofya’da yapılan sünnet mevlidini ise Yaşar Nuri Öztürk ile Banu Alkan birlikte okudular. 
     Sertab Erener, Ajda Pekkan ve genç şarkıcı Tarık ise mevlitte ancak vokal yapmakla yetindiler. 
     Davetlilere ise yüz dolara sarılmış mevlit şekerleri hediye edildi. 
     Ünlü travesti Sisi’nin organize ettiği düğün gece saat 20.00 gibi başladı. 
     Cemil İpekçi’nin diktiği sünnet önlüğü ile pek sevimli duran 19 yaşındaki minik yavrucak Satılmış’ın düğün yatağı da Yıldırım Mayruk tarafından hazırlandı. 
     Mayruk’un "Ben ünlü bir modacıyım, düğün yatağı yapmam" türündeki itirazları ağzına tomarla dolar sokularak engellendi. 
     Kral TV’de klibi yayınlanan herkesin sıra ile sahne aldığı gecede, Kral TV’de yayınlanan reklamların yapımcıları ve kameramanları bile şarkı okudu. 
     Sinan Çetin’in okuduğu Çökertmeden Çıktım da Halilim’ şarkısı uzun uzun alkış aldı. 
     Gecenin yıldızı ise 20 koyun eşliğinde ve çoban kılığında sahneye gelen Tarkan’dı... 
     Kompozisyonu Beşir Ağa tarafından çizilen bu sahne boyunca Tarkan tam 14 kere Kuzu Kuzu’ şarkısını söyledi. 
     Bu sırada kuzu etli pilavlar servis yapıldı. 
     Sahnedekilerin başına tam üç bavul dolusu doların saçıldığı gecenin sürpriz konuğu ise Kemal Derviş’ti... 
     Kemal Derviş klarnetçi kılığı ile geldiği düğünde Hazine yararına bir bavul dolar toplayıp salonu erken terk etti... 
     Derviş gittikten sonra da dolar yağmuru devam etti. 
     Beşir Ağa bir ara dolarla yetinmeyip, İbrahim Tatlıses’in başına doların üstünde resmi bulunan Benjamin Franklin’in kemiklerini fırlattı. 
     Gecenin sonunda ise havai fişek gösterisi vardı. 
     O kadar çok havai fişek atıldı ki horozlar "Gün doğdu, sabah oldu" diye ötmeye, tavuklar gecenin ikisinde yumurtlamaya başladılar. 
     Tavukların başına da dolarlar saçıldı. 
     Gecede, kapının önünde arabasının otoparktan gelmesini bekleyenlerin üzerlerine de dolarlar saçıldı. 
     Düğünü izleyen gazetecilere ise dolar değil İngiliz sterlini atıldı. 
     Gecede sırası gelmediği için sahne alamayan şarkıcılar ise şu aralar tek tek evleri dolaşarak düğün gecesi söyleyemedikleri şarkıları söylüyorlar. 
     Hah kapı çalındı Muazzez Hanım geldi galiba... 
     
Web-Cam      Sokaklardaki taciz bıktırdı... 
     Her sokakta yürüdüğünde çeşitli kişilerin elle tacizine maruz kalan Taciser Hanım, en sonunda çareyi buldu. Göğüslerine işlettirdiği aslan resimleri sayesinde tacizden kurtulduğunu söyleyen Taciser Hanım, "Artık her yerde göğsümü gere gere dolaşıyorum" diyor... 
     
     







Tütün vetosu ve devletçilik 


Denizde kum 


Damızlık ihracı 


Genelkurmay, 'Avrupa ordusu' için ne diyor 


Yasağın ömrü 


Kayıt işkencesi 


Kriz bitti mi 


Barışma zamanı 


Böyle düğün görmedim... 


Devlet - yatırımcı ilişkisi... 


Bir operasyonun gerçek öyküsü 


Banka soy KİT'i batır Ürün yak 


Milenyum Türkiye'ye yaramadı 


Bu kanunlar istikrar uğruna 


Güven, ruh gibidir 


Banka defteri gene açık kaldı 


</TEXT>
</DOC>
