<DOC>
<DOCNO> 30876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sonspo05.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, Löbe ve Kovaceviç ile anlaşmaya vardı... 
</HEADLINE>
<TEXT>

     Süper Ligin yeni takımlarından Malatyaspor, Trabzonsporlu Löbe ve Erzurumsporlu Kovaçeviç'i de kadrosuna dahil etti. 
     Koru Otel'de yapılan imza töreninde konuşan Malatyaspor Kulübü Asbaşkanı Ahmet Yalınkılıç, daha önce Trabzonspor'dan Miloşevski ve Cizrespor'dan Erhan'ı daha önce transfer ettiklerini hatırlatarak, 2 yıllık sözleşme imzaladıkları Kovaçeviç-Löbe ikilisi ile daha da güçlendiklerini söyledi. 
     Yalınkılıç, dış transfer çalışmalarının sürdüğünü anlatarak, ''Transferde belki biraz geç kaldık ama Trabzonspor'dan Nesim ve Abdulkadir ile görüşmelerimiz son aşamaya geldi. Sanırım gelecek hafta en az biriyle kesin olarak anlaşacağız'' diye konuştu. 
     Ahmet Yalınkılıç, ismini açıklamak istemedikleri yabancı bir stoper ile orta saha oyuncusuyla ilgilendiklerini ifade etti. 
     Öte yandan, yeni transferler Alexsander Löbe ve Kovaçeviç, 2 yıllık sözleşmeyi imzaladıktan sonra, Malatyaspor forma ve bayrağı ile poz verdiler. 
     Löbe, ilk hedefinin kamptaki arkadaşları ile uyum sağlamak olduğunu belirterek, ''Takımı tanımak için elimden gelen çabayı sarfedeceğim'' dedi. 






</TEXT>
</DOC>
