<DOC>
<DOCNO> 46392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur20.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili maaşlarıyla ilgili düzenleme TBMM'de görüşülüyor 
</HEADLINE>
<TEXT>

     TBMM Genel Kurulu'nda, Gelir Vergisi Kanunu'na bir geçici madde ekleyen tasarının görüşmelerine başlandı. 
     TBMM Genel Kurulu, Başkanvekili Murat Sökmenoğlu başkanlığında saat 15.00'te toplandı. 
     Danışma Kurulu'nun, devlet iç borçlanma senetleri gelirlerinin 50 milyar liraya kadar olan kısmına vergi muafiyeti sağlayan ve milletvekili ödenek ve yolluklarını ''en yüksek devlet memuru'' maaşına endeksleyen Tasarı'nın, 48 saat geçmeden Genel Kurul'da görüşülmesine ilişkin önerisi, oylanarak kabul edildi. 
     AK Parti Karaman Milletvekili Zeki Ünal'ın, Tarım, Orman ve Köyişleri Komisyonu üyeliğinden istifası okunurken, ''Ahlat Araştırma Komisyonu''nda boş olan ve DSP'ye düşen üyeliğe Tunceli Milletvekili Bekir Gündoğan, Dışişleri Komisyonu'nda boş bulunan ve ANAP'a düşen üyelik için İstanbul Milletvekili Ahat Andican seçildi. 
     DYP Grup Başkanvekili Turhan Güven, gündeme geçilmeden önce söz alarak, dün görüşülen ve yurt dışına asker gönderilmesini içeren Başbakanlık Tezkeresi'ne grup olarak ''beyaz oy'' verme kararı aldıklarını hatırlatarak, ''Tutanaklarda, Genel Başkanımız Çiller'in oylamaya katılmadığı görülüyor. Oysa, kendisi buradaydı ve birlikte oy kullandık. Bu yanlışlığın giderilmesini istiyorum'' dedi. 
     Genel Kurul'da daha sonra, devlet iç borçlanma senetleri gelirlerine vergi muafiyeti sağlayan ve milletvekili ödenek ve yolluklarını yeniden düzenleyen tasarının görüşmelerine başlandı. 
     






</TEXT>
</DOC>
