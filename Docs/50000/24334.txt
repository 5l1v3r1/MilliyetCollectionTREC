<DOC>
<DOCNO> 24334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo22.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Futbol Federasyonu "Daum'un lisansı geri alınabilir" 
</HEADLINE>
<TEXT>

     Almanya Futbol Federasyonu DFB , Beşiktaş Teknik Direktörü Christoph Daum'un antrenörlük lisansının, uyuşturucu skandalından dolayı elinden alınabileceğini açıkladı. 
     DFB tarafından bugün yapılan yazılı açıklamada, Daum hakkında açılan davanın yakından izleneceği ve uyuşturucu kullanmaktan suçlu bulunması durumunda lisansının elinden alınması için gerekli işlemlerin başlatılacağı belirtildi. 
     Açıklamada, lisans için gerekli koşulları yerine getirmemesi durumunda DFB Antrenörlük Tüzüğü'nün 13. maddesi gereğince bir antrenörün ya da teknik direktörün lisansının elinden alınabildiğine işaret edildi. Koblenz Savcılığı, Daum hakkında toplam 63 kez kokain satın aldığı gerekçesiyle dava açmıştı. 







</TEXT>
</DOC>
