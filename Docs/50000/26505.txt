<DOC>
<DOCNO> 26505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur18.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz grupta Tantan'a yüklendi... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, hizmet için gelenlerin partilerinde yükselemeyecekleri mevki ve makam olmadığını belirterek, ''ANAP hiç kimsenin kişisel isteklerini, şahsi ihtiraslarını tatmin için elini kolunu sallayarak gelip, bunları elde edemeyince de destursuz çekip gidebileceği bir parti değildir'' dedi. 
     Yılmaz, partisinin TBMM Grup Toplantısı'nda yaptığı konuşmada, ANAP felsefesinin zamanla diğer partiler tarafından da benimsendiğini anlatarak, ''ANAP'ın asıl, diğer partilerin ise suret'' olduğunu iddia etti. 
     ANAP'a hizmet için gelenlerin yükselemeyecekleri mevki ve makam olmadığını kaydeden Yılmaz, özetle şunları söyledi 
     ''ANAP hiç kimsenin kişisel isteklerini, şahsi ihtiraslarını tatmin için elini kolunu sallayarak gelip, bunları elde edemeyince de destursuz çekip gidebileceği bir parti değildir. Bu parti hiç kimsenin şahsi ikbaline hizmet etmek için değil millete hizmet etmek için kurulmuştur. Önce ben, sonra ben, sadece ben diyen hiç kimseye bu partide yer yoktur. O görev olmaz, illa bu görev türü yaklaşımlar hizmet etme aşkının değil, başka amaçların işaretidir. Kimse gücü kendinde görmesin. ANAP kurumsal bir harekettir, bir kadro hareketidir. Kendilerini ANAP'ın üzerinde görenlerin, milletimize tepeden bakan tek parti bürokratlarından farkı yoktur.'' 
     Yılmaz, yolsuzlukla mücadele görüntüsü altında gerçekleştirilen siyasi tasfiye ve siyaset alanını düzenleme girişimlerinin devlete ve demokrasiye büyük zararlar verdiğinin anlaşılması gerektiğine dikkat çekerek, ''Bu girişimlerin, yargıdan güvenliğe kadar her alanda devletin çivisini yerinden çıkarttığını hiç kimse görmezden gelemez'' dedi. 







</TEXT>
</DOC>
