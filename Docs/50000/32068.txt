<DOC>
<DOCNO> 32068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/dunya/adun.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaptı yapacağını 
</HEADLINE>
<TEXT>

Türkiye, ABD Kongresi’ndeki dengenin bozulmasının ilk faturasını ödemek üzere. Yeminli Türk düşmanı, Demokrat Senatör Biden, bir oldu bittiyle, Türkiye aleyhine bir Kıbrıs tasarısı çıkarıverdi 
     WASHİNGTON Milliyet 

     ABD senatosundaki Cumhuriyetçi ve Demokrat parti arasındaki 50 - 50 hassas dengenin bir Cumhuriyetçi senatörün geçtiğimiz Mayıs’ta istifasıyla Demokratlar lehine bozulmasının Türkiye açısından olumsuz gelişmeler yaratacağına ilişkin Milliyet’in haberi önceki gün yaşanan bir oldu bittiyle doğrulandı. Senatodaki komite başkanlıklarının Demokratlar’ın eline geçmesine yol açan söz konusu istifadan sonra Dış İlişkiler Komitesi başkanlığına gelen Rum ve Ermeni lobisinin etkin isimlerinden Joseph Biden korkulanı yaptı ve Kıbrıs’a ilişkin bir tasarıyı komitede oylatmadan geçirdi. 
     Biden, Yunan asıllı Senatör Olympia Snowe’un sunduğu ve ABD’yi, ’Kıbrıs’ta işgal edilmiş alanda, kuşatılan halkın özgürlük ve insan hakları üzerindeki kısıtlamalara son verme’’ yönünde çaba göstermeye çağıran tasarıyı, gündemde olmamasına karşın aniden gündeme aldı. 
     Başkanlık sıfatını kullanarak, tasarıda hiçbir değişiklik veya ek yapılmasına izin vermeyen Biden, oylama yaptırmadan kabul etti ve diğer tasarılarla birlikte Senato Genel Kurulu’na gönderdi. 
     
     Kuşatılmış halk 
     Tasarıda, ’kuşatılmış halklar’’ olarak, Kuzey Kıbrıs’ta yaşayan Rumlar ve Maruniler kastediliyor. 
     Tasarının kabul edilebilmesi için, Senato’nun yanı sıra Temsilciler Meclisi’nden de geçmesi gerekiyor. ABD Başkanı’nın onayına gerek olmayan tasarı, kongreyi hassasiyete davet ederken, yasal olarak bağlayıcı bir özellik taşımıyor. 
     Gözlemciler, daha önce Rum - Yunan ve Ermeni lobilerinin getirdiği tasarıların gündeme alınmadığını hatırlatırken, Biden’ın gelmesiyle, bu durumun Türkiye aleyhine döndüğünü belirtiyorlar. 
     



 DÜNYA 











</TEXT>
</DOC>
