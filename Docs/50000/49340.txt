<DOC>
<DOCNO> 49340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/magazin/yazdud.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul eğlence yaşamının Amazonlar'ı 
</HEADLINE>
<TEXT>

Hepsi işinin ehli, üniversite mezunu, aralarında üç-dört lisan bilen var, alacakaranlıkta korkusuzca savaşıyorlar, müşteri portföyleri sanat, sosyete ve iş dünyasının ünlüleri, kadın başlarıyla gece yaşamının nabzını tutuyorlar... 
     Bu kez farklı bir konuyla çıkmak istedim karşınıza. İstanbul'da eğlence sektöründe sabahlara kadar cesaretle savaş veren, bazen densiz, alkolü fazla kaçırmış müşterilere, kadın başlarıyla nazik bir şekilde hadlerini bildiren 'demir leydi'leri konuk ettim sayfama. Hepsini yakından tanıyorum. Kimisi yıllardır bu işin içinde. Kimisi birkaç senelik. Ama hepsi zirvedeki mekanların zirvedeki isimleri. Patronlarının sağ kolları. Personel, mutfak, müşterilere gönderilen adisyonlardan çoğu zaman onlar sorumlu. Hatta yenilenen mekanların dekorasyonlarında onların kadınca zevklerinin izi var. Hepsi şık, zarif, lisan bilen, kültür düzeyleri yüksek isimler. POSTA'nın acar muhabiri, geleceğin yıldız isimlerinden sevgili Ahmet Cumalı da bu güzellerin fotoğraflarını çekti. Sağ kolum, asistanım sevgili Özgür Köylü röportajların toparlanmasında müthiş yardımcı oldu. 
     Can dostum İzzet Çapa'nın üç yıldır sağ kolu olan Rose Kar'dan başlayalım. İtalyan bir anne ve Ermeni bir babadan dünyaya gelen Rose'nin özelliklerini öğrenince ağzım bir karış açık kaldı. Orta ve liseyi St. Pulcherie ile St. Benoit'da okumuş. California Art Design'dan mezun. Türkçe dahil 6 lisan biliyor. Home Store'da 5 yıl ithalat müdürlüğü yapan Rose, saat 11.00'de işinin başında, ertesi sabah 05.00'e kadar çalışıyor. Rose, People, Catwalk -Vodka ve Çingene'nin medya -halkla ilişkilerini yürütüyor, 80 kişilik profesyonel ekibe ablalık yapıyor. Çapa Çapa'ya ait mekanlardaki tek sıkıntısı İzzet'in her yemeği ona tattırması. Şeflerin, güvenlik görevlilerinin ve garsonların bazen baş edemediği alkollü müşterileri Rose tatlı dili, güler yüzü ile sakinleştiriyor. "Bizim müesselerimize düzgün insanlar geliyor. O nedenle benim pek sorunum olmuyor. Ama patronum İzzet Çapa için psikolog görevini üstlenmiş durumdayım. Çünkü kafası çok çalışan, çok yorulan ama biraz agresif biri. Onu frenlemek de benim işim" diyor. Rose, Çingene'de, müşterilerin Anita'nın yemeklerine bayıldığını özellikle mezelerin günlük hazırlandığını söylüyor. People, Catwalk -Vodka ve Çingene'nin karma bir müşteri portföyü olduğunu söyleyen Rose, en çok Çingene'de patronu İzzet eğlendiği an mutlu oluyor. Ülkan -Nilgün Delikan, Mehmet Cansun ve karısı, Metin -Hülya Aşık, Can Tanrıyar, Petek Dinçöz, Gizem Özdilli, Monik -Ceri Benardete, Ayşe -Adnan Polat, Feryal -Kemal Gülman, Ajda Pekkan, Yıldırım Mayruk, Barbaros Şansal, Rose'un sorunsuz müşterileri arasında. Evli ve iki çocuk annesi olan Rose'un temposuna ailesi yetişemiyor. 
     
Şamdan'da kadın şıklığı, Venge'de Dilek'in başarısı      Şamdan'ın işletme müdürü Selma Şeşbeş Uras, İzmir Türk Koleji ve Ege Üniversitesi Biyolojik Oceanography Bölümü'nü bitirdikten sora 1983 yılında Yordam Reklam Ajansı'yla iş hayatına atılmış. Hemşerim. 1989'da Almanca ve İngilizce bildiği için Alman tekstil firmasının genel koordinatörlüğünü yapmış. 1992 ve 1994 yılları arasında Şamdan'ın işletme müdürlüğünü üstlenmiş. 1993'de evlenip 1995 yılında oğlu Ali doğunca işinden ayrılmış. Eşiyle beraber tekrar tekstil sektörüne girmiş. 2001 yılının mart ayında eski görevine yani Şamdan işletme müdürlüğüne dönmüş. Kebap kültürüm olmamasına rağmen en sık gittiğim mekanlar arasında olan Venge'de Dilek'in başarısını inkar etmemek gerek. Tanımadığı masalarla bile yakın ilişkide olan, konuklardan yemekler, personel, servis konusunda fikir alan Dilek Terzioğlu, işinin ehli isimlerden. 1988 yılında Manajans Thompson Reklam'da iş yaşamına başlayan Dilek'in örnek aldığı kişi, halkla ilişkiler sektörünün duayeni Betül Mardin. "Müşteri mutluluğunun, kurum kültürünün önemli bir parçası olduğuna inandığım için bunu her zaman ön plana alırım. İletişim bir bütündür. Medya ilişkilerinin koordinasyonu, özel haber ve röportaj olanaklarının yaratılması, iletişim sponsorluk olanaklarının geliştirilmesi amacıyla raporlar hazırlamak görevlerim arasında" diyor. Le Select ve Venge'nin patronu olan Kemal Koç'dan da çok şey öğrenmiş. Nuri Çolakoğlu, Mihrinur -Tezcan Yaramancı, Ali Sabancı, İnci -Mehmet Gazioğlu, Hülya Avşar, Mehmet Ali Erbil gibi her kesimden müşteri ile tanışma olanağı bulmuş. Bugüne kadar da hiç bir aksilikle karşılaşmamış. Tabii bunda, Venge'deki işinin saat 24.00'de sona ermesinin önemli rolü olduğunu vurguluyor. Venge'deki favori yemeği beyti ve iskender. 
     
Otelcilik zor zanaat, rezervasyonda dikkat şart      Buket Oğuz 28 yaşında. Ankara TED Koleji'nden mezun olduktan sonra Bilkent Üniversitesi ve Otelcilik'i bitirmiş. London School Public Relations'dan sertifikasını almış. Ankara Hilton'da staj yapmış. 5 yıl The Marmara İstanbul'un Basın ve Halkla İlişkiler Müdürülüğü görevini yürütmüş. Şu günlerde Hilton'da aynı görevi sürdürüyor. İngilizce ve İspanyolca bilen Buket'in en büyük sıkıntısı, ekonomik kriz, savaş nedeniyle pazarlama konusunda zorlanması. Son günlerin gözde İtalyan restoranı Pucci'de görev yapan Aylin Kesir, hiçbir işe karışmayan, herkese saygı duyan patronu Emrah Hattat ve eğlence sektörünün başarılı ismi, Pucci'nin işletmecisi Cevat Tuksavul ile çalışmanın kendisi için büyük şans olduğunu söylüyor. Müşterileri genelde genç jenerasyon, o nedenle fazla sorun yaşamıyor. Pucci'de rezervasyon işlerini de yürüten Aylin, "Bu konuda çok dikkat gerekiyor. O nedenle rezervasyon sahibinin telefonunu mutlaka alırım" diyor. Bugüne değin Swissotel'in değişik departmanlarında çalışan Aylin, Pucci öncesinde '8. Sanat Yiyecek İçecek Hizmetleri', Pescatore ve Kalamış Paysage Restaurant Bar'da çalışmış. En sevdiği yemekler ise limonlu sorbe ve jumbo karidesli linguine napolitan. Müşterileri arasında borsacılar, radyocular, sanatçılar ağırlıkta. Sözgelimi Canan Yaka -Ergin Tanca, Zafer Civelek, Erdal Matraş, Sıdıka Sabancı, Murat Bilican... 
     
Salsa, Şamata ve Andon'a buyrun      İstanbul doğumlu Rengin Barlas evlenip ayrılmış. Turizm Otelcilik Okulu mezunu. Uzun süre kendi işiyle uğraşmış. Açtığı Zeyno Mantı dükkanları ile popülerliğini kazanmış. Bilsak'da Mustafa Kemal Ağaoğlu'nun yanında operasyon müdürlüğünü sürdürmüş. İstanbul Ticaret Odası'nın Cemile Sultan Korusu'ndaki sosyal tesislerinde işletme müdürlüğü yapmış. Joyeux'un sahibesi Arzu Dalokay'ın teklifi üzerine Kıbrıs -Girne Yat Limanı'nda Hasan Ramadan Cemil'e ait Carab Restaurant'da bir yıl çalışmış. Daha sonra Yeşilköy'deki La Chateau'nun işletme müdürlüğünü yapmış. Şu anda AFM Sinemaları'nın ve aynı bünyede yer alan Alberto's Salsa Bar Restaurant'ın işletme müdürlüğünü yürüten Rengin Barlas "Farklı bir müşteri portföyüne sahip olduğumuz için diğer işletmecilere oranla benim işim daha az riskli" diyor. Müşterileri arasında Eran Tapan, Yeşim Salkım, Burak Kut, Yurdal Sert- Esin Moralıoğlu, İzzet Öz, Elif Ergani gibi isimler var. Rengin Hanım'ın Salsa Bar'da en beğendiği yemek Chimichanga tortellini tavuk, et ve ince kıyılmış soğanla servis yapılıyor . Lise yıllarından beri Çetin Körükçü yönetiminde Fatih İleri Türk Müziği Konservatuarı Derneği'nde çalışmalarını sürdüren Serap Yılmaz gece yaşamının hareketli mekanı Şamata'da işletmecilik ve medya ilişkilerini yürütüyor. İstanbul Üniversitesi Basın Yayın Yüksek Okulu'ndan mezun. Müthiş bir sese sahip. Üstelik Universal bünyesinde bulunan Neşe Müzik'den çıkan 'Bir Şarkıdır Yaşamak' adlı Türk Sanat Müziği Arşiv çalışmasında süpervizör olarak görev yapmış. Ama müzik sektörünün içinde profesyonel olarak çalışmak istememiş. Serap'ın işi zor. Çünkü insanlar yemek sonrası 'laylaylom' yapmak için geliyorlar Şamata'ya. Dolayısıyla alkol dozaji fazla. Bugüne değin kendisine pek asılan çıkmamış, çünkü müşteriyle arasında olması gereken mesafeyi ilk günden koymuş. İdeali ilerde 'hayır' kelimesini kullanmamaya çalışarak aktif ve planlı bir yaşam sürmek. Heykeltraşlıktan gece hayatına geçen Andon'un işletmecisi Aslı Yörükoğlu ise gerçekten ilginç bir geçmişe sahip. 28 yaşında ve 10 yıldır gece yaşamının içinde. Ailesi ile girmiş bu işe. Kendi mekanları olan Jazzstop'da başlamış. Renkli bir aile yapısı var Aslı'nın. Dedesi Türkiye'nin ilk soyut ressamı Ferruh Başağa. Anneannesi Nermin Hanım dans eleştirmeni. Amcası Engin Yörükoğlu hepimizin tanıdığı müzisyen. Ağabeyi İmer Demirer, Avrupa ve Amerika'da tanınan bir caz trompetçisi. İmer'in karısı da ünlü bir müzisyen aileden gelen, çok iyi caz söyleyen Ayşe Gencer. Bu nedenle Aslı'nın içi dışı caz. Andon'un müşteri porföyünde Yavuz Özkan, Yusuf Kurçenli, Ali Sirmen, Yalçın Bayer'in yanı sıra, öğretim görevlileri, ressamlar, müzisyenler, gazeteciler var. Çalışma saatleri 14 00 -04 00 arası. Aslı'nın en sevdiği yemek ise Andon çökertme. Evet, bugünlük de bu kadar. Kalın sağlıcakla, en kötü gününüz benimkinden iyi olsun efendim. 
     



 MAGAZİN 











</TEXT>
</DOC>
