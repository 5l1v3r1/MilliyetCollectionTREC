<DOC>
<DOCNO> 1178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/yazar/cerrahoglu.html </URL>
<DATE> 2001/01/08/ </DATE>
<TIME>  </TIME>
<AUTHOR> Nilgün CERRAHOĞLU  </AUTHOR>
<HEADLINE>
İndirgenmiş ittifak... 
</HEADLINE>
<TEXT>

     ROMA 

     "İndirgenmiş uranyuma indirgenmiş sefaret..." 
     Washington'un ev sahibi ülkeye danışıp, görüşmeden Avrupa topraklarındaki en büyük sefaretlerinden birini bir "oldu bitti"yle boşaltması gözlemciler tarafından böyle yorumlandı. Çizme'deki ABD büyükelçiliğinin kapatılması İtalya'da "şok" yarattı. 
     "Dost, müttefik bir ülkedeki bir büyükelçiliğin kamuya kapatılması ve boşaltılması... bugüne dek eşi, benzeri görülmemiş bir olaydır" dedi örneğin bizzat kendisi eski bir büyükelçi olan "La Stampa" 7 Ocak gazetesi başyazarı Boris Biancheri ve özetle ekledi 
     "ABD sefaretinin kapatılmasında öne sürülen 'güvenlik' gerekçelerine kuşkuyla bakmamız için bir neden yok. Ancak biçim ve zamanlamının "indirgenmiş uranyum krizi" ve krizin NATO ittifakının meşruiyet alanında açtığı tartışmalara denk gelmesi düşündürücü..." 
     Roma'daki ABD büyükelçiliğinin - Körfez Savaşı sırasında bile yaşanmayan - türden bir "İslamcı terör tehditi" ile kapatılması İtalyanlara inandırıcı gelmedi kısacası. 
     ABD kaynakları, İslamcı "kamikazeler"in cuma günü "Via Veneto"daki büyükelçiliği havaya uçaracağı istihbaratını aldıklarını ve bu bilgiye dayanarak elçiliği kapattıklarını söylüyor. İtalyan tarafı ise bir "oldu bitti"yle karşı karşıya bırakıldıklarını normal şartlar altında "iki dost ülkenin" bu kararı "birlikte alması gerektiğini" belirtiyor. Ve "müttefik" bir ülkeye kıyıda köşede kalmış küçük bir Afrika ülkesi muamelesi çıkartılamayacağından dem vuruyor. 
     İtalyan basınında manşetlere tırmanan olay, her halükarda "Bush yönetiminin" Avrupa'ya karşı takınacağı yeni ve mesafeli tutumun sembolik göstergesi olarak yorumlanıyor. "İndirgenmiş uranyum krizi" nedeniyle ABD ve NATO askeri aparatusuna "meydan okuyan" Avrupalı müttefiklere Bush yönetiminin "şamar etkisi" yaratan bir "sertlikle" cevap verme yolunu seçmiş olduğu iddia ediliyor. 
     "Balkan sendromu" nedeniyle başta NATO olmak üzere ABD'ye "meydan okuyan" ülkelerin başını gerçekten de İtalya çekiyor. Balkanlar'daki misyonlarda yer alan İtalyan askerlerinden 8'inin "indirgenmiş uranyuma" bağlı olduğu düşünülen nedenlerle yaşamını yitirmesi ve 50'ye yakın askerde de "kanserle ilişkili hastalıkların" bulunması NATO'yu güvenirliliği sorgulanan tartışmaların odak noktasına getiriyor. 
     İtalyanlar özellikle "indirgenmiş uranyumun" yoğun kullanıldığı bölgelerde görev yapmış olmaktan yakınıyor ve ABD'li misyon şeflerinin bu bilgiyi kendilerinden sakladıklarını iddia ediyorlar. 
     İtalya'nın verdiği "alarm"ın ardından birbiri ardına tepki gösteren NATO'nun Avrupalı müttefikleri yaygın biçimde "Balkan sendromu" olarak adlandırılan krizi tek tek masaya yatırıyor şimdi. "NATO ittifakına bundan böyle güvenemeyeceklerini" beyan eden Portekiz Başbakanı Antonio Gutteres'in açıklaması bu bakımdan çok çarpıcı. 
     Portekiz ve Çek Cumhuriyeti'nde 1, İspanya ve Hollanda'da 2'şer askerin ölümü Belçika'da 9, Fransa'da 4 askere Balkan misyonu dönüşünde konan "lösemi" teşhisi yağ halkaları gibi her geçen gün büyüyen skandalı, Avrupa - ABD arasında ciddi bir çıban başına dönüştürmeye aday. 
     Şimdi gözler yarın Brüksel'de yapılacak NATO toplantısında. "Avrupa Savunma Kimliği" tartışmalarıyla zaten yol ayrımı tehdidiyle karşı karşıya kalan ittifak bakalım bu krizi nasıl aşacak " 
     
     





Issawi'ye saygı 


Dokunmaya devam 


Sessiz zirveler 


İndirgenmiş ittifak... 


Saray, stadyum ve hamburger .. 


Ortadoğu'da geriye sayım 


"Bizi sevmiyorlar .." 


Olimpiyat ve maydanoz 


Memleket gerçekleri... 


Demirel Çağlar dava arkadaşım 


Kefalet çeşitlidir 


Telekom tekeli gelişmenize engel’ 


"Cep" cebi yakıyor 


</TEXT>
</DOC>
