<DOC>
<DOCNO> 37114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur07.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinde doğum kontrolü arttı 
</HEADLINE>
<TEXT>

     Birleşmiş Milletler Nüfus Fonu UNFPA ,Marmara ve Bolu depremlerinin ardından geçen 2 yılda bölgede üreme sağlığı ve aile planlaması hizmetlerine başvuruda yüzde 300-400'e varan artış sağlandığını bildirdi. 
     UNFPA Türkiye Temsilcisi Ahmet Özırmak, A.A muhabirine, Sağlık Bakanlığı Ana Çocuk Sağlığı ve Aile Planlaması Genel Müdürlüğü ile işbirliği halinde bölgede yürütülen faaliyetler sonucu hazırlanan raporu açıkladı. 
     Depremin hemen ardından, Avrupa standartlarında 6 ambulansın Kocaeli, Gölcük ve 12 Kasım depreminden zarar gören Düzce bölgesinde hizmete sunulduğunu anlatan Özırmak, bu ambulansların gerektiğinde acil doğum yaptırılmasına da olanak sağlayacak şekilde jinekolojik muayene ve müdahaleye uygun masalarla donatıldığını belirtti. 
     Sağlık hizmetlerinin yerleşik olmadığı yerlerde bir doktor ve bir hemşirenin bu ambulanslarla bölgeyi gezerek halka bilgiler verdiğini, temel ilaçlar ve prezervatif dağıttığını anlatan Özırmak, aile planlaması konusundaki artışlarda bölgedeki imam ve müezzinlerin camilerden ''doğum kontrol için ambulanslar gelecek'' şeklinde bilgilendirme anonsları yapmalarının da etkili olduğunu kaydetti. 
     
     168 bin kişi danıştı 
     Özırmak'ın açıkladığı faaliyet raporuna göre, bölgede 2000 yılının ilk 5 ayında toplam 60 bin 451 kişi aile planlaması konusunda danışmanlık hizmeti alırken, bu rakam bu yılın ilk 5 ayında 168 bin 109'a çıktı. Artış oranı Yüzde 180 olarak gerçekleşti. 
     Gölcük ve Düzce'de 2000 yılının ilk 5 ayında 1613 kişi prezervatif kullanırken, bu rakam 2001 yılının ilk 5 ayında 6 bin 258'e çıktı. Doğum kontrol hapı kullananların sayısı ise 2000 yılının ilk 5 ayında 1672 iken, bu yılın ilk 5 ayında 6 bin 79 oldu. 
     Gölcük ve Düzce ayrı ayrı incelendiğinde ise Düzce'de bu ambulanslarda 2000 yılının ilk 5 ayında 120 kadına doğum kontrol için rahim içi araç spiral-ria takılırken, bu rakam yüzde 441 artışla 2001 yılının ilk 5 ayında 648 çıktı. 
     Yine Düzce'de doğum kontrol hapı kullananların sayısı 2000 yılı ilk 5 ayında 1149 iken, bu yılın ilk 5 ayında yüzde 300 artışla 4 bin 716 oldu. 
     2000 yılının ilk 5 ayında 968 kişi prezervatif kullanırken, bu rakam da yüzde 343 artışla 4 bin 295'e çıktı. 
     Rapora göre, Gölcük'te ise 2000 yılının ilk 5 ayında 109 kadına spiral takıldı. Bu rakam yüzde 134'lük artışla 2001 yılı ilk 5 ayında 254 oldu. 
     Yine aynı dönemde 523 kadın doğum kontrol hapı kullanırken, bir yıl sonra bu sayı yüzde 160 artarak, 1363'e çıktı. 
     Yine Gölcük'te, 2000 yılı ilk 5 ayında prezervatif kullananların sayısı 645 olurken, 2001 yılının ilk 5 ayında bu sayı yüzde 203'lük artışla 1963 oldu. 
     Gölcük'te ayrıca yeni bir doğum kontrol tekniği olan deri altına iğne yöntemi 16 kadına yapılırken, bu yöntemi kullanan kadınların sayısı 2001 yılının ilk 5 ayında yüzde 540'lık artışla 105'e çıktı. 







</TEXT>
</DOC>
