<DOC>
<DOCNO> 35161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/ekonomi/eko02.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’de onay günü 
</HEADLINE>
<TEXT>

IMF İcra Direktörleri Kurulu, 1.5 milyar dolarlık kredinin yolunu açacak olan kararını bugün verecek 
     ZÜLFİKAR DOĞAN Ankara 

     Uluslararası Para Fonu IMF İcra Direktörleri Kurulu, Türkiye’ye sağlanan mali desteğin temmuz ayı dilimini oluşturan 1.5 milyar doların serbest bırakılmasını görüşmek üzere bugün toplanıyor. 
     Dünya Bankası’ndan da programın "sosyal tahribatını" gidermek, reel sektör ve üretimdeki aksaklıkları ortadan kaldıracak fon tüzel kişiliğine yönelik müzakerelerde bulunmak üzere bir heyet pazar günü Ankara’ya geliyor. 
     Türkiye’nin ek niyet mektubunun değerlendirileceği bugünkü toplantıda, yeni kredi dilimine onay verilmesinin ardından, bu paranın gelecek hafta başında Türkiye’ye ulaşması bekleniyor. 
     IMF yetkilileri, Türkiye’yi oldukça rahatlatacak 3. kredi diliminin serbest bırakılmasının ardından, ağustos ayında Türkiye’de önemli bir ekonomik sorunla karşılaşılmasını beklemediklerini söylediler. Türkiye’nin ek niyet mektubunda, son gelişmeler çerçevesinde, makro ekonomik hedeflerin ağırlıklı olarak yer alması bekleniyor. IMF’nin en yüksek karar makamı olan İcra Direktörleri Kurulu, bugünkü toplantısının ardından, iki hafta süreyle tatile girecek. 
     
Dünya Bankası’ndan 1 milyar dolarlık kredi      IMF’nin bugün 1.5 milyar dolarlık kredi dilimini serbest bırakmasının yanı sıra, Dünya Bankası’ndan DB da üç yıl içerisinde Türkiye’ye sağlanacak toplamı 6 milyar dolara yaklaşan ülke kredisi dışında 1 milyar dolarlık ilave bir kredi için uzmanlardan oluşan bir heyet pazar günü Ankara’ya geliyor. Dünya Bankası sosyal destek programından ekonomik istikrar programının yol açtığı "sosyal tahribatın" giderilmesine yönelik 500 milyon dolarlık "yoksullaşma" kredisi ile reel sektör ve üretimin desteklenmesi amacıyla oluşturulacak rehabilitasyon fonu tüzel kişiliğine katkı için 500 milyon dolarlık kredinin müzakerelerini yapacak. 
     



 EKONOMİ 


























</TEXT>
</DOC>
