<DOC>
<DOCNO> 30357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/ekonomi/eko03.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon, Ulusal Yatırım’ı 2.5 trilyona satıyor 
</HEADLINE>
<TEXT>

Ege Yatırım ve Yurt Menkul Değerler’in satışını tamamlayan Fon, Ulusal Yatırım’ı da Güney Afrika kökenli Standartbank Off London’a satmaya karar verdi 
     SONGÜL HATISARU 

     Geçtiğimiz aylarda Sümerbank’ın bünyesine katılan Ulusal Bank’ın yatırım şirketi Ulusal Yatırım 2.5 trilyon liraya Güney Afrika kökenli İngiliz bankası Standartbank Of London’a satıldı. 
     Cıngıllı grubu Ulusal Yatırım’ı grup içindeki diğer aracı kurum Demir Yatırım’la rekabet etmesini önlemek için sadece aracılık işlemleri yapan yurtiçi müşteriye hizmet veren ve araştırma bölümü olmayan, masrafları oldukça düşük bir aracı kurum olarak konumlandırmaya çalışmıştı. Demirbank’ın ardından Ulusal Bank’a el konulmasıyla, Ulusal Yatırım da Fon’a geçmişti. 
     
     Son karar SPK’nın 
     Fon daha önce 14 trilyon 775 milyar liraya Ege Yatırım’ı Mehmet Kutman’a ait Avrasya Yatırım Holding, Zihni Holding ve Unit Investments’a, Yurt Menkul Değerler’i ise 405 bin dolara beş eski bankacıya satmıştı. Fon K Yatırım’daki paylarını da Dundas Ünlü’ye ve Co’ya sattı. Aracıların satışıyla ilgili hisse devrinin yapılabilmesi için, tek yetkili kurum olan Sermaye Piyasası Kurulu’nun SPK onay vermesi gerekiyor. Kurul’un önümüzdeki hafta içinde aracıların satışını gündemine alması ve satışlarla ilgili kararını netleştirerek bildirmesi bekleniyor. 
     
     Yeni teklifler 
     Tasarruf Mevduatı Sigorta Fonu’nun yeniden satışa çıkardığı Yaşar Yatırım ve Sümer Yatırım’la ilgili satış prosüdürü ise sürüyor. 9 Temmuz Pazartesi gününe kadar Sümerbank’ın yeniden ihaleye çıkardığı 12 iştirake teklif verilebilecek. 
     Yaşar Yatırım’a daha önce yabancı ortaklı Dundas Ünlü, Evgin Yatırım, Tüstaş Sınai Hizmetleri teklif vermişti. Sümer Yatırım’a ise Amerikan yatırım şirketi Trans Global Financial Corparation, Tüstaş Sınai Hizmetleri talip olmuştu. 
     Ancak tekliflerde uzlaşamayan Fon yönetimi aracıları geçtiğimiz hafta yeniden satışa çıkardı. Aracılar için yeni tekliflerin geldiği bildirildi. İki kurumun satışıyla ilgili kararın da önümüzdeki hafta içinde sonuçlanması bekleniyor. 
     
Bankayla birlikte Fon’a geçmişti      Demirbank’a el konulmasından sonra Ulusal Bank’la büyümeyi planlayan Cıngıllıoğlu grubu daha sonra Bankacılık Düzenleme ve Denetleme Kurulu’nun 17 Nisan tarihli kararıyla bu bankaya da el konulmasıyla finans sektöründeki iki kalesini birden yitirdi. Ulusal Bank, Halit Cıngıllıoğlu’nın Demirbank’tan sonra el konulan ikinci bankası oldu. Böylece bankanın aracı kurumu olan Ulusal Yatırım da Fon’a geçti. Daha sonra Sümerbank çatısına alınan bankanın yatırım şirketi de satışa çıkarıldı. Ulusal Yatırım’ın 29 Haziran verilerine göre 584 bakiyeli müşterisi bulunuyor. 
     



 EKONOMİ 


































</TEXT>
</DOC>
