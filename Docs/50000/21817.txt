<DOC>
<DOCNO> 21817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur23.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa eski Emniyet Müdürüne suçlama "Evcil'in uçağından inmedi" 
</HEADLINE>
<TEXT>

     Hakkında beş yıla kadar hapis cezası istemiyle yargılanan Bursa eski Emniyet Müdürü'nün Erol Evcil'e ait uçakla özel gezilere çıktığı saptandı 
     Bursa eski Emniyet Müdürü Ahmet Demir'in, "görevi ihmal ve kötüye kullanmak" ve "rüşvet almak" suçlarından tutuksuz yargılandığı davanın duruşmasında tanık olarak ifade veren iki emniyet görevlisi, Demir'in, Erol Evcil'in uçağıyla seyahat ettiği iddialarını doğruladı. 
     Bursa 2. Ağır Ceza Mahkemesi'ndeki davanın duruşmasına, haklarında beş yıla kadar ağır hapis cezası istemiyle yargılanan tutuksuz sanıklar Demir, dönemin Emniyet Müdür Yardımcısı Şevki Dinçal, Asayiş Şube Müdürü Serdal Ortaç, Asayiş Şube Müdür Yardımcısı Hasan Cemal Özdeş, emekli Başkomiser Cemalettin Şen ve polis memuru Sedat Gül katılmadı. Demir'in avukatları Ferşat Karaismailoğlu ve Nilgün Berk ile Özdeş'in avukatı Sevilay Demirsu'nun hazır bulunduğu duruşmada, "Demir'in, Evcil'e ait uçakla özel gezilere çıktığı" yönündeki iddialara ilişkin tanıklar dinlendi. 
     Tanık Komiser Osman Aksüt, 1995 ve 1996'da "Hassas Bölgeler Koruma Bölgeler Şube Müdürlüğü"ne bağlı olarak Bursa Havaalanı'nda görev yaptığını, Demir'in sık sık havaalanına gelip Evcil'e ait uçaklarla tatil yerlerine seyahat ettiğini iddia etti. Aksüt ayrıca, Demir'in 1995 sonlarında, Trabzonspor'un kendi stadında oynadığı bir Avrupa kupası maçını izlemek için 4 - 5 kişiyle Evcil'e ait "Falcon" tipi uçakla Trabzon'a gittiğini ve aynı uçakla geri döndüğünü ileri sürdü. 
     Duruşmada ifade veren Sevda Koçyiğit de, 1995'te havaalanında görevli olmamasına karşın, burada görev yapan memurun yıllık izne ayrılması üzerine, Bursa Havaalanı'nda geçici süreyle görev yaptığını, bu süre içinde Demir'in, eşiyle birlikte Evcil'e ait uçakla Dalaman'a seyahat ettiğini gördüğünü söyledi. 
     Demir'in avukatı Karaismailoğlu, tanık ifadelerine itiraz ederek, bahsedilen uçakların Evcil'e değil, işadamı Yalçın Sünnetçioğlu'na ait olduğunu savundu. 
     Bunun üzerine yeniden ifadelerine başvurulan tanıklar, uçak sahibini karıştırmalarının söz konusu olmadığını belirterek ifadelerinde ısrar etti. 
     Mahkeme, Cumhuriyet Savcısı Bayram Albayrak'ın mütalasını hazırlaması için süre verilmesine karar vererek duruşmayı erteledi. 






</TEXT>
</DOC>
