<DOC>
<DOCNO> 14070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/yazar/elekdag.html </URL>
<DATE> 2001/04/01/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Düdük gibi... 
</HEADLINE>
<TEXT>

     AB'nin Nice zirvesinde, 27 Avrupa ülkesinden oluşacak 21. asır Avrupa'sının siyasal coğrafyasının sınırları çizildi. 
     Türkiye'nin bu coğrafyanın neresinde olacağı henüz belli değil. Ancak, muhakkak olan bir şey varsa, o da, 21. asrın ilk çeyreğinde bu coğrafyada ekonomik, siyasal ve askeri birlik bazında bütünleşmiş federal veya konfederal yapıda dev bir sanayi ve bilgi toplumunun oluşacağı... 
     Halen aday statüsünde olup da üyelik müzakerelerine başlamış olan Kıbrıslı Rumlarla Malta'nın ve eski Varşova Paktı devletlerinin, bu yeni güç odağıyla bütünleşmeleri sonucunda, güven, istikrar ve refahları teminat altına alınmış olacaktır. 
     Bu oluşumun dışında kalması durumunda ise, Türkiye'nin, AB ile Gümrük Birliği ilişkisine rağmen, Avrupa ekonomisiyle bağları zayıflayacaktır. Türkiye, ekonomik gelişme alanında, Yunanistan, Portekiz ve İspanya ile yarışta uğradığı ağır yenilginin bir benzerini, bu sefer de eski komünist blok üyesi devletlerle yaşayacaktır. AB kaynaklı yoğun sermaye, teknoloji ve bilgi akımından yararlanacak olan bu devletler, ekonomik alanda Türkiye'yi fersah fersah geçecekler ve ticari rakiplerimiz olmaları nedeniyle, ülkemizin AB içindeki pazar payını ele geçireceklerdir. 
     Oysa, Türkiye'nin, tüm dış ticaretinin yarısına eşit olan AB pazarındaki payını koruması ve genişletmesi, ülkemizin kalkınması ve sosyal dengelerini koruyabilmesi için yaşamsal önemdedir. Daha da önemlisi, bu pazarı kaybettiği takdirde Türkiye'nin bunu telafi edebilmesi son derece zor hatta olanaksızdır. 
     Nitekim, ünlü ekonomist Peter Drucker'in, dünya ticaretindeki "üç kutuplu bloklaşmaya" AB, ABD liderliğindeki NAFTA ve Doğu Asya ilişkin şu değerlendirmesi bu görüşlerimizi doğruluyor 
     "Uluslararası ticaret artık gitgide 'serbest rekabet' veya 'korumacılık' olmaktan çıkarak, bu üç blok arasındaki 'karşılıklılık' kavramına dayanıyor. Bu bloklar dışında kalarak bir ülkenin pazarını korumasına veya büyütmesine olanak yok gibi..." 
     Bu bakımdan, Türkiye'nin, bu üç blokun en büyüğü olan kendi coğrafi alanındaki AB'ye katılarak bu pazardaki yerini pekiştirmesi yaşamsal bir önem taşıyor. 
     Ayrıca, AB'nin Avrupa'da oluşturacağı, güven, istikrar ve refah bölgesinin dışında kalması durumunda, Türkiye'nin, dış güvenlik risklerinin artması, iç sorunlarının derinleşmesi, uluslararası alanda marjinalleşmesi ve yalnızlığa itilmesi kaçınılmaz olacaktır. 
     Yani, Türkiye düdük gibi ortada kalacaktır... 
     Unutmayalım ki, Türkiye'nin ulusal bütünlüğünün korunması ve her türlü tehdide karşı koyabilmesi, ekonomisinin ve uluslararası saygınlığının güçlü olmasına bağlıdır. Türkiye, bunu, AB'ye üyeliğini gerçekleştirmekle sağlayabilir. 
     Ayrıca, AB'ye üyelik süreci, Türkiye'ye, çağdaşlaşmak, müzmin sosyal sorunlarının üstesinden gelmek ve Kürt sorununu üniter devlet ve ulusal bütünlük ilkeleri çerçevesinde çözümleyerek iç barışı sağlamak için en uygun ortamı ve motivasyonu yaratmaktadır. 
     Ankara, korkularının tutsağı olmaktan kurtularak artık bu gerçekleri görebilmelidir. 
     
     





Ata'dan mektup 


Askerin tutumu 


Turan Güneş 


İdeoloji, siyaset ve ölümün dili... 


Serpinti 


"Kafadan koptum be sibob" 


Düdük gibi... 


Hoş haberler 


Delikanlılara son çağrı 


Kıssadan hisse... 


Bakış açısı 


Dolar kurunda hayali bırakıp gerçeğe dönün 


Erciyes Palas’tan Hiltonsa’ya 


</TEXT>
</DOC>
