<DOC>
<DOCNO> 27571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/eko06a.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Takası aştı, FP ve RTÜK’e takıldı 
</HEADLINE>
<TEXT>

Piyasalar dün FP davası ve RTÜK vetosuyla sarsıldı. Borsa yüzde 6.4 düşerken, dolara talep arttı. Faizler önce düştü, sonra çıktı 
     ORHAN TEKEOĞLU 

     İç borç takası ihalesine beklenenin üstünde satış gelmesi ,piyasaları sevindiremedi. Cumhurbaşkanı Ahmet Necdet Sezer’in RTÜK yasasını veto etmesi, FP davasına yönelik olumsuz beklentiler ve Arjantin’in döviz rejiminde değişikliğe gitmesi, piyasaları endişelendirdi. Borsa hızla düşerken, dolara talep yeniden artmaya başladı. Faizler önce indi, sonra yükseldi. 
     
     Veto satışları artırdı 
     Devlet Bakanı Kemal Derviş’in piyasaların iç borç takasından sonra rahatlayacağını belirtmesine karşın, borsa haftanın ilk gününde hızlı bir düşüş yaşadı. İlk seansı yüzde 2’lik kayıpla kapatan borsa, ikinci seansta özellikle RTÜK yasasının veto edilmesiyle hızla düştü. Hisse senetleri yüzde 6.4 değer kaybederken, endeks 757 puanlık düşüşle 11.500 puanlık psikolojik sınırın da altına inerek, 11.082 puana indi. Günlük işlem hacmi de 407.8 trilyon lira olarak gerçekleşti. 
     
     Arjantin korkuttu 
     İç borç takasının hafta sonunda başarılı şekilde gerçekleşmesiyle güçlü bir beklentisi sona eren piyasaların yeni beklentisi FP’nin kapatılma davası oldu. Ancak bir süre önce Türkiye gibi iç borç takasına giden Arjantin’in döviz rejiminde değişiklik yapmasının gizli devalüasyon endişesi yaratması piyasaları korkuttu. 
     Borsa, iç borç takasından sonra yabancıları beklemeye geçerken, yabancılar ise takasın sonuçlarını izlemek için bir süre daha beklemede kalıp özellikle haziran ve temmuz ayını izleyerek geçirecekler. 
     Yabancılar, Türkiye’ye yönelik yatırımlarını ağustosta başlatabileceklerini belirtiyorlar. 
     
Dolar 26 bin lira arttı      İç borç takası öncesi 1 milyon 200 binin altına inen dolar, dün yeniden psikolojik sınırın üstüne çıktı. Bankaların dolar ihtiyacının artması ve FP kaygısı, dolara talebi artırdı. Dolar dün serbest piyasada 26 bin liralık artışla 1 milyon 224 bin liraya yükseldi. 
     
Faizler dalgalandı      Bono faizleri dün sabah saatlerinde önce düştü, sonra tekrar yükseldi. Açılışta 4.5 puan düşen bononun faizi yeniden yüzde 76.51’e, bugün valörlü de yüzde 77.52’ye yükseldi. Bugün yapılacak üç aylık ihalede 1.8 katrilyonluk satış planlanmasına karşın 800 trilyonluk satış yapılacak. 
     



 EKONOMİ 
































</TEXT>
</DOC>
