<DOC>
<DOCNO> 40624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/soneko05.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtdışı istihdam, devlete 5 ayda 2.4 katrilyon liraya patlayacak 
</HEADLINE>
<TEXT>

     Yaklaşık 5 milyon kişinin kayıtdışı çalışması nedeniyle devletin 5 aylık sürede, 2 katrilyon 467 trilyon 475 milyar lira tutarında SSK, işsizlik sigortası primi ile gelir ve damga vergisi kaybına uğrayacağı bildirildi. 
     Türk-İş tarafından yapılan araştırmada, Türkiye'de kayıtdışı istihdamın ülke ekonomisine maliyetinin çok yüksek boyutlarda olduğu vurgulanarak, 10 milyon 127 bin ücretli çalışandan yaklaşık 5 milyon kişinin herhangi bir sosyal güvenceden yoksun kayıt dışı çalıştığı kaydedildi. 
     Araştırmada 5 milyon kişinin kayıtdışı çalışması nedeniyle devletin, 1 Ağustos 2001 ile 31 Aralık 2001 tarihlerini kapsayan 5 aylık sürede toplam 2 katrilyon 467 trilyon 475 milyar lira tutarında SSK ve işsizlik sigortası primi ile gelir ve damga vergisinden yoksun kaldığı bildirildi. 
     Türk-İş araştırmasına göre, kayıtdışı çalışan 5 milyon kişinin 1 Ağustos'ta yürürlüğe giren ve 31 Aralık 2001 tarihine kadar geçerli olan brüt 167 milyon 940 bin liralık asgari ücret üzerinden kayıt altına alınması durumunda, 5 aylık sürede SSK 1 katrilyon 758 trilyon 75 milyar lira, işsizlik sigortası fonu 262 trilyon 500 milyar lira prim gelirine, Maliye Bakanlığı ise 446 trilyon 900 milyar lira tutarında gelir ve damga vergisine kavuşacak. Başka bir ifadeyle 5 milyon kişinin yürürlükteki brüt asgari ücret üzerinden kayıt altına alınması ile birlikte devletin 5 ayda 2 katrilyon 467 trilyon 475 milyar liralık geliri olacak. 
     Kayıtdışı çalışan 5 milyon kişinin 1 Ocak 2002 tarihinden itibaren artırılacak asgari ücret üzerinden kayıt altına alınamaması durumunda ise devletin gelir kaybı daha da yüksek rakamlara çıkacak. 
     Halen brüt 167 milyon 940 bin lira olarak uygulanan asgari ücretten, 23 milyon 511 bin 600 lira SSK primi, 17 milyon 875 bin 440 lira gelir vergisi, 1 milyon 7 bin 640 lira damga vergisi ve 3 milyon 358 bin 800 lira işsizlik sigortası primi olmak üzere toplam 45 milyon 753 bin 480 lira kesinti yapılarak işçiye net 122 milyon 186 bin 520 lira ücret ödeniyor. 






</TEXT>
</DOC>
