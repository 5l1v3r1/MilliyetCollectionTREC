<DOC>
<DOCNO> 25651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/dunya/dun02.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
El Turco'ya balayı yerine ev hapsi 
</HEADLINE>
<TEXT>

     DIŞ HABERLER SERVİSİ 

     Arjantin'in "El Turco" lakaplı eski Devlet Başkanı Carlos Menem, 1990'lı yıllarda Hırvatistan ve Ekvador'a yasadışı yollardan silah satışı yapılmasıyla ilgili soruşturma kapsamında tutuklandı. 
     Hırvatistan ve Ekvador'a silah satışıyla ilgili soruşturma kapsamında dün ifadesi alınan 70 yaşındaki Menem'in "usulsüz silah satışı yapmak amacıyla yasadışı örgüt kurmak" suçlamasıyla tutuklandığı bildirildi. Eski Devlet Başkanı'nın, suçlu bulunması halinde 3 yıldan 10 yıla kadar hapis cezasına çarptırılabilecek. 
     
Siyasi komplo iddiası      "Siyasi bir komployla karşı karşıya olduğunu" öne süren Menem daha önceki açıklamalarında hakkındaki iddiaların tümünü reddetmiş ve silah satışının tamamen yasal olduğunu söylemişti. 
     Arjantin'in 1991 - 93 yılları arasında BM amborgosunu delerek Hırvatistan'a, 1995 yılında da Peru ile savaş halinde olan Ekvador'a silah satışı yapmasıyla ilgili soruşturma kapsamında Menem'le birlikte tutuklanan veya gözaltına alınan üst düzey yöneticilerin sayısı dörde ulaştı. Önceki gün eski Genelkurmay Başkanı Martin Balza tutuklanmış, mayıs ayında ise Menem'in eski savunma bakanı Antonio Erman Gonzalez gözaltına alınarak sorgulanmıştı. Soruşturma kapsamında ilk tutuklanan kişi ise Menem'in eski eşi Zulema Yoma'nın kardeşi Emir Yoma oldu. Yoma 7 Nisan'dan beri cezaevinde. 
     26 Mayıs'ta eski Şili güzeli Cecilia Bolocco ile evlenen Menem, 1989 - 99 yılları arasında Devlet Başkanlığı görevinde bulunmuştu. 
     



 DÜNYA 












</TEXT>
</DOC>
