<DOC>
<DOCNO> 15798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/ekonomi/aeko.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş de batıkların peşinde 
</HEADLINE>
<TEXT>

Temizel’in, batan bankaların içini boşaltanların mallarına el konulmasını öngören, ancak hükümet tarafından iade edilen tasarısına Derviş sahip çıktı 
     HARUN GÜREK Ankara 

     Zekeriya Temizel’in Bankacılık Düzenleme Denetleme Kurulu BDDK Başkanlığı döneminde hazırlanan, bankaların içini boşaltanların mal varlıklarına, bankadan edinildiğinin kanıtlanması koşuluyla el konulmasını öngören tasarıya Devlet Bakanı Kemal Derviş sahip çıktı. 
     Derviş, kamu alacağına dönüşen 12 katrilyon liralık alacağın hızla tahsil edilmesine olanak sağlayan tasarıyı "aynen" Bakanlar Kurulu’na sundu. 
     Temizel’in geçtiğimiz yıl ekim ayında liderlerin onayını aldıktan sonra hazırladığı tasarı, 5 Ocak 2001’de Başbakanlığa gönderildi. Merkez Bankası ve Bankalar Birliği, malvarlıklarının Tasarruf Mevduatı Sigorta Fonu’na TMSF devredilmesinin mülkiyet hakkını ihlal ettiğini ve Anayasa’ya aykırı olduğunu savundu. Bu görüşlerin ardından bazı bakanların tasarıyı imzalamamakta direnmesi üzerine tasarı, BDDK’ya iade edildi. BDDK Başkanı Engin Akçakoca, tasarıda ısrar edilmesinden yana tavır koydu. Akçakoca’nın başkanlığında toplanan Kurul, tasarının değiştirilmeden tekrar Hükümet’e sunulması kararını aldı. 
     
     Derviş martta gördü 
     Tasarı, BDDK tarafından Mart ayı sonunda, ilgili bakan olarak Derviş’e sunuldu. Derviş, tasarıyı geçtiğimiz cuma günü Bankalar Yasası’nda değişiklik öngören tasarıyla bilikte Başbakanlığa gönderdi. 
     Derviş’in, 12 katrilyon liralık alacağın tahsilatının hızlandırılmasının bu tasarının yasalaşmasına bağlı olduğunu öğrendikten sonra, "Böyle bir tasarı nasıl iade edilir" diye tepki gösterdiği öğrenildi. Tasarının yeniden Bakanlar Kurulu’nda imzaya açıldığı kaydedildi. 
     
     Temizel hazırlamıştı 
     Devlet Bakanı Kemal Derviş ile ekonominin sorumluluğunu üstlendiği günün ertesinde BDDK Başkanlığı’ndan istifa eden Zekeriya Temizel cumartesi günü ilk defa resmi olarak biraraya gelmişti. Temizel’in görüşmede, kamu bankalarının birleştirilmesi konusunda uyarıda bulunduğu, Derviş’in de bunu değerlendireceğini söylediği öğrenildi. Ayrıca Temizel’in aralarında banka batıranların malvarlıklarına el konulmasını öngören metnin de bulunduğu hükümete gönderdiği kararnameler hakkında da Derviş’i bilgilendirdiği kaydedildi. 
     
Meclis’i yeni öğreniyor      Mustafa İSTEMİ 

     Yemin ettikten sonra Meclis’deki Genel Kurul ve komisyon çalışmalarına katılmadığı için muhalefet tarafından eleştirilen Ekonomiden sorumlu Devlet Bakanı Kemal Derviş dün TBMM’ye geldi. Ancak, Derviş, Meclis’in yabancısı olduğunu gelir gelmez gösterdi. İktidar kulisindeki kapıdan salona girerken yanındaki bürokratların da kendisiyle birlikte salona girmesini istedi. Etraftaki vekiller ve polisler, "Bürokratlar bu kapıdan giremez. Sadece milletvekilleri girebilir. Muhalefet kulisinden 
     girsinler" uyarısı yapınca Derviş, "O zaman ben de o kapıdan gireyim" dedi. Daha sonra Genel Kurul’un henüz başlamadığını öğrenen Derviş, Başbakan Bülent Ecevit’in makamına geçti. Ecevit’in Başbakanlığa geçişinin ardından, Başbakan Yardımcısı Hüsamettin Özkan, Plan ve Bütçe Komisyonu Başkanı Metin Şahin ile kısa bir görüşme yapan Derviş daha sonra Genel Kurul’a girdi. 
     


 EKONOMİ 























</TEXT>
</DOC>
