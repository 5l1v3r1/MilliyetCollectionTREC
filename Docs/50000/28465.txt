<DOC>
<DOCNO> 28465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sontur19.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "FP'nin kapatılması demokrasi ayıbıdır" 
</HEADLINE>
<TEXT>

     Doğru Yol Partisi Genel Başkanı Tansu Çiller, Fazilet Partisi'nin FP kapatılmasından büyük üzüntü duyduklarını belirterek, ''Bu, bir demokrasi ayıbıdır'' dedi. 
     Çiller, partiye katılımlar nedeniyle Ataköy'deki Mavi Marmara Et Lokantası'nda düzenlenen törenin ardından, gazetecilerin FP'nin kapatılmasıyla ilgili sorularını yanıtlarken, ''Kapatılmasından büyük üzüntü duyduk. Bu, bir demokrasi ayıbıdır'' dedi. 
     Sorunun çözümünün Anayasa'da olduğunu belirten Çiller, yargı kararlarına herkesin saygısı olması gerektiğinin açık olduğunu söyledi. 
     ''Yapılması gereken Anayasa'yı bir an önce değiştirmektir'' diyen Çiller, bunun gerçekleşmesi için TBMM'nin biran önce çalıştırılması gerektiğini dile getirdi. Anayasa değişikliği konusunda tüm partiler arasında bir uyum sağlandığını kaydeden Çiller, şöyle devam etti 
     ''Bu uyum doğrultusunda Anayasa değişiklikleri yapılabilir. Aynı zamanda görülmektedir ki millet, siyasi partiler ve seçim yasalarının da değişmesini istemektedir. Türkiye'nin, artık bir değişime ihtiyacı var, bir kabuk yırtılmasına ihtiyacı var. Bunun özdeğerlerle yapılması, demokrasinin gereğidir.'' 
     
     

</TEXT>
</DOC>
