<DOC>
<DOCNO> 32856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun20.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz politikacı Lord Archer'a yalan yere tanıklıktan hapis cezası.. 
</HEADLINE>
<TEXT>

     İngiliz politikasının ünlü isimlerinden ünlü yazar Lord Archer, 1987 yılında kendisiyle ilgili yayın yapan Daily Star gazetesi hakkında açtığı davada, yalan yere yemin etmek ve mahkemeyi yanıltmak suçlarından 4 yıl hapis cezasına çarptırıldı. 
     Londra Ağır Ceza Mahkemesi'nde yargılanan muhafazakar politikacı Lord Archer, ayrıca mahkeme masraflarını karşılamak üzere 175 bin sterlin ödemeye mahkum edildi. Archer'ın Daily Star gazetesi aleyhine açtığı tazminat davası sırasında hakkında yalancı tanıklık yapan, ancak daha sonra yaşadıklarını açıklayarak, bugün sonuçlanan davanın görülmesine neden olan yakın arkadaşı Ted Francis ise beraat etti. İngiltere'nin eski başbakanlarından Margaret Thatcher ile John Major'ın yakın dostu Archer, Francis'in gerçekleri açıklamasından sonra, Londra belediye başkanlığı için Muhafazakar Parti'den koyduğu adaylığını geri çekmek zorunda kalmıştı. 
     Son yılların en çok ilgi çeken davalarından biri olan Archer davasının karar oturumu öncesinde toplanan jürinin, 23 saat 39 dakikalık tartışmalı oturumu da davanın ilgi çekici bir başka yönünü oluşturdu. 61 yaşındaki Lord Archer Daily Mail gazetesinin 1987 yılında bir hayat kadınıyla beraber olduğu yolundaki haberini yalanlamış ve daha sonra da gazete hakkında tazminat davası açmıştı. Archer'ın bugünkü mahkumiyetine yol açan suçu, bu davada adaleti yanıltıcı şekilde yalan söylemek, randevu defterleri gibi bazı yazılı kayıtlar üzerinde tahrifat yapmak ve yalan yere yemin etmek olarak sıralanıyordu. Archer bu davanın sonunda gazeteden 500 bin sterlin tazminat almayı başarmıştı. Archer'ın kararın açıklanmasının ardından sükunetini koruduğu, eşi Mary Archer'ın da kararı tepkisiz dinlediği belirtiliyor. 







</TEXT>
</DOC>
