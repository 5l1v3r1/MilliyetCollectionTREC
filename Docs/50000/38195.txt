<DOC>
<DOCNO> 38195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/spor/yurundul.html </URL>
<DATE> 2001/08/21/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Güngören’de ders 
</HEADLINE>
<TEXT>

     ÖMER ÜRÜNDÜL 

     Güngören’deki İstanbulspor maçı hem lig için, hem de en önemlisi yarınki hayati Glasgow sınavı için Mustafa Denizli’ye ders niteliğindeydi. 
     Denizli’nin genelde uygulattığı 3 - 4 - 3 düzeninde orta sahanın ortasındaki iki kişiden birisinin devamlılığı ve pres özelliği olmayışı takım savunmasını arızaya uğratıyor. Bu rahatsızlığı geçen hafta Samsunspor’un değerlendirecek gücü ve inancı yoktu. Ama İstanbulspor affetmedi. İlk yarıda orta sahada Lazetic’le Ceyhun birlikte oynadılar. Aralarında kollektif irtibat kuramadılar. Yapılarına göre kurmaları da mümkün değil. Lazetic çok koşarak, çabukluğuyla bu bölgedeki defansif sıkıntıyı en aza indirmeye çalıştı. İkinci yarıda Denizli’nin Lazetic’i sağ kulvara çekip orta sahayı Ogün’le Ceyhun’a bırakması büyük bir teknik adam yanlışıydı. Bu yüzden takım savunması felç oldu. Rekor sayıda kale önü tehlikeleri yaşandı. Doğal olarak hücum zenginliği de sağlanamadı. 
     Sezon başından beri vurguladığımız önemli bir konu var. Fenerbahçe’nin pres rahatsızlığı içindeki orta sahasıyla ofansif ağırlıklı riskli oyun anlayışının Ümit Özat’a çok ters geleceğiydi. İşte iki örnek. Glasgow deplasmanında pres, yardımlaşma, disiplin, alan daraltma vardı. Ümit Özat mükemmeldi. Güngören’de ise tam tersi saha içi görüntüleri sahnelenince Ümit Özat perişan oldu. 
     Mustafa Denizli, takım tertibiyle sürekli oynamayı çok seviyor. Bu sene, kadronun genişlemesi tehlikeyi daha da arttırıyor. Taşlarla fazla oynamak günümüz futbolunun önemli ilkelerinden kollektif uyumu olumsuz etkiler. 
     İstanbulspor karşısında benzer özellikte Oktay ile Serhat’ı bir arada oynatmak ve Johnson’u ısrarla stopere çekme düşüncesi bu tehlikenin örnek göstergeleri. 
     Yarın gece hayati önem taşıyan bir rövanş var. Mustafa Denizli ilk maçtaki teknik adam doğrularını aynen devam ettirmeli. Yine kalabalık, koşan orta saha kurmalı. Taktik anlayış da Glasgow’daki gibi olmalı. Rakibe genişlik bırakılmamalı. Oyun disiplini, konsantrasyon, hırslı ikili mücadeleler ve savunma güvencesi temel ilkelerdir. En çok dikkat edilmesi gereken de ilk yarım saattir. Çünkü Glasgow, bütün hesaplarını erken bir şok gol atarak avantajlı duruma geçme üzerine yapmaktadır. 
     Fenerbahçe’ye ve Galatasaray’a yarın geceki önemli ve zor sınavlarda başarılar diliyoruz. 
     



 SPOR 




























</TEXT>
</DOC>
