<DOC>
<DOCNO> 32682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/soneko02.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Dünya Bankasına 'Fakir ülkelere hibe' çağırısı... 
</HEADLINE>
<TEXT>

     ABD Başkanı George Bush, seçim kampanyasında sık sık vurguladığı ''merhametli muhafazakarlığını'' uluslararası düzeye taşıyarak, Dünya Bankası ve diğer gelişim bankalarının, fakir ülkelere borç yerine daha fazla hibede bulunması çağrısında bulundu. 
     Fakir ülkelerin düze çıkarılmasının bir ihtiyaç olduğunu belirten Bush, Dünya Bankası'nda yaptığı konuşmada, ''İnsan ırkının yarısı, günde 2 dolardan daha az parayla geçinirken, bazılarının rahat ve bolluk içinde yaşadığı bir dünya, ne adil ne de istikrarlıdır. Dünyayı daha istikrarlı ve adil yapmanın bir yolu, gelişmekte olan ülkelerle birlikte çalışarak, gelişmenin önündeki büyük engelleri ortadan kaldırmak, cahillik, hastalık ve borç ile savaşta onlara yardım etmektir'' dedi. 
     Bush, ABD Hazine Bakanı O'Neill tarafından daha önce sözü edilen, ancak miktar belirtilmeyen hibe önerisi çerçevesinde, Dünya Bankası ve diğer gelişim bankalarının, fakir ülkelerin eğitim, sağlık, beslenme, su, temizlik ve diğer temel insani ihtiyaçlarının karşılanmasına yönelik sağladığı kredinin yüzde 50'sinin hibe edilmesini istedi. 
     Önerisini, ''merhametli muhafazakarlığın uluslararası düzeye taşınması'' olarak niteleyen Bush, fakir ülkelere yardımın, özgürlük ve refahla birlikte gelen bir sorumluluk olduğunu söyledi. 
     Bush, Cenova'da cuma günü başlayacak G-8 zirvesine katılmadan önce yaptığı bu konuşmada, küreselleşme karşıtlarına da seslenerek, küreselrefahın sadece zenginler ve zengin ülkelerin değil, fakirlerin de yararına olacağını savundu. Bush, küreselleşmeyi, ''insan özgürlüğünün sıçraması'' sözleriyle tanımlarken, küreselleşme sayesinde bu özgürlüğün sınırlarını genişlettiğini kaydetti. 
     ABD Başkanı, ''Bugün serbest ticareti protesto edenler, fakirlerin dostu değiller. Onlar, refahtan kaçma arayışındalar'' dedi. 
     Bush, geçmiş yüzyıllarda güçlü devletlerin, çevresinde idare edebileceği zayıf komşular istediğini, ancak günümüzde güçlü devletlerin, bütün dünyada başarılı ortaklara sahip olmanın faydalarını anlaması gerektiğini kaydetti. 
     George Bush, ''Güçlü ortaklar, ürünlerini ihraç eder, problemlerini değil. Daha özgür, daha refah bir dünyanın barış içinde kalma şansı daha yüksek'' diye konuştu. 






</TEXT>
</DOC>
