<DOC>
<DOCNO> 18180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun16.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp hazineyi bulmak için National Geographic'ten yardım isteyecekler 
</HEADLINE>
<TEXT>

     Tayland Başbakanı Thaksin Shinawatra, ülkenin batısındaki bir mağarada saklı olduğu iddia edilen hazinenin bulunması için, ABD'nin ünlü coğrafya topluluğu National Geographic'ten yardım istemeyi planladığını söyledi. 
     Thaksin, gazetecilere yaptığı açıklamada, kısa süre önce Myanmar sınırındaki mağaranın uydular tarafından duyarlı aletlerle çekilmiş resimlerini aldığını, ancak ilk sonuçlara göre mağarada hazine olduğuna ilişkin bir belirti olmadığını ifade etti. 
     Thaksin, bu sonuçlara rağmen, mağaranın National Geographic Society uzmanları tarafından araştırılması gibi bir seçenekleri daha bulunduğunu belirtti. 
     Başbakan Thaksin, iddialardan sonra ABD'nin uydu firmalarındaki dostlarıyla bağlantı kurduğunu, mağarada hazine olup olmadığının tespit edilmesini istediğini ve bunun ücretini şahsen ödeyeceğini söylediğini de bildirdi. Tayland, bu ay başında İkinci Dünya Savaşı sırasında ölen Japon askerlerinin iskeletlerinin bulunduğu Myanmar sınırı yakınlarındaki bir mağarada büyük miktarda hazine gömülü olduğu yönündeki haberlerle çalkalanmıştı. 
     Taylandlı senatör Chaowarin Latthasaksiri, mağarada çok miktarda altın ve ABD'ye ait tahviller bulunduğunu söylemişti. Polis, Chaowarin'in yanlış bilgilendirildiğini ve bir dalavereye kurban gittiğini ileri sürmüştü. Hazine bulunduğu iddialarını ciddiye alan Thaksin, geçen Cuma günü bir helikopterle mağaranın olduğu bölgeye gitmişti. Taylandlı politikacılar, mağarada saklandığı ileri sürülen hazinenin değerinin, ülkenin 62 milyar doları bulan ulusal borcunu karşılayabilecek miktarda olabileceğini ifade ediyorlar. 







</TEXT>
</DOC>
