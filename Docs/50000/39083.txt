<DOC>
<DOCNO> 39083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/soneko02.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde İranlıların da tercihi Antalya.. 
</HEADLINE>
<TEXT>

     Alman, Rus, İngiliz ve Fransız turistlerden sonra, İranlı turistler de yaz tatili için Antalya'yı tercih etmeye başladılar. 
     Antalya'ya gelen İranlı turistlerin 3'te 2'sini ağırlayan Regulus Tours Genel Müdürü Gürkan Dilik, İranlılar'ın 6 yıldır Antalya'ya geldiğini, ancak 3 yıl önce Tahran-Antalya arasında başlayan charter seferleriyle İranlı turist sayısının arttığını bildirdi. 
     İranlı turistlerin son yıllarda yaz tatiline yeni çıkmaya alıştıklarını kaydeden Bilik, A.A. muhabirine yaptığı açıklamada, charter uçak seferleriyle haftada bin kadar İranlı'nın Tahran'dan Antalya'ya geldiğini söyledi. Dilik ''İranlı turistler genellikle 4 ve 5 yıldızlı şehir içi otellerini tercih ediyorlar. Eğlenmeyi ve gezmeyi çok seven İranlı turistler, uçak hariç haftada en az 600 dolar harcıyor. Eğlenmek için özellikle su parklarına gidiyorlar'' dedi. 
     
     Tatil için tercih... 
     İranlılar'ın tatil için en çok Antalya yöresini tercih ettiğine de değinen Dilik, ''İranlılar, Antalya'nın yanı sıra Bodrum ve İstanbul'a da gidiyor ve 1-2 hafta süreyle tatil yapıyorlar. 6 yıldır tatile gelen İranlılar, artık Antalya'yı tanıdılar ve sevdiler'' diye konuştu. 
     İranlılar'ın Irak ile 10 yıl süren savaş dönemi hariç, yurtdışında tatil yapma alışkanlıkları bulunduğunu da anlatan Dilik, Avrupa'da İranlılar'a vize uygulamayan tek ülkenin Türkiye olduğunu hatırlattı. 
     Türkiye'ye yılda 80 bin İranlı'nın geldiğini de ifade eden Dilik, şu bilgileri verdi 
     ''İstanbul'a gidenlerin büyük bölümü ya alışveriş yapıyor ya da başka ülkeye gitmek için İstanbul'daki konsolosluklardan vize alıyorlar. Türkiye'ye eğitim amacıyla gelen çok sayıda İranlı öğrenci de var. Rejimin değişmesiyle ülkeden kaçan ve Türkiye'ye gelen İranlılar da bulunmakta. '' 
     Gürkan Dilik, sezon sonuna kadar 12 bini uçakla, 6 bini de otobüsle olmak üzere 18 bin İranlı'nın tatil için Antalya'ya geleceğini, gelecek yıl ise 30 bin İranlı'nın Antalya'da tatil yapmasını beklediklerini ifade etti. 






</TEXT>
</DOC>
