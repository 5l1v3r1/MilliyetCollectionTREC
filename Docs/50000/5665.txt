<DOC>
<DOCNO> 5665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur23.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'ndan vergi borcu olanlara müjde 
</HEADLINE>
<TEXT>

     Devlet Bakanı Tunca Toskay, vergi borçlarını ödeyemeyen veya ödemekte güçlük çeken vergi mükelleflerine ödeme kolaylığı getirilmesi konusunun Bakanlar Kurulu'nda benimsendiğini bildirdi. Toskay, İSDEMİR'in ERDEMİR'e devredilerek özelleştirilmesi konusunun da Bakanlar Kurulu'nda benimsendiğini ve ÖYK kararının imzaya açıldığını bildirdi.Bakanlar Kurulu'nun 3 saat süren toplantısının ardından Hükümet Sözcüsü Tunca Toskay bir açıklama yaptı. Toplantıda ilk olarak genel bir ekonomik değerlendirme yapıldığını kaydeden Toskay, enflasyonda TEFE ve TÜFE'de 14 yılın en düşük rakamlarına ulaşıldığı ve kamu olarak fiyat artışları konusundaki hassasiyetin devam ettirilmesi gerekliliğinin tekrar tespit edildiğini ifade etti. 
     2000 yılı bütçesinde, anti-enflasyonist ekonomi programının başarıya ulaşması bakımından son derece önemli bazı sonuçlara ulaşıldığını kaydeden Toskay, bütçenin faiz üreten bir bütçe olmaktan çıkıp, faizleri düşüren bir bütçe haline geldiğinin tespit edildiğini söyledi. Toskay, bu arada reel ve üreten sektörün ve özellikle tarım kesiminin problemlerinin de ele alındığını bildirerek, tarım kesimi başta olmak üzere üretim sektörlerinin sorunlarının acilen değerlendirilerek çözüm bulunması için Başbakan Yardımcısı Hüsamettin Özkan başkanlığında ve Devlet bakanları Recep Önal, Tunca Toskay, Tarım Bakanı Hüsnü Yusuf Gökalp, Maliye Bakanı Sümer Oral ve Sanayi Bakanı Ahmet Kenan Tanrıkulu'ndan oluşan bir komisyon kurulduğunu, bu komisyonun somut teklif ve çözümler üreterek Bakanlar Kurulu'na sunacağını söyledi. 
     Toskay, vergi borçlarını ödeyemeyen veya ödemekte güçlük çeken vergi mükelleflerine ödeme kolaylığı getirilmesi konusunda Maliye Bakanlığı'nca yapılan çalışmaların Bakanlar Kurulu'nda benimsendiğini ifade etti. Toskay, gecikme faizi oranlarının yüzde 3'e indirilerek, anapara borcun takside bağlanması olanağının getirilmesinin öngörüldüğünü bildirdi.Tunca Toskay, İSDEMİR'in ERDEMİR'e devredilerek özelleştirilmesi konusunun da Bakanlar Kurulu'nda benimsendiğini ve ÖYK kararının imzaya açıldığını bildirdi. 
     Toskay, bu özelleştirmeyle beş yılda yaklaşık 1.5 milyon ton yassı mamul üretimi için en az 700 milyon dolar civarında yatırım yapılmasının, en az 6 bin işçiye istihdam garantisi sağlanmasının, Türkiye'nin yassı mamul ithalatının bu şekilde içeriden karşılanmasının ve Özelleştirme İdaresi'ne yılda yaklaşık 150 milyon dolarlık bir yük bindiren İSDEMİR'in yükünün kamu sektörünün dışına çıkarılmasının sözkonusu olduğunu kaydetti.Toskay, Bakanlar Kurulu'nda deprem bölgesindeki son durumun bütün ayrıntılarıyla ele alındığını da belirterek, bölgede konutları hasara uğramış, ölü ve yaralı ailelere yapılmakta olan aylık yardımın 1 Ocak 2001 tarihinden 31 Mart 2001 tarihine kadar 3 ay daha uzatılmasıyla ilgili kararın imzaya açıldığını ve imzaların hemen hemen tamamlandığını söyledi. Gazetecilerin sorularını da yanıtlayan Tunca Toskay, kamu kesimindeki ücret dengesizliğinin şu anda gündemde olmadığını kaydederek, Telekom'la ilgili bir maddelik yasa değişikliğinin de gündeme gelmediğini söyledi. 
     Toskay, TEKEL ile ilgili bir kararnamenin çıkması gerektiğini anımsatan bir gazeteciye ise, "Açılırsa bütün bakanlar imzalar" yanıtını verdi. 




</TEXT>
</DOC>
