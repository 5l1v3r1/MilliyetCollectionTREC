<DOC>
<DOCNO> 2327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur10.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinburnu Ülkü Ocağı'na silahlı saldırıda bulunan bir kişi yakalandı 
</HEADLINE>
<TEXT>

     Eminönü'de, döviz bürosundan çıkan 1 kişinin 7 milyar lirasını gasp etmek isterken yakalanan Nurettin Temel'in, 1 kişinin ölümü, 3 kişinin de yaralandığı Zeytinburnu Ülkü Ocağı'na yönelik silahlı saldırıya da karıştığı açıklandı. 
     İstanbul Terörle Mücadele Şube Müdürlüğü'nden yapılan açıklamada, 8 Ocak 2001 tarihinde, saat 16.15 sıralarında Eminönü Küçükpazar'daki bir döviz bürosundan çıkan 1 kişinin üzerindeki 7 milyar lirayı gasp etmek isterken, direnen bu kişi ile çevrede bulunan 2 kişiyi silahla yaralayan Nurettin Temel'in, kaçmak isterken yakalandığı vurgulandı. 
     Sorgulama sonucu Temel'in, yasadışı Türkiye Komünist Emek Partisi adlı örgütün üyesi olduğunun anlaşıldığı ifade edilen açıklamada, balistik inceleme sonucu, bu kişinin gasp olayında kullandığı 9 milimetre çaplı tabancanın, 19 Aralık 2000 tarihinde 1 kişinin ölümü, 3 kişinin de yaralanmasıyla sonuçlanan Zeytinburnu Ülkü Ocağı'na yönelik silahlı saldırı eyleminde de kullanıldığının anlaşıldığı bildirildi. 
     Açıklamada, Temel'in ayrıca, 11 Aralık 2000'de Merter'de 1 kişinin silahla yaralanarak 500 milyon lira parasının gasp edilmesi, 3 Kasım 2000'de Şişli Halaskargazi Caddesi'nde 1 kişinin silahla öldürülüp 500 milyon lira parasının gasp edilmesi ve 31 Mayıs 1997'de Zeytinburnu Yeşiltepe Mahallesi'nde bulunan otobüs durağı önünde bombalı pankartlarla korsan gösteri yapılması eylemlerine katıldığı öne sürüldü. Açıklamada, Nurettin Temel'in gösterdiği hücreevinde yapılan aramalarda da bomba ve pankart yapımında kullanılan malzemelerle bol miktarda örgütsel doküman ele geçirildiği vurgulandı. Polisteki işlemleri tamamlanan Temel, daha sonra İstanbul DGM Cumhuriyet Başsavcılığı'na gönderildi. 




</TEXT>
</DOC>
