<DOC>
<DOCNO> 9393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sonspo05.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina'da teknik direktör bunalımı 
</HEADLINE>
<TEXT>

     Fiorentina Kulübü, Fatih Terim sonrası teknik direktör bunalımı yaşıyor. 
     Kulüp, Terim'in istifası sonrası teknik direktörlük görevine Roberto Mancini'yi getirmesine rağmen, Futbol Federasyonu henüz Mancini'ye göreve başlaması için onay vermedi. Sezon başında Lazio'da Eriksson'un yardımcı antrenörlüğünü yapan Mancini, ''yıl içinde bir antrenör iki takımı birden çalıştıramaz'' kuralı nedeniyle şu anda Federasyon'un vereceği kararı bekliyor. 
     İtalyan basınında yer alan haberlerde, Futbol Federasyonu Üst Komiseri Petrucci'nin, Mancini'nin durumuyla ilgili kararını 8-10 gün içinde vereceği, Fiorentina'nın bu durumda Bari karşılaşmasına daha önceden alt yapıyı çalıştıran Chiarugi ile çıkacağı bildirildi. 
     Haberlerde, Terim ile birlikte istifasını veren Genel Menajer Antognoni'nin Fiorentina camiasında çok büyük üzüntü yarattığı belirtildi. 
     30 yıldır Fiorentina Kulübü içinde oyuncu ve teknik adam olarak görev yapan Antognoni, haklı gösterilmesine rağmen, geri dönmediği taktirde Fiorentina'nın çok daha kötüye gideceği savunuldu. 
     Haberlerde Mancini'nin dün kulüp binasına geldiği, ancak futbolcuların antremanına giderek futbolcularla görüşmediği ifade edilirken, futbolcuların takımın şu andaki halinden tedirgin olduklarını dile getirildi. Mancini ile hemen hemen aynı yaşlarda olan, birlikte ve karşılıklı oynayan Chiesa ile Torricelli ise ''Biz yaşlılar Mancini'ye yardım edeceğiz'' dediler. 
     Kaleci Toldo da ''Biz futbolcular bir şey yapamayız. Oyunumuzu oynamalıyız, ama Terim'i her zaman takdir edeceğim'' diye konuştu. Floransa'nın yerel gazetelerinden La Nazione'de mormenekşeli taraflara ayrılan köşede büyük çoğunluğun teknik direktör Terim'i desteklediği ve ''İtalya bizim durumumuza gülüyor'' dedikleri görüldü. 
     Bazı taraftarlar, kulüp başkanı Cecchi Gori'nin haklılığını, ''Terim zaten Milan'ı düşünüyordu'' sözüyle savunurken, Terim sonrası Fiorentina'nın 2. Lig'e düşme riskinin olduğunu savunanlar da oldu. Bu arada La Gazzetta dello Sport gazetesindeki haberde, ''Terim dün geceyi çok rahat uyuyarak geçirdi. Floransa meydanlarını dolaştığında kendisini halen imparator hissediyordu. Halk onu alkışlayıp, üzgün olmasına rağmen kararını saygı ile karşılıyordu'' denildi. 
     Öte yandan La Gazzetta dello Sport gazetesi, ''Bu akşam veya en geç yarın Emre ve Okan İnter ile görüşecekler ve karar verilecek'' iddiasında bulundu. 
     Haberde, futbolcu menajeri Celaleddin Bilgiç'in Milano'dan İstanbul'a döndüğü, Emre ve Okan ile görüşeceği ifade edildi. İnter Kulübü Başkanı Massimo Moratti'nin ülke dışında olduğu ve cuma günü Milano'ya döneceği belirtilirken, İnterli yöneticilerin Emre ve Okan'ı Milan'a kaptırmamak için önce hareket etmek istedikleri dile getirildi. Emre Belozoğlu ve Okan Buruk'un İtalyan kulüplerinden birine transferlerinde Teknik Direktör Fatih Terim de kilit olarak gösteriliyor. Terim'in her zaman daha önemli bir duruma geldiği savunuldu. Gazete, Milan'ın da Galatasaray'ın yıldız iki futbolcusuyla ilgilendiğini belirtip, ''İnter, Milan'ın adımını önlemeyi başaracak mı '' diye yazdı. 




</TEXT>
</DOC>
