<DOC>
<DOCNO> 41775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/soneko09.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda son durum... 
</HEADLINE>
<TEXT>

     ABD'de dün gerçekleştirilen terörist saldırıların ardından, Avrupa borsalarında endeksler açılışta geriledi 
     Avrupa borsalarında açılıştan kısa süre sonra FTSE Eurotop 300 endeksi yüzde 2.3 ve DJ Euro Stoks 50 yüzde 2.3 oranında düşerek, Rusya mali krizinin yaşandığı 1998 sonbaharından bu yana en düşük seviyesine indi. Yatırımcıların, New York ve Washington'da gerçekleştirilen terörist saldırılar ardından ortaya çıkan görüntülerden sarsıldıkları gözlendi. Bu arada enerji sektöründe dün yaşanan artışlardan sonra bugün hisse senetleri yüzde 2.3 oranında azaldı. 
     ABD'deki saldırılardan sonra dünü büyük zararla kapatan Milano borsasının Piazza Affari , bugün normal faaliyetlerine devam edeceği bildirildi. Yerel saat ile 09.30'da TSİ 10.30 açılan borsada, şimdilik bir tedbir alınmasının öngörülmediği açıklandı. Dünü yüzde 7.42 zararla kapatan Piazza Affari, 3 saat içinde 50 milyar euro kaybetmişti. 
     
     Asya borsaları da olumsuz etkilendi 
     ABD'nin Washington ve New York kentine düzenlenen terörist saldırı ardından Asya borsalarında endeksler önemli ölçüde geriledi. 
     ABD Doları önemli ölçüde gerilerken kriz döneminin önemli bir yatırım aracı olarak görülen altın fiyatları arttı Dünyanın önde gelen borsalarından Tokyo'da Nikkei Endeksi kapanışta önemli oranda geriledi. Nikkei Endeksi 682.85 puan yüzde 6.63 azalarak 9,610.10 puana indi. Aynı borsada ABD Doları, Japon Yeni karşısında, 2.94 yen azalarak 118.78 yenden günü kapattı. 
     Japonya Merkez Bankası Başkanı Masaru Hayami yaptığı açıklamada, bankanın mali piyasalarda istikrarı sağlamak için gerekli tüm adımları atacağını söyledi. Filipinler Borsası'nda endeks 52.70 puan yüzde 4.07 azalarak 1,241.39 puana düştü. Asya'nın önde gelen borsalarından Hong Kong'da altının ons fiyatı 14.45 dolar yüzde 5.32 artarak 286 dolara çıktı. Aynı borsada, isminin açıklanmasını istemeyen bir finans uzmanı, yatırımcıların paralarını altın ve petrole yatırdığını bildirdi. 
     Hong Kong Borsası'nda Hang Sang Endeksi 836.67 puan yüzde 8.3 azalarak 9,580.69 puana indi. Bölgesel havayollarının hisse senetlerinde de önemli ölçüde düşüş yaşandı. Petrol fiyatlarının artması, yatırımcılar arasında sivil uçuşların durması korkusunun oluşmasına yol açtı. Yatırımcıların terörist saldırı ardından korku içinde olmakla beraber panik halinde olmadıkları ifade edildi. 
     Asya'nın önemli bir diğer borsası konumunda olan Singapur'da endeks 136.64 puan yüzde 8.72 azalarak 1,430.12 puana indi. Güney Kore Borsası açılıştan üç saat sonra işlem yapılması ertelendi. Endeks açılıştan kısa bir süre sonra yüzde 9.3 oranında geriledi. Borsa endeksi 10.16 puan azalarak 540.57 puana indi. Avustralya Borsası bu sabah yüzde 3.7, Yeni Zelanda borsası da yüzde 4.6 oranında azaldı. Asya borsalarından Tayvan, Malezya ve Tayland'da borsalar bugün kapalı durumda bulunuyor. 







</TEXT>
</DOC>
