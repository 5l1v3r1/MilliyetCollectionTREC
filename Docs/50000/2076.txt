<DOC>
<DOCNO> 2076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/ekonomi/aeko.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Silikon Vadisi, fikir babasını kaybetti 
</HEADLINE>
<TEXT>

David Packard ile birlikte 1939'da 580 dolar sermayeyle Hewlett - Packard'ı kuran ve Silikon Vadisi'nin fikir babası olan William Hewlett arkasında 50 milyar dolar ciro yapan bir şirket bırakarak öldü 
     EKONOMİ SERVİSİ 

     Teknoloji dünyasının 'mühendislik beyni' olarak anılan ve dünyanın en büyük bilgisayar üreticisi şirketlerinden Hewlett - Packard'ın HP iki kurucusundan biri olan William Hewlett, 87 yaşında uykusunda öldü. David Packard'la beraber HP'yi 1939 yılında 580 dolarlık sermaye ile kuran Hewlett, arkasında yıllık cirosu 50 milyar doları bulan bir şirket bıraktı. 
     ABD yüksek teknoloji sektörünün kurcularından biri olark gösterilen Hewlett, aynı zamanda dünyadaki teknolojik buluşların çoğunun yaratıldığı California'daki Silikon Vadisi'nin de fikir babasıydı. 
     Forbes Dergisi'nin "En zengin Amerikalılar" sıralamasında 26'ncı olan Hewlett, mirasçılarına 9 milyar dolarlık bir servet bıraktı. Hewlett, HP'yi Packard'la birlikte Palo Alto şehrinde bir garajda kurmuştu. 
     
İlk servetleri Disney'den      İkinci Dünya Savaşı'ndan sonra büyük bir çıkış yaşayan HP, ilk para kazandıran ürününü Hewlett sayesinde üretti. Hewlett'ın icadı olan ve ses kayıt makinelerinin kalitesini ölçmeye yarayan Ses Oskilatörü, Walt Disney tarafından çizgi film yapımında kullanılınca şirketin satışları patladı. 
     Hewlett, 1977 yılına kadar HP'nin başkanlığını yürüttü. O tarihten itibaren başkanlığı Packard'a bırakan Hewlett, 1987 yılında emekli oluncaya kadar başkan yardımcılığı yaptı. HP'yi kurduklarında kimin adının öne yazılacağını yazı - tura ile belirleyen Hewlett ve Packard, geliştirdikleri iş modeliyle de ABD de yönetim alanında çok sayıda şirkete örnek oldu. 
     Hiyerarşik yönetim tarzını kurulduğundan bu yana kullanmayan HP, çalışanların yönetime katılmasına izin veriyordu. Hewlett daha önce yaptığı bir röportajında, "Şirketi çalışanlarla beraber yönetme tarzını başarıyla uyguladık ama kontrolü elimizde tutmayı başardık" dedi. Hewlett emekli oluncaya kadar çalışanlarla beraber poker oynuyordu. 
     
5 sent kazanmak için her şeyi yaptı      William Hewlett, son röportajında 1996 yılında ölen David Packard'la beraber şirketi kurdukları dönem için "5 sent 33 bin lira kazanmak için her şeyi yaptık" demişti. Bugün ürettiği bilgisayarlar ve yazıcılarla tanınan Hewlett - Packard HP ilk zamanlarında ilginç buluşlara imza attı 

</TEXT>
</DOC>
