<DOC>
<DOCNO> 20578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur18.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan telefon dinlenmesine tepki "DGM keyfi davrandı" 
</HEADLINE>
<TEXT>

     ANAP Grup Başkanvekili Beyhan Aslan, İstanbul Milletvekili Cavit Kavak'ın telefonlarının dinlenmesinin hukuki dayanaktan yoksun olduğunu belirterek, "İlgili mahkeme yasayı keyfilikle uygulamış ve görevini suiistimal etmiştir" dedi. 
     Aslan, Anayasa Komisyonu Başkanı Turhan Tayan, Adalet Komisyonu Başkanvekili Sühan Özkan ve İnsan Hakları Komisyonu Başkanvekili Emre Kocaoğlu ile TBMM'de düzenlediği basın toplantısında, 4422 Sayılı Çıkar Amaçlı Suç Örgütleriyle Mücadele Yasası'nın 3 ve 8. maddesinin hangi hallerde telefon dinleneceğini açıkça belirttiğini ifade etti. 
     Hukukun, adaleti uygulayanlar tarafından çiğnenmesini "facia" olarak niteleyen Aslan, "Hukuk bir gün onlara da gerekli olur. Adalet Bakanı, Hakimler ve Savcılar Yüksek Kurulu, İçişleri Bakanı ve Cumhurbaşkanımızı bu konuda duyarlı olmaya çağırıyoruz" diy ekonuştu. 
     Aslan, bir gazetecinin Adalet Bakanı Hikmet Sami Türk'ün telefonların dinlenmesine ilişkin açıklamalarını nasıl değerlendirdiğini sorması üzerine, "Açıklamalarını üzülerek okuduk. Biz onun gibi düşünmüyoruz. Adalet Bakanı hukuksuzluğu savunamaz. Kendisi bu olayın gereğini yapmalıdır" diye konuştu. 
     Bir gazetecinin "İçişleri Bakanı zaten ANAP'lı, onu niçin duyarlı olmaya çağırıyorsunuz " şeklideki sorusuna da Aslan, "Kolluk kuvvetlerinin mahkeme kararı olmadan telefon dinlemesi olayı üzerinde çok titizlikle durulmalıdır. Kendisinin bu olaydan sonra daha duyarlı olacağını tahmin ediyoruz" karşılığını verdi. 
     İçişleri Bakanı Sadettin Tantan'ın gerekli önlemleri alıp almadığına ilişkin bir soruya karşılık da Aslan, "Telefonun hangi bakan döneminde dinlendiğiyle ilgili herhangi bir bilgi edinemedik" diye konuştu. 
     Aslan, Kavak'ın yargıya başvurup başvurmayacağına ilişkin soruyu yanıtlarken de, kendisinin yargıya gideceği yolundaki açıklamalarını hatırlattı. Aslan, belki başka milletvekilleri ile üst düzey bürokratların da dinlendiğini ifade ederek, telefon dinlemelerin yasada gösterildiği gibi ön deliller elde edilerek yapılması gerektiğini anlattı. 
     Aslan, bir gazetecinin, "960 kişinin dinlenmesiyle ilgili hiç tepki göstermediniz ama milletvekiliniz dinlenince tepki gösteriyorsunuz. Bu çifte standart değil mi " sorusunu yanıtlarken de, 4422 sayılı yasanın 55. Hükümet döneminde keyfi telefon dinlemelerin önlenmesi için hazırlandığını söyledi. 
     Telefon dinlenmesiyle ilgili haberlerden sonra dinlemenin ancak mahkeme kararıyla yapılması için önlem alındığını ve bunun yasal bir temele oturtulduğunu anlatan Aslan, milletvekili veya sade vatandaşın haberleşme özgürlüğünün ihlal edilmesine her zaman karşı çıktıklarını söyledi. 
     Bir başka soru üzerine Aslan, milletvekillerinin dokunulmazlığı kaldırılmadan telefonlarının dinlenemeyeceğini bildirdi. 







</TEXT>
</DOC>
