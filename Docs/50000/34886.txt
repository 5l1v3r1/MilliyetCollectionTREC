<DOC>
<DOCNO> 34886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/yazar/tamer.html </URL>
<DATE> 2001/08/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Horozların öttüğü saatte alışveriş 
</HEADLINE>
<TEXT>

     Bizim memlekette artık yılın 365 günü indirim yapacak olsanız bile, tüketicinin kılı kıpırdamıyor. Peş peşe gelen krizler, kıl kıpırdatacak hal mi bıraktı 
     Önceki gün İngiltere’den dönen Global Tanıtım’ın sahibi ve Uluslararası Halkla İlişkiler Derneği IPRA’nın Başkanı Ceyda Aydede, İstanbul’da da şubeleri bulunan Next mağazalar zincirinin uyguladığı ilginç bir indirim taktiğini anlattı. 
     Yolum Londra’ya düştüğünde benim de sıkça alışveriş ettiğim, fiyatı çok makul, çizgileri modern Next mağazası, gazetelere boy boy reklamlar vererek geçtiğimiz cumartesi gününe mahsus olmak üzere tüm mağazalarının sabah saat 06.00 civarında açılacağını duyurmuş. 
     Saat 10.00’dan önce mağazaların açılmadığı Londra’da, sabahın köründeki bu alışverişe hiç alışık olmayan tüketicilere yapılan duyuruda ayrıca, değişik bölgelerdeki Next mağazalarının açılış saatlerinde küçük oynamalar olabileceği, dolayısıyla kendilerine en yakın bölgedeki mağazaya bir gün önceden uğrayarak açılış saatinin 05.30 mu, 06.00 mı ya da 06.30 mu olduğunu öğrenmeleri istenmiş. 
     Ayrıntıları Aydede’nin ağzından aktarıyorum 
     "İndirim de öyle fazla ahım - şahım bir şey değil. Yüzde 20 - 30 falan. Ama tüketici psikolojisine öylesine hitap edilmiş ki, ben sabahın 08.00’inde kendimi sokağa attığımda Next mağazaları iğne atsan yere düşmez bir haldeydi. Dolayısıyla alışveriş falan edemedim. Kasaların önünde müthiş kuyruklar oluşmuştu. 
     Haaa, bu arada giysi deneme odaları da kapatılmış. Ne alacaksan, ezbere alacaksın. Zaten millet doldurmuş sepetlere bir sürü giysi... Kasa kuyruğunda epey bekledikten sonra kendini dışarı atıyor. Bu arada kasalardaki bekleme süresini daha da uzatmamak için, giysilerdeki güvenlik alarmları da çıkartılmış. 
     Çıkış kapıları çevresinde mevzi tutmuş güvenlik görevlileri, eğer kapıdan çıkan müşteriden şüphelenirse, çaktırmadan düğmeye basıveriyor ve alarmlar çalmaya başlıyor. Şüphe edilen müşteri, kasa fişini gösterebiliyorsa mesele yok." 
     Aydede cumartesi gününü Londra’nın alışveriş merkezlerine yakın sokaklarında gezinerek geçirmiş ve öğleden sonraki saatlerde bile milletin elinde Next torbalarıyla dolaştığını görünce bu kez tüketici psikolojisini anlayabilmek adına değişik semtlerde karşısına çıkan Next mağazalarına girip çıkmış ve kasa kuyruklarının gün boyu uzayarak devam ettiğini hayretle görmüş. 
     Anlayacağınız tüketici, bir mağaza kendilerini sabahın köründe çağırıyorsa bunda bir hikmet vardır diyerek gün boyu bu çağrıya olumlu yanıt vermiş. 
     
Mumcular’ın akrabalığı      Gazetemiz fiyat düşürdüğünden bu yana çok sayıda yeni okurla buluştuğumuzu her fırsatta hissediyoruz. Uğur Mumcu’nun 1975’te Demirel ailesiyle ilgili olarak Cumhuriyet’te yazdığı bir köşe yazısını bu sütunlara aktarmam üzerine gelen çok sayıda faks, telefon ve e - postada da bunu gördük. 
     Süleyman Demirel’le ilgili yazılarımı okuyanlar, biraz da şaşkınlık içinde Demirel’in avukatı Ceyhan Mumcu ile rahmetli Uğur Mumcu arasında bir akrabalık ilişkisi bulunup bulunmadığını soruyorlar bana. Hatta okurlarımdan biri, "Rahmetli Uğur Bey’in aynı isme benzer bir avukat kardeşi vardı galiba, ama herhalde Demirel’in avukatlığını yapmıyordur" diye not düşmüş. 
     Oysa bu köşede daha önce defalarca yazıldığı için eski okurlarımız artık ezbere biliyorlar ki Süleyman Demirel’in avukatlığını yapan Ceyhan Mumcu, Uğur Mumcu’nun ağabeyidir ve bana karşı açılan tüm davalarda Demirel’i savunmuştur. 
     Milliyet ailesine yeni katılan sevgili okurlarımızın da bilgilerine sunulur. 
     
Düzeltme "Telekom’u Oyak’a saaattııım " başlığıyla bu köşede yayımlanan yazıda Telekom Yönetim Kurulu üyeliğine getirilen Devrim Çorbacıoğlu emekli orgeneral değil, emekli tuğamiraldir. Düzeltir, özür dilerim.      
     
     







AİHM kararları 


Bu doğa bizim 


Memur maaşını tazminatlar eşitleyecek 


YILMAZ’ın hedefi dikensiz gül bahçesi 


Dolarlı eğitime kim dur diyecek 


Ağustosun görünümü ve çıtayı yükseltmek 


İthal umut, yerli umut 


Gerçeğin peşinde gazeteci olmak 


Edebiyatta "taharet" davası... 


Horozların öttüğü saatte alışveriş 


Bir günde batmıyorlar 2 


Beş ayda 5.9 milyar dolar döviz çıktı 


</TEXT>
</DOC>
