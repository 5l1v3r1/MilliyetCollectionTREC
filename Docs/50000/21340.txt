<DOC>
<DOCNO> 21340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun04.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş karılı Amerikalıya 25 yıl hapis istendi 
</HEADLINE>
<TEXT>

     ABD'nin çokeşliliğin yaygın olduğu Utah eyaletinde, 5 karısından 29 çocuğu olan bir kişi, çokeşlilik ve buna bağlı suçlardan 25 yıl hapis istemiyle yargılanacak. 
     Mormon tarikatına mensup Tom Green, çokeşli olmak ve eşleriyle çocuklarından bazılarını ihmal etmekle suçlandığı davaya ilişkin olarak, katıldığı televizyon programlarında, ''Benim yaşam tarzım, Tanrı'nın bana bağışladığı bir tercih'' diyerek kendisini savundu. 
     Mahkemenin suçlu bulması halinde, 52 yaşındaki Green, 25 yıl hapis cezası alabilecek. Green, ''Hükümet beni seçti, çünkü ben ne düşünüyorsam onu söylüyorum. Kafanızı delikten çıkardığınız anda hükümet kafanızı uçuruyor'' diye konuştu. 
     Green, 5 karısından birinin evlendiği sırada 13 yaşında olması nedeniyle, ''çocuğa tecavüz'' suçlamasıyla da yargılanacak. Çokeşliliğin kendisi için dini bir ibadet olduğunu savunan Green'in eşlerinden Linda, bir gazeteye yaptığı açıklamada, şu anda resmen sadece kendisiyle evli olan kocasının, kendisiyle ilişkisi hakkında tecavüzle suçlanmasını ''çok aptalca'' bulduğunu söyledi. Linda, ''Ben kendimi kesinlikle kurban gibi görmüyorum'' dedi. 
     Tom Green'in diğer karılarıyla da, 14 ve 16 yaşları arasındayken evlendiği belirtiliyor. 29 çocuklu Green'in gelecek ay 5 karısından birinden bir çocuğu daha olacak. Eşlerden Shirley Green, ''Herbirimiz, onunla evlenmeyi istedik. Herkesin zannettiği gibi, kimse bizi Tom ile evlenmeye zorlamadı'' dedi. 
     







</TEXT>
</DOC>
