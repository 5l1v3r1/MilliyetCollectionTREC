<DOC>
<DOCNO> 15791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur39.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da da esnaf polisle çatıştı, parti binalarını taşladı 
</HEADLINE>
<TEXT>

     Ekonomik krizi protesto amacıyla Konya'da yapılan yürüyüş ve miting sonrası çıkan olaylarda, uyarılara rağmen yürüyüş yapanlardan 50 kişi gözaltına alındı. 
     Konya'da, saat 12.30'dan itibaren, kentin çeşitli semtlerinden gelerek Atatürk Kız Lisesi önünde toplanan esnaf, Alaaddin Tepesi çevresinde yürüyüş yaptıktan sonra, yine lisenin önündeki alanda buluştu. Bu sırada tekbir getiren esnaf, hükümet aleyhine sloganlar attı. 
     Buradaki mitingin ardından Valiliğe yönelen göstericiler, güvenlik kuvvetleri tarafından engellenince, ANAP, MHP, DSP ve FP il ve ilçe binalarının önünde toplandılar. Göstericiler tarafından taş atılması sonucu binaların camları kırıldı. Bunun üzerine, bütün siyasi parti binalarının önünde güvenlik önlemleri artırıldı. 
     Güvenlik güçlerinin müdahalesiyle ara sokaklara dağılan göstericiler, daha sonra Valiliğe yöneldiler. Valiliğin önünde olası gelişmelere karşı, polisin yanı sıra jandarmanın da desteğiyle güvenlik önlemleri artırıldı. 
     Protesto eylemlerinin devam etmesi üzerine, miting alanı ile yürüyüşün yapıldığı güzergaha takviye kuvvet sevk edilirken, göstericiler bazı iş merkezleri ile banka şubelerini de taşlayarak camlarını kırdılar. Atatürk Kız Lisesi önünde gerçekleştirilen mitingin ardından bazı gruplar, şehrin değişik bölgelerinde izinsiz yürüyüş yaparak, siyasi partiler ile iş merkezleri ve banka şubelerini taşladılar. 
     Tüm uyarılara rağmen protestocuların izinsiz yürüyüş yapmakta ısrar etmeleri üzerine polis, 50 kadar göstericiyi gözaltına aldı. Şehrin önemli noktalarında polis önlemlerini sürdürürken, küçük gruplar halinde gösteri yapmak isteyenler de dağıtıldı. Eylem nedeniyle şehir merkezindeki esnafın tamamına yakınının kepenk kapattığı gözlendi. 
     Atatürk Kız Lisesi önündeki miting sırasında Konya Esnaf ve Sanatkarlar Odaları Birliği Başkanı Bekir Duvarcı'nın konuşması mitinge katılanların ıslıklı protestosuyla engellendi. 




</TEXT>
</DOC>
