<DOC>
<DOCNO> 20052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sontur26.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Iraklı Kürt lider Mesut Barzani Ankara'da 
</HEADLINE>
<TEXT>

     Temaslarda bulunmak üzere Ankara'ya gelen Irak Kürdistan Demokrat Partisi IKDP lideri Mesut Barzani, Türk yetkililerle zamam zaman görüş alışverişinde bulunmayı gerekli gördüklerini söyledi. 
     Esenboğa Havalimanı'na Mardin üzerinden saat 16.30'da gelen Barzani, Dışişleri Bakanlığı Ortadoğu Dairesi Genel Müdürü Büyükelçi Türkekul Kurttekin, ANAP Diyarbakır Milletvekili Haşim Haşimi, kapatılan Demokratik Kitle Partisi'nin DKP Genel Başkanı Şerafettin Elçi, eski AP milletvekili Gıyasettin Emre ve IKDP Ankara Temsilcisi Sefin Dizayi tarafından karşılandı. 
     Türk hükümetinin daveti üzerine Ankara'ya geldiğini ifade eden Barzani, ziyareti çerçevesinde Başbakan Bülent Ecevit ile bir araya geleceğini ve Dışişleri Bakanlığı yetkilileriyle görüşeceğini söyledi. Görüşmelerde iki tarafı da ilgilendiren konuları ele alacaklarını söyleyen Barzani, ''Türk yetkililerle zaman zaman görüş alışverişinde bulunmayı gerekli görüyoruz. Bu ziyaretimin de daha öncekiler gibi başarılı olacağı konusunda iyimserim'' diye konuştu. 
     Gazetecilerin sorularını yanıtlamayan Barzani, görüşmelerinden sonra bir basın toplantısı düzenleyerek, kamuoyuna daha çok bilgi vermeyi umduğunu ifade etti. 
     







</TEXT>
</DOC>
