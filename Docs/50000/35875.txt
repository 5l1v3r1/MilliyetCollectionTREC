<DOC>
<DOCNO> 35875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko07.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası reel sektör heyeti Ankara'da çalışıyor... 
</HEADLINE>
<TEXT>

     Ekonomik krizden etkilenen reel sektörün yeniden yapılandırılması için Dünya Bankası'ndan bir heyetin, Ankara'ya gelerek çalışmalara başladığı öğrenildi. 
     Dünya Bankası reel sektör değerlendirme uzmanı Ira Lieberman başkanlığındaki heyet, Hazine Müsteşarlığı başta olmak üzere, Dış Ticaret Müsteşarlığı, DPT ve Maliye Bakanlığı gibi kuruluşlarda çalışmalarda bulunacak. 
     Heyetin, bir hafta Türkiye'de kalarak, reel sektörün krizden etkilenme durumu ve yeniden yapılandırılması için gerekli kaynak konusunda bir rapor hazırlayacağı ve Dünya Bankası yönetimine sunacağı kaydediliyor. 
     Hazine Müsteşarı Faik Öztrak daha önce yaptığı açıklamalarda, reel sektörün ne durumda olduğunu izlemeyi sürdürdüklerini, ancak etkin müdahale edebilmek açısından henüz hazır olunmadığını ifade etmişti. Dünya Bankası Türkiye Temsilcisi Ajay Chhibber ise krizin geçmesinin biraz zaman alacağından, bu dönemde verimli, etkin, başarılı şirketlere bu krizden kurtulmaları, çıkmaları, olumsuz etkilerini üzerlerinden atmaları için yardımın önemli olduğunu kaydetmişti. Mali sektöre dair konular üzerinde en azından anlaşma sağlandığını ve şimdi reel sektöre odaklanılması gerektiğini belirten Chibber, bu krizin, Türkiye'deki kamu ve bütçe finansmanı ile bankacılık sisteminin yapısından dolayı, reel sektörün üzerine yüklendiğini kaydederek, normal şartlar altında rekabet edebilen, bu güçlerin koruyan birçok şirketin, bu kriz nedeniyle zor durumda kaldıklarını vurgulamıştı. 







</TEXT>
</DOC>
