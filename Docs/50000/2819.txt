<DOC>
<DOCNO> 2819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur04.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de eylemci polisler tek tek ifade vermeye başladı 
</HEADLINE>
<TEXT>

     İstanbul Gaziosmanpaşa'da, 2 polisin şehit edilmesinden sonra İzmir'de izinsiz yürüyüş yapan polislerin sayısının 550 olarak belirlendiği bildirildi. 
     Alınan bilgiye göre, görev listelerinden, TV ve gazetelerdeki haberlerle polis kameralarından tespit edildiği belirtilen 550 polis memuru, tek tek ifade vermeye başladı. 
     İçişleri Bakanı Sadettin Tantan'ın talimatıyla görevlendirilen Mülkiye ve Polis Başmüfettişleri, önce eylemin yapıldığını bir tutanakla belirledi. Müfettişler, Çevik Kuvvet Şube Müdürü Alim Çenesiz ile yardımcısı 3 emniyet amirinin ''tanık'' sıfatıyla ifadelerini de aldı. 
     Bu işlemin ardından, Bakanlığın talimatıyla Emniyet Genel Müdürlüğü, idari soruşturma amacıyla, İzmir Bölge Polis Teftiş Kurulu'nda görev yapan polis başmüfettişleri Esat Topçuoğlu, Mehmet Emin Körpe, Oktay Çeşmeliler, Hasan Şenay ve Behiç Demirel'i, 970'i polis memuru 1005 personelin görev yaptığı Çevik Kuvvet'teki 550 polis memurunun ifadelerini almakla görevlendirdi. 
     Topçuoğlu başkanlığındaki müfettişler, Bozyaka'daki Emniyet Hizmet Binası'nda kendilerine tahsis edilen bir odaya yerleşerek ifadeleri almaya başladı. Eylemci memurların, ifadelerinde, genellikle ''eyleme katıldıklarını, ancak organize bir hareket içinde olmadıklarını'' iddia ettikleri öğrenildi. Emniyet yetkilileri, eyleme müdahale eden bazı üst düzey emniyet yöneticilerinin de ''tanık'' sıfatıyla ifade verdiklerini, ifadelerin tamamlanmasından sonra hazırlanacak dosyanın, İl Polis Disiplin Kurulu'nda görüşüleceğini söylediler. Öte yandan, eylemin ardından, beylik tabancaları ve kimliklerine el konularak açığa alınan 16 polis memurunun da, açılan adli soruşturma çerçevesinde savcılığa ifade verdikleri kaydedildi. 




</TEXT>
</DOC>
