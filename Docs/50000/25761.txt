<DOC>
<DOCNO> 25761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/soneko07.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Oral "Programdan taviz vermeyip, yazın iyileşme göreceğiz" 
</HEADLINE>
<TEXT>

     Maliye Bakanı Sümer Oral, Türk ekonomisini tekrar normal işleyişine kavuşturmak ve reel ekonominin sorunlarını çözmek için yoğun çalışmalar yaptıklarını söyledi. 
     Oral, programın tavizsiz uygulanması, turizm ve ihracattaki canlanmanın da katkısıyla yaz aylarında ekonomide iyileşmeler hissedileceğini de belirterek, bütün hesaplarının bu yönde olduğunu vurguladı. 
     Maliye Bakanı Oral, İzmir'in Bornova ve Karşıyaka ilçelerinde taşıtlar vergi dairelerinin açılışlarını yaptı. 
     Bornova Taşıtlar Vergi Dairesi'nin açılışında yaptığı konuşmasında Oral, hükümetin son derece yoğun bir hafta yaşadığını, kendisinin de içinde olduğu çalışmalar yapıldığını kaydederek, hafta sonunda da bu çalışmaların devam edeceğini söyledi. 
     Bir süredir Türk ekonomisini normal işleyiş düzenine kavuşturmak, mali dengelerini sağlamak için uğraş verdiklerini belirterek, bu amaçla bazı hukuki düzenlemeler yaptıklarını, bu çerçevede bazı yasal düzenleme ve çalışmaları belli aşamaya getirdiklerini anlatan Oral, şöyle konuştu 
     ''Ek bütçe kanunu ve şirket gelirleri ile ilgili yasal düzenlemeleri belli seviyeye getirdik. Günün koşullarına göre kurulmuşolan bazı şirket ve bankalar, değişen şartlarda bazı ekonomik özelliklerini kaybetmiş oluyorlar. Yapacağımız bu düzenleme ile onları yeniden ekonomik yapıya kavuşturacağız.'' 
     Maliye Bakanı Oral, uygulanmakta olan ekonomik programın başarısının, yapısal düzenlemelerin zamanında gerçekleştirilmesine bağlı olduğunu da söyledi. 
     Türkiye'yi hem güçlü ekonomiye sahip, hem de dengelerini yeniden oturtmuş, çağdaş ülke yapmayı hedeflediklerini belirten Oral, ''Türkiye bugün her kuruşunun değerini bilerek, her saniyesini yerindekullanarak, global dünyada yarıştığımız ülkeler arasında yerini alacaktır'' dedi. 
     Kendisinin en zor görevlerinden birinde yer aldığını da söyleyen Oral, ''Zaten 48 katrilyon liralık bir bütçemiz vardı. 40 katrilyonluk ek bütçe ile bu 78 katrilyona ulaştı. Bunun dağılımı, finansmanı kolay değil'' diye konuştu. 
     Ekonomik programın taviz vermeden uygulanmasıyla, turizm sektöründeki canlanma ve ihracattaki canlanmanın da katkısıyla bu yaz aylarında ekonomide iyiliklerin hissedileceğini belirten Oral, bütün hesaplarının da bu yönde olduğunu açıkladı. 
     







</TEXT>
</DOC>
