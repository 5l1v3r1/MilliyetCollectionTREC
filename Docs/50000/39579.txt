<DOC>
<DOCNO> 39579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/son/sontur12.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Levi's pantolon paralarını iade edecek... Levi's'ın açıklaması... 
</HEADLINE>
<TEXT>

     Levi's, Glossy Finish türü blue jeanlerin toplatılma kararı üzerine şu açıklamayı yaptı 
     "Levi’s 2001-2002 sonbahar-kış koleksiyonunda ilk kez yer alan Glossy Finish 93 ve 94 yıkama kodlu" ürünlerini geri toplama kararı almıştır. Bu ürünler özel bir yıkama ve ütülemeye tabi tutulduğunda, çok düşük bir ihtimal de olsa , alerjik reaksiyonlara hassas bünyelerde ciltte kaşıntı ve solunum rahatsızlıklarına sebebiyet verebileceği gözönüne alınarak böyle bir karara varılmıştır. 
     Levi’s Türkiye yetkilileri, Türkiye’de Levi’s’ın sonbahar-kış sezonunu yeni açtığını ve sözkonusu ürünü iki hafta önce toplam 250 satış noktasının yalnız 25’ine sevkedildiğini ve bu haber üzerine bu gruba giren tüm ürünlerin bu 25 bayiden derhal toplatıldığını ve tüketiciye satışın hemen durdurulduğunu belirttiler. 
     Avrupa genelinde bugüne kadar satılan bu üründen herhangi bir şikayet olmamış, hiçbir müşteri ürün iadesinde bulunmamıştır. Ancak 1800’lerden bu yana jean sektörünün tartışmasız lideri olan Levi Strauss’un insan sağlığına verdiği önem sebebiyle ürünün toplatılmasına karar verilmiştir. 
     Türkiye ve Avrupa’nın bağlı bulunduğu genel merkez olan Levis Brüksel, bugüne kadar herhangi bir şikayete rastlamadığını yaptığı yazılı basın açıklamasında dile getirmiştir. Bununla birlikte Levi’s Brüksel’de çalışan ve "Glossy Finish" adlı ürünleri taşıyan bir depo görevlisinin cildinde ufak kaşıntılar saptanması üzerine, yapılan laboratuar testlerinden sonra, çok düşük bir ihtimalle de olsa cillte kaşındı ve solunum rahatsızlıklarına neden olabileceği gerekçesiyle bu karara varılmıştır. 
     Tüketiciler aldıkları bu ürünleri herhangi bir Levi’s bayisine iade edip, parasını geri alabilecektir." 







</TEXT>
</DOC>
