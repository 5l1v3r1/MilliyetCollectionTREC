<DOC>
<DOCNO> 9083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sontur12.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'dan 4 ilde OHAL'in uzatılması kararı çıktı 
</HEADLINE>
<TEXT>

     Milli Güvenlik Kurulu MGK toplantısında Diyarbakır, Hakkari, Şırnak ve Tunceli illerinde Olağanüstü Hal Uygulaması'nın 4 ay daha uzatılmasının uygun bulunarak, bu görüşün Bakanlar Kurulu'na bildirilmesine karar verildiği belirtildi. 
     MGK Genel Sekreterliği'nden yapılan açıklamada, MGK'nın bugün Cumhurbaşkanı Ahmet Necdet Sezer başkanlığında Başbakan, Genelkurmay Başkanı, Kurul Üyesi Bakanlar, Kuvvet Komutanları, Jandarma Genel Komutanı ve MGK Genel Sekreteri'nin katılımıyla Çankaya Cumhurbaşkanlığı Köşkü'nde aylık toplantısını yaptığı kaydedildi. Toplantıya Devlet Bakanı ve Başbakan Yardımcıları Devlet Bahçeli, Hüsamettin Özkan ve Mesut Yılmaz'ın da katıldığı belirtilen açıklamada şöyle denildi 
     ''Kurul'un bu toplantısında ülke genelindeki güvenlik ve asayiş durumu ile bunu etkileyen iç ve dış gelişmeler gözden geçirilmiştir. Bu çerçevede halen 4 ilde devam etmekte olan Olağanüstü Hal Uygulaması da değerlendirilmiş 30 Mart 2001 tarihinden itibaren geçerli olmak üzere Diyarbakır, Hakkari, Şırnak ve Tunceli illerinde bu uygulamanın 4 ay daha uzatılması uygun bulunarak, bu görüşün Bakanlar Kurulu'na bildirilmesine karar verilmiştir. 
     Toplantıda dünyada ve bölgemizde meydana gelen ve Türkiye'nin güvenliğini yakından ilgilendiren dış politik gelişmeler ile hazırlanmakta olan 'Ulusal Program'ın güvenlikle ilgili bölümleri de değerlendirilmiştir. Türkiye-AB ilişkilerinin gelişiminde önemli bir merhale niteliğindeki Ulusal Program çalışmalarının sonuçlandırılmakta olmasından duyulan memnuniyet ifade edilmiştir. 
     Toplantıda ayrıca, 'Türkiye'de Hava-Uzay Çalışmaları' konusunda Kurul'a bilgi sunulmuş, uzaydan etkin bir şekilde yararlanılması bakımından alınması gereken tedbirler üzerinde durulmuştur.'' 




</TEXT>
</DOC>
