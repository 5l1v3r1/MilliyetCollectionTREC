<DOC>
<DOCNO> 8987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/yazar/akyol.html </URL>
<DATE> 2001/02/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kriz kitabı 
</HEADLINE>
<TEXT>

     MICHAEL BRUNO, 1986 - 91 arasında İsrail Merkez Bankası Başkanı ve çok başarılı 'istikrar programı'nın mimarlarından biri. 
     Çeşitli ülkelerdeki krizleri ve istikrar programlarını incelemiş, 'genel model' ortaya koyan bir de kitap yazmış "Kriz, İstikrar Programları ve Ekonomik Reform", Henkel Yayınları, İstanbul 1996. 
     Kitabı yayımlayan Can Paker dostuma teşekkür ediyorum. 
     Bruno'ya göre, istikrar ve reform programlarının başarısı şu altı şarta bağlı 
     1 Program zorunlu olmalıdır Palyatif tedbirlerin başarısızlığı görülmüş olmalıdır. 
     2 Politik liderlik güçlü ve kararlı olmalıdır Programdan sapılmamalıdır. 
     3 Programın iç bağlantıları sağlam olmalıdır Zorluktan kaçmak isteyen politikacı bunu teknik olarak yapmalıdır. 
     4 Mutabakat olmalıdır Ekonomi aktörlerinin desteği alınmalıdır. 
     5 Fedakarlığın ardından ferahlık geleceği görülmelidir Toplumsal destek için bu şarttır. 
     6 Politik liderliğin devamlılığı Yani siyasi istikrar ve irade. Sf. 236 - 238 
     
     İSRAİL'İN, hem de ağır askeri harcamalara rağmen, ekonomik krizi başarıyla aşmasında iki faktör çok önemli 
     Siyasi faktör Hükümet ve parlamento gibi demokratik kurumların güçlü ve istikrarlı olması, ekonomik programın Başbakan Perez gibi etkili bir lider tarafından uygulanması... Sf. 98 - 99 
     Ekonomik faktör İsrail'de ve Güney Kore, Singapur gibi ülkelerde kamu sektörünün nispeten küçük, dışa açık piyasa ekonomisi geleneğinin ise güçlü olmasının sağladığı yapısal esneklik, krizleri aşmayı kolaylaştırıyor. 
     Latin Amerika ülkelerinde ise parlamento ve hükümet gibi demokratik kurumları askeri müdahaleler zaafa uğratmış... Ekonomik yapıda ise hem feodal unsurlar, hem müdahaleci, ithal ikameci ekonomi geleneği güçlüdür. Yani, ekonomi hantaldır, çözüm getirecek siyasi kurumlar zayıftır. 
     Mesela, "İsrail ihracata yönelik bir çizgi izlediği halde, Şili 1930'lardan beri ithal ikamesine yönelik, içe dönük bir büyüme çizgisi izlemiş, aşırı devlet müdahaleciği ekonomiyi sıkı kontrol altına tutmuştur... Arjantin'de askeri müdahaleler yüzünden parlamento zayıftır..." Sf. 157 - 164 
     
     BRUNO önemli bir mukayese hatasına dikkat çekiyor. "Latin Amerika'daki uzun süreli krizin, çoğu zaman Asya'nın yeni sanayileşen ülkelerindeki başarılı büyüme ve görece istikrar ile karşılaştırılması" hatası... 
     Çünkü, "Tayvan, Kore, Singapur gibi Doğu Asya ülkelerindeki muazzam büyümenin ihracata yönelik stratejileri, Latin Amerika'nın tarihsel ithal ikamesinin karşısına konulmakla" yanlış bir karşılaştırma yapılmaktadır. 
     Üstelik, müdahaleci ekonomilerde gelir dağılımı daha bozuk, Doğu Asya ülkelerinde daha düzgündür ve krizden daha kolay çıkılabilmesinin bir sebebi de bu sosyal yapıdır. Sf. 224 - 227 
     Görüyor musunuz, ekonomi deyince, kriz ve krizden çıkmak deyince neleri düşünmek gerekiyor... 
     O bakımdan, DSP'li Sayın Uluç Gürkan'ın 1950'ye kadarki devletçi politikaları savunup bugünkü krizi de "1950'lerden sonraki sözde Menderes, Demirel ve Özal mucizelerinin bizi getirdiği yer" diye nitelemesi de böyle hatalı bir mukayesedir... Bu konuya devam edeceğim. 
     
     





Kriz kitabı 


Demirel ve MGK 


Bet l Tarhan ve Bet l Mardin 


"Kumar oynandı..." 


Suçlu kim 


Çıkış yolları 


Gaflet yolu 


Chirac ile Jospin kavgası 


Siyasi sorumsuzlar ve zirveleri 


Kurbanlar Mehmetçik'e... 


Yönetim planına bakın 


Çöken programı neden tuttuk 


Koç Üniversitesi’nde 75. yıl kutlaması başladı 


</TEXT>
</DOC>
