<DOC>
<DOCNO> 11993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/ekonomi/eko02.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Mart Çılgını’ 
</HEADLINE>
<TEXT>

Geçen yıl Mart ayında tarihi zirveler yapan ABD borsaları, 2001 Mart’ta iniş rekorları kırınca ekonomistler bu duruma "Mart Çılgınlığı" adını verdiler 
     ABD’li ekonomistler, Wall Street’in Mart başından bu yana yaşadığı iniş ve çıkışlarla dolu karmaşık dönemine "Mart Çılgınlığı" adını verdiler. 
     ABD’deki kolejlerde her yıl geleneksel olarak düzenlenen ve halk tarafından ilgiyle izlenen basketbol şenliklerine verilen isim olan "Mart Çılgınlığı" artık Wall Street’in Mart 2001’de yaşadığı garip dönemi hatırlatacak. 
     
Ya zirvede ya dipte      ABD’li ekonomistler ve ekonomi yorumcuları da borsaların 2000 Mart’ında zirve yapmasını ve bu martta sert bir şekilde düşmesini "mart çılgınlığı" olarak yorumladılar. 
     2000 yılının mart ayında rüzgarı arkalarına alan teknoloji borsaları tüm zamanların en yüksek seviyelerine ulaşmışlardı. Dünyanın en büyük ekonomisi olan ABD ekonomisinin 10 yıl süren hızlı bir büyüme sürecinin ardınan cesaretlenen teknoloji borsaları çılgınca yükselerek bu seviyeleri görmüştü. Bu mart ayında ise çılgınlığın niteliği değişti ve kendilerini ani bir durgunluğun ortasında buldular ve şirket gelirlerindeki azalmaların da etkisiyle hızlı bir şekilde düşmeye başladılar. 
     Geçtiğimiz hafta ise Nasdaq 2 bin puanını altına düştü ve cuma günkü seansta yüzde 2.6 değer kaybederek haftayı 1890.91 puandan kapattı. Dow Jones da yüzde 2.07 geriledi ve yıllardır ilk kez destek noktası olan 10 bin puanın altına düşerek 9823.41’den kapandı. 
     
Tüm umutlar FED’e bağlı      Yatırımcılar, dünya piyasalarındaki fırtınayı durdurması için Amerikan Merkez Bankası’na FED umut bağlamış durumdalar. Banka’nın yarın yapacağı toplantı bunun için çok önemli. Genel kanı, Federal Açık Piyasa Toplantısı’nın FOMC en az yarım puan faiz indirme kararı alacağı yönünde. FED’in, faizleri 0.75 puan indireceğini düşünenlerin sayısı da az değil. Analistler, geçen haftaki düşüşlerden sadece ABD piyasalarının değil, Asya ve Avrupa borsalarının da olumsuz etkilendiklerini belirterek, global piyasaları sakinleştirmek adına faiz indiriminin zorunlu olduğuna dikkat çekiyorlar. ABD ekonomisinin durgunluğa girdiği günden bugüne altıncı kez faiz indirimine gitmesi bekleniyor. Bu yıl ise üçüncü olacak. FED Başkanı Alan Greenspan talebi artırarak ekonomiyi canlandırmayı planlıyor. 
     


 EKONOMİ 

















</TEXT>
</DOC>
