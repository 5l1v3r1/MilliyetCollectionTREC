<DOC>
<DOCNO> 25208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo17.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'un yeni teknik direktörü belli oldu Tevfik Lav 
</HEADLINE>
<TEXT>

     Gaziantepspor Teknik Direktörlüğü'ne Tevfik Lav getirildi. Gaziantepspor yönetimi ile bugün masaya oturan Lav, 3 yıllık sözleşme imzaladı. 
     Gaziantepspor Kulübü Başkanı Celal Doğan, imza törenindeki konuşmasında, 10 yılda 5 teknik adamla çalıştıklarını, Sakıp Özberk'in en uzun süreli çalışan teknik direktör olduğunu anımsatarak, Özberk'e teşekkür etti. 
     
     'Özberk kendi istemedi' 
     Özberk ile görüştüklerini belirten Doğan, ''Kendisi dinlenmek istediğini, bu yıl takım çalıştırmak istemediğini söyledi. Emeklerine ve katkılarına teşekkür ettik, bundan sonra da Gaziantepspor camiasına ilgi ve alakasını esirgememesini istedik'' dedi. 
     Doğan, kendi ölçülerinde 3 yıllık süre için, başarısına, bilgisine güvenerek Lav'ı getirme kararı aldıklarını kaydederek, ''Hocamız, Gaziantepspor'a 24 saatini vererek onu daha iyi yerlere getirmek için çalışacak. Gaziantepspor'un durumunu, prestijini bilen biri, buna göre karar verdi, kendisine başarılar diliyorum, başarılı olacaktır'' diye konuştu. 
     Celal Doğan, transferle ilgili olarak değişik spekülasyonlar yapıldığını, bunlara inanılmaması gerektiğini, transfer konusunda 10 Haziran'da geniş bir açıklama yapacağını sözlerine ekledi. 
     
     Lav 'Riski severim' 
     Teknik direktörlüğe getirilen Lav ise en güzel şeyin güvenilmek olduğunu ifade etti. 
     ''Gaziantepspor son yıllarda Anadolu kulüpleri içerisinde elde ettiği başarılarla ön plana çıktı'' diyen Lav, sözlerini şöyle sürdürdü 
     ''Farklı bir felsefe, ilke ve kararlılıkla gerek altyapısı, gerekse 2. ve 3. ligdeki takımları ile nasıl başarılı olunacağını ortaya koydu. Çok büyük başarılara imza attı. Ben zor bir iş kabul ettim. Zor işleri başarmayı, iddialı ve mücadeleci olmayı, riski severim. Burada hedefim, başarılmışları başarmak değil, ilkleri başarabilmek. Ben bu iddiamın peşindeyim. Şu anda henüz konuşmak için erken. Kadronun durumu netleştikten sonra konuşacağım.'' 
     Bu arada, Lav'ın yardımcılıklarına Nurullah Sağlam, Kemal Özdeş ve kaleci antrenörlüğüne de Mehmet Tezcan getirildi. 
     






</TEXT>
</DOC>
