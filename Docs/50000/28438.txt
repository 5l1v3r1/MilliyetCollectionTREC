<DOC>
<DOCNO> 28438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/soneko06.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcılar için geçen hafta böyle geçti... 
</HEADLINE>
<TEXT>

     Hafta boyunca Fazilet Partisi'nin kapatılma davası ve dövize olan talebin getirdiği beklentiler piyasaların seyrini belirledi. 
     FP'nin kapatılma davası nedeniyle dar bir bantta seyir ve sığ işlem hacmiyle hafta boyunca ''bekle-gör'' politikası izlenen Borsanın yanında, hareketli bir eğilim gözlenen döviz piyasasındaki yükseliş bono faizlerinde de yaklaşık 5 puanlık bir artış getirdi. Altın fiyatlarında da önemli bir çıkış yaşandı. 
     İMKB'de haftalık ortalama değer kaybı yüzde 6.08'i buldu. İstanbul Menkul Kıymetler Borsası'nda hafta boyunca 720.00 puan düşen Endeks 11,119.75 puandan kapandı. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 6.49, Alman Markı'nın fiyatı da yüzde 5.07 oranında arttı. 24 ayar külçe altının gram satış fiyatı yüzde 7.14, Cumhuriyet altınının satış fiyatı da yüzde 9.86 oranında yükseldi. 
     Yatırım fonlarının seyrini izleyen A.A Fon Endeksi ortalama yüzde 0.09 oranında düşüş kaydetti. Mevduat faizlerinde önceki hafta sonuna göre tüm vadelerde 1-1.5 puanlık düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 1.05, haftalık reponun net getirisi de yüzde 1.09 olarak gerçekleşti. 
     
     
     
     






</TEXT>
</DOC>
