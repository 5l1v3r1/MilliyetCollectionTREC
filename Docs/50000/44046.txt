<DOC>
<DOCNO> 44046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/siyaset/siy01.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’a Saadet’ uzak 
</HEADLINE>
<TEXT>

Anayasa’da 1. tur bugün tamamlanıyor. Meclis, Erbakan’ın siyaset yasağını 5 yıldan 4 yıla indiren maddeyi reddetti. Memura sendika ve işsize koruma geldi 
     ANKARA Milliyet 

     Anayasa değişikliği teklifinin maddelerini görüşmeye devam eden TBMM Genel Kurulu, parti kapatmayı zorlaştıran 69. maddenin görüşmeleri sırasında, SP’lilerin Necmettin Erbakan’ın siyaset yasağının 5 yıldan 4 yıla indirilmesi için verdiği önergeyi reddetti. AKP ve DYP’nin desteğine rağmen önerge reddedilince, Erbakan’a "bahara, Saadet Partisi’nin başında girme yolu da" kapatılmış oldu. 
     Bu maddeyle, partilerin odak olabilmesi için "Suç sayılan fiillerin, genel başkan ve yönetim organları tarafından zımnen veya açıkça benimsenmesi ya da kararlılık içinde işlenmesi" gerekecek. Dün geçen maddeler şöyle 
     19. Madde Devlet işsizleri de koruyacak. 
     20. Madde Sendika yöneticiliği için 10 yıl çalışma koşulu kaldırıldı. Sendikalar hakkında belge eksikliğinden kapatma davası açılmayacak. 
     21. Madde Asgari ücret, çalışanların geçim şartları da dikkate alınarak saptanacak. 
     22. Madde Devlet, sosyal ve ekonomik alanlarda Anayasa ile belirlenen görevlerini, "ekonomik istikrar yerine", bu görevlerin amaçlarına uygun öncelikleri gözeterek yapacak. 
     23. Madde Vatandaşlıkta kadın - erkek eşitsizliği kalktı. 
     24. Madde Seçimden önceki yıl içinde çıkan yasa o seçimde geçerli olmayacak. Taksirli suçlardan cezaevine girenler oy verebilecek. 
     26. Madde Türkiye’de ikamet eden yabancılar da TBMM’ye dilekçe verebilecek. 
     27. Madde "İdeolojik ve anarşik eylemlere" katılanlar yerine terör eylemlerine katılanlar ya da teşvik edenler vekil seçilemeyecek. 
     
     Kıyak rahat geçti 
     29. Madde Kıyak emeklilik diye bilenen "Milletvekillerinin ödenek, yolluk ve tazminatlarının kanunla düzenlenmesi ve Emekli Sandığı’na bağlanmaları" kısa sürede oyla kabul edildi. 
     30. Madde 14. madde kapsamındaki devlet aleyhine işlenen suçlardan hüküm giyenlere af yolunu açan, Meclis’in af kararlarını da beşte üç çoğunlukla almasını öngören 87. madde değişikliği de kabul edildi. 
     
Vekiller kendilerine dokundurmak istemedi      ANKARA Milliyet 

     TBMM Genel Kurulu’nda "milletvekilleri hakkındaki dokunulmazlık fezlekelerinin Meclis’te üç ay içinde görüşülerek karara bağlanması, oylamaların gizli yapılması ve milletvekillerinin Yargıtay’da yargılanmasına" ilişkin 83. madde değişiklikliği 28 madde içinde en düşük oyu aldı. 
     DSP’li Uluç Gürkan’ın vekil dokunulmazlığının sınırlandırılmasına ilişkin önergesinin reddedilmesinin ardından yapılan oylamada maddeye 355 kabul, 78 ret oyu çıktı. Böylece kabul oyları, idam maddesindeki kabul oylarının bile altına düşerek, ilk kez bir maddede referandum barajı olan 367’nin altına düştü ve bu madde 28 madde içinde en yüksek ret oyunu aldı. Bu maddede bir vekil çekimser kalırken, bir de boş oy çıktı. 
     
Meclis’ten Tayyip Erdoğan’a umut ışığı      ANKARA Milliyet 

     Anayasa’nın milletvekilliği seçilme yeterliliğini düzenleyen maddesinde, "ideolojik ve anarşik eylemlere katılan ve bu gibi eylemleri tahrik ve teşvik suçlarından birinden hüküm giyenlerin, affa uğramış bile olsalar" vekil seçilemeyeceklerine ilişkin hüküm değiştirildi. Değişiklik, 312. maddeden hüküm giyen AKP Lideri Erdoğan’a umut ışığı oldu. 
     Anayasa’nın 76. maddesindeki "İdeolojik ve anarşik eylemler" ifadesinin, "terör eylemleri" olarak değiştirilmesi, Erdoğan’a vekillik kapısını araladı. Anayasa’nın 14. maddesi doğrultusunda 312, 76. maddesi doğrultusunda da Seçim Kanunu’nun değişmesi, bunlar değişmese bile Anayasa Mahkemesi’nin, "lehte" yorumlayarak vereceği karar, Erdoğan’a Meclis kapısını açabilecek. 
     



 SİYASET 












</TEXT>
</DOC>
