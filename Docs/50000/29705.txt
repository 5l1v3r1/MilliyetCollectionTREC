<DOC>
<DOCNO> 29705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/ekonomi/eko10.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Üretim sektörüne suni teneffüs 
</HEADLINE>
<TEXT>

Kriz nedeniyle kredilerini tahsil etmekte zorlanan bankalar, zordaki müşterilerine alacağının yüzde 25’i kadar kredi açabilme olanağına kavuşuyor 
     ANKARA Milliyet 

     Peş peşe yaşanan iki krizin ardından bankalarla reel sektör arasında büyük bir soruna neden olan krediler için beklenen en somut çözüm Bankacılık Düzenleme ve Denetleme Kurulu’ndan BDDK geldi. BDDK likidite sıkıntısı nedeniyle ödenemeyen kredilerin 5 yıla varan vadelere yayılmasına ve şirketlere yüzde 25’e kadar yeni kredi çıkarılmasının yolunu açtı. 
     BDDK, "Bankalarca Karşılık Ayrılacak Kredilerin ve Diğer Alacakların Niteliklerinin Belirlenmesi ve Ayrılacak Karşılıklara İlişkin Esas ve Usuller 
     Hakkında Yönetmeliköte değişiklik yaptı. Bankalarla özel finans kurumlarının kullandırdığı kredi ve alacaklarına ilişkin karşılıkların ilkelerini yeniden düzenleyen değişikliğe göre, bankalar, yurtdışı şubeleri dahil kredilerini ve diğer alacaklarını, tahsil kabiliyetine ve borçluların kredi yeterliliğine göre, daha önce olduğu gibi 5 grupta sınıflandırarak izleyecekler 
     1- Herhangi bir ödenmeme riski taşımayan standart nitelikli krediler ve diğer alacaklar 
     2- Borçlunun ödeme gücü veya nakit akımında yaşadığı sorunlar nedeniyle ödemelerde 90 günü geçmeyecek şekilde gecikmeler yaşanabilecek ve geri ödeme riski taşıyanlar 
     3- 90 gündür tahsil edilemeyen ve tahsil imkanı sınırlı olanlar 
     4- 180 günü aşkın süredir tahsili gecikenler 
     5- Bir yılı aşkın süre geciken ve tahsilinin mümkün olmadığına kanaat getirilen tarar niteliğinde kredi ve alacaklar. 
     Üçüncü gruptan itibaren olan kredilerle, cari hesap biçiminde kullandırıldığı halde tahsil edilemeyen krediler donuk alacak kabul edilecek. 
     Bankaların kredi ve alacakları için ayıracakları karşılıkların hesaplanmasında 1 Ocak 2002 tarihinden itibaren aylık siteme geçilmesi öngörülürken resmi kuruluşların çıkardığı bono ve tahviller, OECD ülkeleri merkezi yönetimleri ile merkez bankalarınca açılan krediler, Eximbank’ın kullandığı ya da bankaların birbirlerine açtıkları krediler karşılık kapsamı dışına çıkarıldı. 
     Yönetmelik ile kriz nedeniyle ödenemeyen kredilerin yeniden yapılandırılmasına olanak sağlanıyor. Buna göre, kredilerin tahsil edilememesi geçici likidite sıkıntısından kaynaklanırsa, borçluya likidite gücü kazandırmak ve banka alacağının tahsilini sağlamak amacıyla, gerektiğinde yüzde 25’e kadar ilave kredi de açılarak, alacak yeniden yapılandırılabilecek veya yeni bir itfa planına bağlanabilecek. Ancak alacağın mevzuattaki teminatlarla teçhiz edilmesi ve değerlenmiş teminat tutarının alacağın tamamını karşılayacak düzeyde olması koşulu aranacak. 
     Kredinin yeniden yapılandırılması çerçevesinde hazırlanan yeniden ödeme planı ya da yeni itfa planı, 90 günü geçmeyecek eşit taksitlerle ya da bu şekilde belirlenen taksit tutarının yüzde 50 fazlasına veya eksiğine karşılık gelen sınırlar içinde kalmak kaydıyla, artan veya azalan oranlı ve azami 5 yıl vadeli olacak. Bu kapsamda yenilenen krediler, izlendikleri kredi grubundan 6 ay sonra çıkarılarak, "yenilenen ve itfa planına bağlanan krediler hesabı"na aktarılacak. 
     Bankalar, 50 milyar lirayı aşan kredilerle alacaklarını ve tutarı ne olursa olsun en büyük 100 kredi ve alacağın nedenlerini ve nasıl oluştuğunu içeren raporları denetime hazır bulundurmak zorunda olacak. 
     
     



 EKONOMİ 






















</TEXT>
</DOC>
