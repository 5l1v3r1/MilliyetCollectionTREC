<DOC>
<DOCNO> 48627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo19.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Malatyaspor mesaisi yarın başlıyor 
</HEADLINE>
<TEXT>

     Avrupa Şampiyonlar Ligi'nde kendi sahasındaki son maçını da yitiren Fenerbahçe'de gözler, Malatyaspor ile deplasmanda yapılacak lig maçına çevrildi. 
     Geçen sezon olduğu gibi bu sezon da deplasmanda başarılı sonuçlar alamayan ve ligde şu ana dek dış sahada yaptığı 4 maçta, 2 yenilgi, 1 beraberlik ve 1 galibiyet elde eden sarı-lacivertliler, Malatyaspor karşısında galip gelip, ligdeki iddiasını sürdürmek istiyor. 
     TSV Bayer 04 Leverkusen yenilgisinden sonra bugünü dinlenerek geçiren sarı-lacivertli futbolcular, yarın yapacakları antrenmanla Malatyaspor maçı hazırlıklarına başlayacak. 
     Bu arada dünkü maçta forma giymeyen bazı futbolcuların, bugün Samandıra Tesisleri'nde kendi istekleriyle çalışabilecekleri bildirildi. 
     Fenerbahçe'de, sakatlıkları bulunan Abdullah ve Zoran Mirkoviç'in tedavileri sürüyor. Dünkü maçta oynamayan Abdullah'ın Malatyaspor maçında forma giyebileceği kaydedildi. 
     İsrail'in 27 Ekim Cumartesi günü Avusturya ile yapacağı Dünya Kupası Eleme Grubu maçı nedeniyle ülkesine giden Revivo'nun, maçtan sonra 28 Ekim Pazar günü İstanbul'a döneceği bildirildi. 
     Öte yandan Fenerbahçe'nin, 26 Ekim Cuma günü öğleden sonra Sabiha Gökçen Havalimanı'ndan özel bir uçakla Malatya'ya gideceği ve 27 Ekim Cumartesi günü maçtan hemen sonra İstanbul'a döneceği açıklandı. 
     






</TEXT>
</DOC>
