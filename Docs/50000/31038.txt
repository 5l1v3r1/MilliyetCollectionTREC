<DOC>
<DOCNO> 31038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/son/sontur04.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Ecevit, Bahçeli, Yılmaz ve Tayyip Erdoğan'a yüklendi... 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit ve iki yardımcısının, ''hiçbir şey bilmeden, inisiyatif ortaya koymadan, meseleleri dahi anlamadan bir ülkenin idare edilebilirliğini ispat ettiklerini'' iddia etti. 
     Çiller, DYP Genel Merkezi'nde, televizyon ve ajans muhabirleriyle sohbet toplantısı düzenledi. 
     Türkiye ile IMF arasında yaşanan gelişmelere ilişkin değerlendirmesinin sorulması üzerine Çiller, ekonomik programı, ''tasfiye memurlarının, Türkiye'ye gelerek, verilen kredileri toplama programı'' diye nitelendirdi. Çiller, bundan kimsenin gocunmaması gerektiğini, doğal olduğunu ifade ederek, dış dünyanın, verdiği borcu almaya çalışacağını söyledi. 
     ''Niyet mektubu madem onurunuza aykırıydı, niye imzaladınız İmzaladınız, niye gereğini yapmıyorsunuz '' diye soran Çiller, Başbakan Bülent Ecevit ve iki yardımcısının, ''hiçbir şey bilmeden, inisiyatif ortaya koymadan, meseleleri dahi anlamadan bir ülkenin idare edilebilirliğini ispat ettiklerini'' öne sürdü. 
     IMF'yi suçlamanın, iktidarın işi olmadığını kaydeden Çiller, programa imza atanın, hükümet olduğunu belirtti. Çiller, ''Ne iki programı anlamışlar, ne sonuçlarını görmüşler, ne de bilgi sahibidirler'' dedi. 
     Çiller, partisinden iki milletvekilinin istifa ettiğinin anımsatılıp, Abdullah Gül ve Recep Tayyip Erdoğan'ı merkez sağda bir tehlike olarak görüp görmediği sorusuna, şöyle karşılık verdi 
     ''Merkez sağın köklü partisi DYP. Durduğu yer o kadar sağlam, durduğu yer o kadar milletin gönlündeki... Herkes merkez sağın asıl sahibi varken, taklidini çıkarmaya çalışıyor. Merkez sağın asıl sahibi burada, burası. Bizim meselemiz, onunla bununla olmaz. Ülkenin meselesidir. Ülkenin, siyasi bölünmüşlüğe ihtiyacı olmadığı açıktır. Bunun kararını millet verecektir. Millet, siyaseti daha çok bölerek değil, toparlayarak bir noktaya varılacağını görmüştür. Türkiye, çok fazla transferlerle bu noktaya geldi. Bugünkü olayın arkasında, milletten oy almadan, tepeden transfer yaparak, milli iradeyi saptırma çabalarının sonucu var.'' 







</TEXT>
</DOC>
