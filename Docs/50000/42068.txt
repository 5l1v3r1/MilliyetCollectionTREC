<DOC>
<DOCNO> 42068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/aspo.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN HAYAT KURTARDI 
</HEADLINE>
<TEXT>

Yönetici Enis Sevil, New York cehenneminden şans eseri kurtuldu. Dünya Ticaret Merkezi’nde, pazartesi stat için toplantı yapan Sevil, salı günkü randevusunu, Lazio maçı nedeniyle iptal edince ölümden döndü 
     Finans görüşmesi 
     SARI - Kırmızılı kulübün yöneticisi Enis Sevil, New York’u cehenneme çeviren terörist saldırılardan şans eseri kurtuldu. Yönetici Eren Talu ile birlikte gittiği ABD’de, yeni stat için finans görüşmeleri yapan Sevil, "kıyamet gününden" bir gün önce Dünya Ticaret Merkezi’nde sabah 09.30’da özel bir şirketle toplantıya girdi. Enis Sevil, Galatasaray’ın salı akşamı Lazio ile oynadığı maçı izlemek amacıyla, aynı gün yapacağı toplantıyı iptal etti ve İstanbul’a döndü. 
     
     Kurban kestirdi 
     LAZİO karşılaşması yüzünden, saldırının yapıldığı gün Dünya Ticaret Merkezi’nde bulunmaktan kurtulan Sevil, olayın şokunu atlatamadığını söyledi. Eren Talu’nun pazar günü İtalya’ya gittiğini belirten Sevil, "Salı da orada kalsaydım, büyük olasılıkla şimdi burada olmayacaktım. Kurtulduğum için mutluyum, ama ölen insanlar için büyük üzüntü duyuyorum. Kurban bile kestirdim" dedi. Bu arada, yeni stada finansal destek sağlayacak şirket de zarar gördüğü için, bu proje ertelendi. 
     
Torpido mucizesiAvustralya’nın havuzdaki süpermeni Ian Thorpe, Amerika’daki ikiz kulelere yapılan saldırıyı ucuz atlattı 
     AVUSTRALYALI Olimpiyat ve Dünya Şampiyonu ünlü yüzücü Ian Thorpe, herkesi şaşkına çeviren ABD’nin New York kentindeki Dünya Ticaret Merkezi’ne yapılan terörist saldırılardan kılpayı kurtulduğunu açıkladı. Thorpe, Ticaret Merkezi’nin hemen yakınındaki bir otelde kaldığını ve video kamerasını odasında unutması nedeniyle büyük faciadan ve ölümden şans eseri sıyrıldığını söyledi. 
     20 yaşındaki yüzücü, ilk uçağın çarptığı kulenin çatısına çıkmak üzere otelden çıktığını, ancak kamerasını yanına almadığı için otele geri döndüğünü ifade etti. Dünya rekorlarını sayısız kez alt üst eden Thorpe, kamerayı aldığı sırada ilk uçak Dünya Ticaret Merkezi’ne girince büyük şok yaşadı. Avustralyalı yüzücü, "Şansım varmış ki, kamerayı unuttum. Yoksa şu an yaşamıyordum" dedi. 
     
Avusturya korkuyor      AVUSTURYA Futbol Federasyonu Başkanı Beppo Mauhard, FIFA Başkanı Sepp Blatter’i telefonla arayarak 7 Ekim’deki 2002 Dünya Kupası Grup Eleme maçı için İsrail’e gitmek istemediklerini söyledi. Blatter ise konuyu olağan toplantıda görüşeceklerini ve önümüzdeki hafta bir karar vereceklerini iletti. Bilindiği gibi 7 Ekim’de oynanacak İsrail - Avusturya karşılaşması sonunda Milli Takımımız’ın Play - Off’taki rakibi belli olacak. 
     
Terörün yankıları      Rafter’in resti 
     TENİSTE tek erkeklerin ünlü ismi Avustralyalı Patrick Rafter, ülkesi dışındaki hiçbir organizasyona gitmeyeceğini açıkladı. Rafter, "Terörist saldırılar sürdüğü takdirde, hayatımın sonuna kadar yurt dışına çıkmayacağım" dedi. 
     
     2002 tetikte 
     2002 Dünya Kupası organizatörü Japonya ve Güney Kore, terörist saldırılara hedef olunmaması için girişimlere başladılar. Organizatörler, yeni tedbirler alana kadar, suçluların açıklanmasını bekleyeceklerini söylediler. 
     
     Cesur Johnson 
     ATLETİZMİN dünyaca ünlü ismi ABD’li sprinter Michael Johnson, Japonya’nın Yokohama kentinde yarın yapılacak yarışmalardan çekilmeyeceğini açıkladı. İngiliz üç adım atlama dünya şampiyonu Jonathan Edwards’ın da Yokohama’ya geleceği belirtildi. 
     
     NBA turu iptal 
     NBA, Şangay ve Taipei’de oynanacak olan gösteri maçlarını iptal etti. NBA Ligi Komisyonu tarafından yapılan yazılı açıklamada, "Trajik saldırılar nedeniyle turu iptal ettik" denildi. 
     
     Danimarka’da yas 
     DANİMARKA Futbol Federasyonu, bu hafta sonu Danimarka Ligi’nde oynanacak maçlarda oyuncuların kollarında siyah bantla sahaya çıkmalarını kararlaştırdı. Ayrıca maçlarda bir dakikalık saygı duruşu da yapılacak. 
     



 SPOR 

























</TEXT>
</DOC>
