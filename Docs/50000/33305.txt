<DOC>
<DOCNO> 33305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yasam/yas01.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciaya kıl payı 
</HEADLINE>
<TEXT>

Bodrum'dan Zonguldak'a giden bir yolcu otobüsündeki 51 kişi, çıkan yangından kapıları kırarak son anda kurtuldu 
     MÜJDAT ÇETİN Adapazarı DHA 

     Lüks Düzce Ekspres şirketine ait Fevzi Gülsoy yönetimindeki 34 DUJ 34 plakalı yolcu otobüsü, dün sabaha karşı Adapazarı'na geldi. Adapazarı ve Hendek'te indireceği yolcular olduğu için D - 100 karayolunu takip eden otobüs, sabaha karşı saat 05.50'de, Sakarya Bölge Trafik Müdürlüğü yakınlarına ulaştı. 
     Tam bu sırada, otobüsün içini yanık kokusu kapladı. Ardından, arka taraftan çıkan alevler, bir anda tüm otobüsü kapladı. 48 yolcu, iki şoför ve bir muavin, dışarı çıkabilmek için kapılara hücum etti. 
     
     Camları da kıramadılar 
     Şoför Gülsoy, otomatik kapıları açmak için düğmeye bastı, ancak otobüsün elektrik sistemi devre dışı kaldığı için kapılar açılmadı. 
     Bunun üzerine 51 kişi, alevlerden kurtulabilmek için yumruklayarak camları kırmaya çalıştı. Bunda da başarısız olan yolcular ve mürettebatın gayretiyle, kapılar kırılarak son anda açılabildi ve 51 kişi diri diri yanmaktan kurtuldu. 
     Uzun süre şok geçiren yolcular da, bir başka otobüsle yollarına devam etti. 
     Yangının, havanın sıcak olması nedeniyle saatlerce çalıştırılan klimadan çıktığı sanılıyor, ancak kesin sonuç için inceleme sürüyor. 
     



 YAŞAM 
















</TEXT>
</DOC>
