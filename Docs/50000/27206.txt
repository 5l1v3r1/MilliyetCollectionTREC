<DOC>
<DOCNO> 27206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/soneko02.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'da bugün yeni başkan seçiliyor... 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu, yeni başkanını belirlemek amacıyla bugün Birlik merkezinde toplandı. 
     Bilindiği üzere, Yönetim Kurulu Başkanı olan Fuat Miras'ın, 8 Haziran Cuma günü TOBB Yönetim Kurulu'ndan istifa etmesi, ardından da istifasını geri alması, TOBB'da tartışmalara neden olmuştu. 
     Tartışmaların uzaması üzerine, TOBB Genel Sekreterliği, Sanayi ve Ticaret Bakanlığı'na başvuruda bulunarak, Miras'ın istifasının geçerli olup olmadığına ilişkin mütalaa istemiş, bakanlık da, istifanın geçerli olduğuna ilişkin görüş bildirmişti. 
     TOBB'un yeni başkanını belirlemek amacıyla başkan vekillerinden Rıfat Hisarcıklıoğlu, yönetim kurulu üyelerini dün toplantıya çağırmıştı. 
     Bu gelişmeler üzerine, Fuat Miras'dan boşalan üyeliğe getirilen Ahmet Bedri İnce dışında Yönetim Kurulu'nun tamamı 14 kişi saat 12.55'de TOBB Genel Merkezi'nde toplantıya başladı. Toplantıda, ayrıca, TOBB Genel Sekreteri Şefik Tokat da yer aldı. 
     Yönetim Kurulu'nun gündeminde TOBB başkanının seçimi bulunuyor. Yönetim Kurulu başkanlığı için başkan vekillerinden Rıfat Hisarcıklıoğlu'nun adı geçiyor. Bugünkü toplantıda Hisarcıklıoğlu'nun seçilmesi halinde, kendisinden boşalan başkan vekilliğine de bir üyenin getirilmesi gerekiyor. 
     
     







</TEXT>
</DOC>
