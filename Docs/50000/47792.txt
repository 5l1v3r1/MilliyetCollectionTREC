<DOC>
<DOCNO> 47792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/gun02.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamayla gelen alevler can aldı 
</HEADLINE>
<TEXT>
Atölye değil bomba 
Güngören'de bir terlik atölyesinin deposunda patlama oldu. Yangın altı katlı binayı sardı, çevredeki binaların ve otomobillerin camları kırıldı. Firma sekreteri öldü, iki kişi yaralandı 
     DİNÇER ŞEREF İstanbul Fotoğraf Yurttaş TÜMER 

     Güngören'de bir ayakkabı ve terlik atölyesinde henüz belirlenemeyen nedenle meydana gelen patlamanın ardından çıkan yangında, firma sekreteri kadın hayatını kaybederken, iki kişi yaralandı. Üretimde kullanılan hammaddelerin yanıcı olması nedeniyle kısa sürede büyüyen yangın, itfaiye ekiplerince güçlükle kontrol altına alındı. 
     İnönü Caddesi Laleder Sokak'ta Ahmet Özdemir'e ait "İnter Laminasyon" adlı altı katlı binanın giriş katındaki ayakkabı ve terlik malzemeleri deposunda dün saat 17.45 sıralarında yangın çıktı. 
     
     Kısa sürede her yeri sardı 
     Patlamayla çıkan yangın kısa sürede binayı sararken, çevredeki binaların ve otomobillerin de camları kırıldı. Yangına Kocasinan, Fatih, Bağcılar, Sefaköy, Bakırköy, Rami, Gaziosmanpaşa, Şişli, Zeytinburnu ve Yeşilköy itfaiyeleri müdahale etti. 
     Ayakkabı ve terlik üretiminde kullanılan hammaddelerin petrol türevi olması nedeniyle diğer katları ve komşu bir binayı saran alev ve yoğun duman gökyüzünü kapladı. İtfaiye erleri, binada mahsur kalan çalışanları merdivenli araç yardımıyla kurtardı. Kimyasal maddelerin zehirleyici etkisi nedeniyle söndürme çalışmalarına katılan itfaiye erleri maske taktı. 
     
     Binalar boşaltıldı 
     Polis ekipleri de patlama sırasında hasar gören çevre binadaki vatandaşları her ihtimale karşı tahliye etti. Olay yerine çok sayıda ambulans sevk edilirken, komşu ilçelerin itfaiye ekipleri ile su tankerleri de çalışmalara katıldı. Yangında firma sekreteri Gülnur Özdemir 29 hayatını kaybederken, Mehmet Şirin ve Ahmet Kaya adlı çalışanlar da yaralandı. Yaralılar kaldırıldıkları Bakırköy Devlet Hastanesi'nde tedaviye alındı. Yangının çıkış sebebinin araştırıldığı belirtildi. 
     
Dehşet dakikaları...      Güngören sakinlerine dehşet dolu saatler yaşatan yangında yaralananlar olay yerine gelen ambulanslarla hastaneye kaldırıldı. 10 bölgeden itfaiyenin müdahale ettiği yangının sıçraması ihtimali yüzünden, çevredeki binalarda bulunanlar tahliye edildi. İşyerlerini terk edenler, itfaiyenin çalışmasını korkulu gözlerle izledi. 
     



 GÜNCEL 























</TEXT>
</DOC>
