<DOC>
<DOCNO> 22245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/yazar/elekdag.html </URL>
<DATE> 2001/05/20/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Programın karakteri 
</HEADLINE>
<TEXT>

     "Türkiye'nin Güçlü Ekonomiye Geçiş Programı" adını taşıyan IMF'ye verilen son niyet mektubu, ulusal karakterden yoksun olduğu gerekçesiyle bazı çevreler tarafından eleştiriliyor. Yeni programın, başlangıçta ilan edildiği gibi, ülkemizdeki sosyal tarafların, iş dünyasının, işveren ve işçi kesiminin görüşleri alınarak oluşturulmamış olduğu, bu bakımdan, yine "para - faiz - kur" ayakları üzerine oturtulmuş klasik bir IMF reçetesinden başka bir şey olmadığı vurgulanıyor. 
     Bu bağlamda, ülkemizin belini büken üretim ve işsizlik gibi temel sorunlara çözüm getirmeyen bir ekonomik programın Türkiye'ye yararı sorgulanıyor. 
     Bu eleştiriler haklı olmakla birlikte, gözden kaçırılan bir nokta olduğu da muhakkak. Bu da, bu programın öncelikli temel işlevinin, Türkiye'yi iflas ve hiperenflasyon uçurumunun kenarına getirmiş olan iç borç sarmalından kurtarmak olduğu... Bu son derece acil işlevin bir bölümü de bankacılık sektörünün rehabilitasyonu. Çünkü bu iki sorun iç içe geçmiş durumda. 
     Bunlar, Türk ekonomisini yangın yerine çeviren sorunlar. Bu yangını söndürmeden ekonominin diğer çözüm bekleyen sorunlarına el atmak ve sonuç almak son derece zor. 
     İç borç yükünün ciddiyeti ve kamu bankalarının sorunları bilinmiyor değildi. Ancak, durumun şeffaf ölçülerle kamuoyuna aksettirilmesi son günlerde oldu. Türk kamuoyu iç borç stokunun 70 milyar dolar, kamu kesimi dış borcunun ise 60 milyar dolar civarında olduğunu, devletin 130 milyar dolara varan toplam borçlarının GSMH'nin 80'i gibi gayet tehlikeli bir orana ulaştığını ve Türk ekonomisinin bu borcu döndürme ve faizlerini ödeme gücüne sahip olmadığını yeni öğrendi. 
     Bu vahim durumun kaynağında devlet bankaları ile batık bankalar var. Siyasetçi zümresi, popülist politikalarla devlet bankalarının içini boşaltmış, bunları bir kabuk haline getirmişti. Fatura, görev zararları diye bu bankalara ödetilmiş, fakat devlet muhasebesine kaydedilmemişti. Muhasebeleştirme işlemi iç borç stokunun 25 milyar dolar artmasına yol açtı. TMSF kapsamındaki bankaların zararlarının da Hazine tarafından kapatılması iç borç stokuna 12.5 milyar dolar yükledi. Bu ilavelerle iç borç stoku birden iki misli oluverdi ve ekonominin taşımakta aciz kaldığı ezici bir yük haline geldi. 
     Türkiye öyle bir noktadaydı ki, ya iflas bayrağını çekecek, ya da kendini hiperenflasyona götürecek yöntemlere başvuracaktı. Bu kritik anda dış yardım imdada yetişti. IFM yardımının büyük bölümü Türkiye'nin iç borç yükümlülüklerinin karşılanmasında ve bu badirenin atlatılmasında kullanıldı. Bu nedenle reel sektöre kaynak ayrılamadı. 
     İç borç sorununa daha kalıcı bir çözüm bulunmuş değil, ama hiç olmazsa kontrol altında. Finans sektörünün de sağlığa kavuşmasıyla birlikte, faizlerin düşmesi, kaynakların reel ekonomiye akması, iş hayatının canlanması ve işsizliğin azalması mümkün olacak. 
     Yeni programın devrimsel nitelikte bir işlevi de, ekonomimizin müzminleşmiş hastalıklarına cesaretle el atarak bunlar için yapısal çözümler getirmesi. Program, kamu yönetiminde, şeffaflık, hesap verme ve iyi yönetişim sağlayacak politikalar öngörüyor. Soyguna, yolsuzluğa ve savurganlığa kapıları kapatıyor. 
     Tabii, bütün bunların gerçekleşmesi, hükümetin devamına ve programı uygulayacak kararlılık ve cesarete sahip olmasına bağlı. 
     
     







Ayşe balkonda 


CASA ve rapor 


Nilüfer de sayılı çapkınlardandır 


Değişim iddiasıyla 'Bu adam yapar ' havası... 


Amatörce heyecan... 


Atatürk nasıl bir gençti 


Programın karakteri 


Dünya Süt Günü 


Ateş Hattı bacayı sardı 


Kıssadan hisse 


CASA rüşveti 


Yalıkavak Marinası 


</TEXT>
</DOC>
