<DOC>
<DOCNO> 2709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/siyaset/siy02.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Program'daki üç kriz çözülüyor 
</HEADLINE>
<TEXT>

Ortaklar idam, TCK'nın 312. maddesi ve Kürtçe eğitim konusunda orta yol bulundu 
     SERPİL ÇEVİKCAN Ankara 

     Türkiye'nin AB ile ilişkilerinin geleceğini belirleyecek olan "Ulusal Program" UP taslağını masaya yatıran hükümet ortakları, üç kritik konudaki pürüzü üç formülle aşma konusunda büyük ölçüde görüş birliğine vardı. 
     Liderlerin üzerinde anlaştığı idamın kaldırılması, TCK'nın 312. maddesi ve Kürtçe eğitim - yayın konularında geliştirilen çözüm önerileri şöyle 
     İDAM CEZASI MHP Genel Başkanı Devlet Bahçeli'nin katı tutumu nedeniyle en kritik nokta olan idam cezasının kaldırılması konusunda liderler "bağlayıcı olmayan" bir ifadelendirmeyle sorunun aşılmasında uzlaştı. Bu çerçevede geliştirilen formüle göre, UP'de yer alacak ifadenin özetinin şöyle olduğu kaydedildi 
     "TBMM 1984'ten beri yaşamın özüne saygılı bir tutum içersindedir. Bu yöndeki iradesi idam cezasını uygulamamak biçiminde fiilen tecelli etmiştir. İdam cezasının kaldırılması konusu TBMM gündemine geldiğinde onun iradesi esas alınmak üzere yeni düzenleme yapılırken vatana ihanet, Türkiye Cumhuriyeti'nin bütünlüğüne dönük suçlar ve benzerleri konusundaki koşullar göz önünde bulundurulacaktır." 
     
     Bahçeli Kabul edilebilir 
     Bu ifadenin en azından TCK'nın 125. maddesinin ayrık tutulmasına imkan verdiği için Bahçeli tarafından "kabul edilebilir" bulunduğu belirtildi. 
     TCK 312 İkinci kritik konuyu ise AB'nin düşünce özgürlüğü ve insan haklarına aykırı bulduğu düşünceyi ifade özgürlüğünü sınırlayan TCK'nın 312. maddesi oluşturdu. Bu çerçevede de yine idam cezasına benzer bir ifadelendirmeyle "ülke bütünlüğüne ve cumhuriyetin temel niteliklerine karşı eylemsel faaliyetler göz önünde bulundurularak 312. maddenin değiştirileceğinin" programda yer alması kararlaştırıldı. 
     KÜRTÇE EĞİTİM VE YAYIN Zirvede en çok tartışılan konu Kürtçe yayın ve eğitim konusu oldu. Liderler "Kürtçe" ve "anadil" kavramlarına UP'de yer verilmemesini kararlaştırdı. Bu konudaki sorunun da şu formülle aşıldığı belirtildi 
     "Kürtçe' ve 'anadil' sözcükleri yerine, 'Türkçe dışında gündelik yaşamda kullanılan diller' ifadesi kullanılacak. 'Türkçe dışındaki gündelik dillerin bireysel taleplerle öğrenilmesi konusunda bir engel yoktur' ifadesi yer alacak. Dil öğrenme bireysel bir hak olarak ifade edilecek. Aynı ölçü yayın konusunda da uygulanacak. Türkiye'nin egemenlik alanı içinde başka bir egemenlik unsuru olarak dilin kullanılması kabul edilmeyecek. Türkçe dışında gündelik dillerde yayın yapılması 'ülke bütünlüğü göz önünde bulundurularak' sınırlı bir şekilde yapılabilmesine olanak sağlanacak." 
     
     Fransa ve Almanya örneği 
     Kritik konular tartışılırken Avrupa'dan örnekler veren liderlerin özellikle Almanya'daki şu duruma dikkat çektikleri bildirildi 
     "Almanya'da Türkçe birçok eyalette ders olmaktan çıkarılmıştır. Bazı yerlerde de 'burada yaşayan Türk nüfus yüzde 5'in altındadır' gerekçesiyle TRT - İNT kablo yayından çıkarılmaktadır. Bazı eyaletlerde ise estetik kaygılarla belediyeler çanak antenleri kaldırarak, Türkçe yayın izlenmesini önlemektedir. Türk diline bu uygulama yapılırken Türkiye'de ayrı bir egemenlik unsuru olarak terör örgütünce kullanılan Kürtçe'nin yayın ve eğitim dili olarak kullanılması talep edilmekdedir. Bu çelişkilidir." 
     Liderlerin lehçe örneğini tartışırken de Fransa örneğinin gündeme getirildiği belirtilerek, Fransa'nın kullanılan gündelik bütün dilleri "Fransızcanın lehçesi" olarak kabul ettiği ve ayrı bir dil olarak kabullenmediği konuşuldu. 
     
     Kurs örneği 
     Öte yandan taslak tartışılırken Türkçe dışındaki dillerin bireysel taleple öğrenimi çerçevesinde gündeme gelen "kurs" formülüne de yeşil ışık yakıldı. 
     


 SİYASET 



















</TEXT>
</DOC>
