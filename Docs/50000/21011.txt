<DOC>
<DOCNO> 21011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/soneko02.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Lirası dibe vurdu 
</HEADLINE>
<TEXT>

     Devlet Planlama Teşkilatı DPT , Türk Lirası'nın TL Nisan ayı sonu itibariyle, 1994 Nisan ayından bu yana en düşük değerine indiğini belirtti. 
     1987-100 bazlı endekse göre, 1994 Nisan'ında 73 olan endeks değeri, Nisan sonunda 78 olarak gerçekleşti. DPT'nin aylık değerlendirmesine göre, TL ''1 dolar 0.77 Euro''dan oluşan kur sepeti karşısında Nisan ayı sonu itibariyle, dalgalı kura geçişten bu yana yüzde 40.6 oranında değer kaybetti. Bu gelişme sonucunda 1987-100 bazlı ''1 dolar 1.5 mark''tan oluşan reel kur endeks değeri Nisan sonu itibariyle 78 seviyesine geriledi. Bu değer 1994 yılı Nisan ayında tarihi en düşük seviye olan 73 düzeyinde bulunuyordu. 
     DPT değerlendirmesine göre, mali kriz sonrası döviz kurunun dalgalanmaya bırakılması ve kamu kesiminde yapılan fiyat ayarlamaları Mart ve Nisan aylarında fiyat artış hızlarının önemli ölçüde yükselmesine neden oldu. Mart ve Nisan'da hızla artan döviz kurunun Mayıs ayında istikrar kazanmasının yanı sıra faiz oranlarının yüksek seviyesinin korumakla birlikte düşme eğilimi gözönünde alındığında, TEFE artış hızının Mayıs ayında göreli olarak düşmesi bekleniyor. 
     Değerlendirmeye göre, dış borçlanmada 1999 yılının son çeyreğinde başlayan Hazine'nin net borçlanıcı konumu da bu dönemde net ödeyiciye dönüştü. Bu yılın Ocak-Mart döneminde 871 trilyon lira dış finansman temin edilirken, 929 trilyon liralık dış borç ana para ödemesi gerçekleştirildi. Hazine'nin görev zararları karşılığında kamu bankaları ve Tasarruf Mevduatı Sigorta Fonu kapsamındaki bankalar için ihraç ettiği nakit dışı tahviller sonucu iç borç stoğu Mart ayı sonu itibariyle 50.9 katrilyon liraya yükseldi. Vergi tahsilatının toplam vergi tahakkuklarına oranı 2000 yılı Ocak-Mart dönemindeki yüzde 66.3 düzeyinden 2001 yılında yüzde 60.9'a geriledi. DPT'nin değerlendirmesine, ekonomik kriz sonrası daha belirginleşmeye başlayan tahsilat oranındaki azalma, özellikle gelir üzerinden alınan vergilerin tahsilatının yoğunlaşacağı Nisan ve Mayıs ayında vergi tahsilatında belirleyici olacak. 







</TEXT>
</DOC>
