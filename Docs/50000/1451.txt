<DOC>
<DOCNO> 1451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/spor/aspo.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM TEK BAŞINA 
</HEADLINE>
<TEXT>

     MURAT AĞCA 

     İtalya’daki son yabancı 
     İtalya’daki sürpriz sonuçlar, teknik direktörleri de koltuklarından etmeyi sürdürürken, Fiorentina’yı başarıdan başarıya koşturan Fatih Terim, zorlu ligdeki tek yabancı hoca olarak kaldı. Mor Menekşeler’i, Şampiyonlar Ligi’ne taşımak isteyen ve Juventus beraberliğiyle çıkışını sürdüren Terim, Lazio’da İsveçli Eriksson’un istifasıyla, İtalyan olmayan tek hoca konumuna geldi. 
     
     Eriksson da bıraktı 
     Çizme’de son şampiyon Lazio’nun, daha önce İngiltere Milli Takımı ile anlaşan çalıştırıcısı Eriksson, Napoli yenilgisi sonrası baskılara dayanamayarak dün istifa ederken, yerine sezon sonuna kadar tecrübeli hoca Dino Zoff getirildi. Ligde bu hafta Reggina’ya teslim olarak onunculuğa düşen Parma’da da Malesani’nin işine son verildi, görev Arrigo Sacchi’ye verildi. 
     
     Dördüncü değişiklik 
     İlk kez lig ortasında bu boyutta bir teknik adam koasunun yaşandığı İtalya’da, sezon başından beri toplam dört takım antrenör değişikliğine gitmiş oldu. Parma ve Lazio’daki operasyonlardan önce Inter’de Lippi’nin yerine Tardelli, Napoli’de de Fenerbahçe’nin eski teknik direktörlerinden Zeman’ın yerine de Mondonico gelmişti. 
     


 SPOR 




















</TEXT>
</DOC>
