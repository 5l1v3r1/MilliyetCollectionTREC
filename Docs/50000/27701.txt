<DOC>
<DOCNO> 27701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/soneko10.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk üreticiler ayaklandı "Japon karpuzu da neymiş..." 
</HEADLINE>
<TEXT>

     İzmir'in Ödemiş ilçesinde ilk mahsul karpuz hasat edilmeye başlanırken, Ödemişli karpuz üreticileri, Japonya'da küp şeklinde üretilen karpuza tepki gösterdiler. 
     Ödemiş Karpuz Yetiştiricileri Derneği Başkanı Mehmet Ali Akpınar, yaptığı açıklamada, Ödemiş'te doğal yolla yetiştirilen karpuzun, Japonya'da kavanoz içinde yetiştirilen küp şeklindeki karpuzdan renk, tad ve kalite bakımından daha üstün olduğunu iddia etti. 
     Küp karpuz üretme fikrinin, sadece nakliyatta yaşanan sıkıntılardan kurtulmak için depolamada kolaylık sağlansın diye tercih edildiğini anlatan Akpınar, şöyle dedi 
     ''Küp karpuz, nakliyle taşıtlarında düzgün istif edilebildiği için daha kolay taşınabiliyor. Oysa karpuzun rengi, tadı ve kalitelisi, doğal yolla yetişendir. Türkiye'nin en iyi karpuzları da bize göre Ödemiş'te yetişiyor. Japonlar küp karpuz üretmeye çalışacaklarına karpuz işini Ödemiş üreticisine bıraksınlar, üstün oldukları elektronik alanda yoğunlaşsınlar. Güzel karpuz yetiştirmek bizim işimizdir.'' 
     Akpınar, Japonya'da üretilen karpuzun tanesinin 100 milyon lira olmasını ''fahiş fiyat'' olarak değerlendirdi. 
     Ödemiş Ziraat Odası, ilçede patatesten sonra en fazla yetiştirilen ikinci ürün olan karpuzda, bu yıl rekor hasılat beklendiğini açıklamıştı. 
     
     






</TEXT>
</DOC>
