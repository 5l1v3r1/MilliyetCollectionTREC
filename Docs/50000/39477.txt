<DOC>
<DOCNO> 39477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/spor/aspo.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MEĞER YALANMIŞ 
</HEADLINE>
<TEXT>

Atılan adımlar herkesi umutlandırmıştı. Ezeli rakiplerin zirvesi "Tarihi adım" olarak yorumlanmıştı. Ne var ki Fenerbahçe ile Galatasaray arasındaki balayı kısa sürdü 
     HALİL ÖZER 

     Küfür kavgası 
     KARŞILIKLI buluşmalar. Sevindiren görüntüler. Meğer hepsi yalanmış. Galatasaray ile Fenerbahçe arasındaki dostluk yemeğinde başka olayların da yaşandığı ortaya çıktı. Kuruçeşme Adası’ndaki yemekte tarafların tartıştıkları öğrenildi. Galatasaraylı Abdürrahim Albayrak, Fenerbahçeli Ali Yıldırım’a "İstanbulspor maçında bana sürekli küfür ettiler. Aziz bey elini kaldırsa onlar susardı. Ama yapmadı" dedi. 
     
     Dış güçler var’ 
     FENERBAHÇE yönetim kurulu üyesi Ali Yıldırım ise Denizlispor karşılaşmasında Aziz Yıldırım’a yapılan küfürleri hatırlattı. Karşılıklı eleştiriler sadece bu kadarla da kalmadı. Galatasaray’ın Gaziantep ve Rize’de gördüğü kırmızı kartlar nedeniyle İkinci Başkan Fatih Altaylı’nın Fenerbahçe’yi suçlaması ortalığı karıştırdı. Altaylı, "Fenerbahçe şimdiden şampiyon ilan ediliyor. İşin içinde dış güçler var" ifadelerini kullandı. 
     
     Altaylı suçladı 
     SARI - Kırmızılı Kulübün İkinci Başkanı Fatih Altaylı, artık futbolda yöntemlerin değiştiğini de ileri sürdü ve "İnsanlar ellerindeki zenginliği, gücü ve ilişkilerini futbol için kullanmaya başladılar. Bu güçlerini futbol dışı çevrelerde kullanarak futbolu etkileme çabalarına asla ortak olamayız. Biz sportmence çıkıp mücadele ederiz. Başka bir şey yapamayız. Böyle giderse ligden çekiliriz" dedi. 
     
     Gereken yapılacak’ 
     GALATASARAY’IN diğer yöneticilerinden de Altaylı’nın açıklamalarına tam destek geldi. Abdürrahhim Albayrak, "Altaylı yerden göğe kadar haklı. Deplasmanda 11 kişi maç tamamlayamıyoruz. Ama artık sessiz kalmayacağız. Olacak şey değil. Bunlara artık dur demenin zamanı geldi. Gereken herşey yapılacak. Ligde üç maç oynadık, hiç birinde de iyi yönetim görmedik. Bizi durdurmak istiyorlar" açıklamasını yaptı. 
     



 SPOR 

































</TEXT>
</DOC>
