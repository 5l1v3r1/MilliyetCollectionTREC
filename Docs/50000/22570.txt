<DOC>
<DOCNO> 22570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sondun14.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan savcı "Bir mafya babası devletle pazarlık yapıyor" 
</HEADLINE>
<TEXT>

     İtalya'nın Palermo kentinde görevli Savcı Piero Grasso, mafyanın faaliyetlerine ilişkin kitabında, ''mafyanın zafere yakın olduğunu'' ve ''bir mafya babasının devletle pazarlık yaptığını'' anlattı. 
     Gazeteci Saverio Lodato ile yaptığı röportajı ''Görünmez Mafya'' adıyla bir kitapta toplayan Grasso, politikacıları, seçim kampanyaları boyunca mafyayla mücadele konusunda konuşmamakla suçlarken, ''Artık kullanılabilecek çok fazla zaman kalmadı. Mafyanın rotasını değiştirmek herkesin ilgi alanında olmalı. Aksi taktirde Tommaso Buscetta'nın dediği gibi, zafer elde etmiş bir mafya çıkacak'' ifadelerine yer verdi. 
     İki yıl önce ölen tanınmış mafya babası Tommaso Buscetta, 80'li yıllarda pişmanlık yasasından yararlanmış ve adli kurumlarla işbirliği yapmıştı. 
     Önemli bir mafya babasının devletle pazarlık halinde olduğunu öne süren Palermo Savcısı, ''Bu şekilde mafya görünmez hale gelecek ve gizli anlaşmalar neredeyse yasal bir anlam kazanacak'' notunu düşerken, 2000'lerin mafyasını, ''Bugün, geçmişe nazaran politika, kamuoyu yönetimi ve adli makamlara çok daha bağlı bir mafya var. Durum çok zor. Cumhurbaşkanı Carlo Azeglio Ciampi, birkaç fırsatta bunu dile getirdi, ama onun açıklamaları politikacılar tarafından dikkate alınmadı. Mafyaya karşı savaş söz konusu olduğunda muhalefet ve iktidar ortak hareket etmek zorunda. Maalesef böyle olmadı'' şeklinde değerlendirdi. 
     Tüm partilerin güneyi kalkınma vaatlerinde bulunmasına karşın güneyin halen suç örgütlerinin elinde olduğunu savunan Palermo Savcısı, gölgede kalanları araştırmadan mafya sorununun asla çözülemeyeceğini belirtti. 
     Mevcut pişmanlık yasasının çok kısıtlı olduğunu ifade eden Grasso, ''Ben suçlu olsam bu yasayla asla işbirliği yapmam'' derken, tutuklu olan bazı mafya babalarının koğuşlarının ayrılması gerektiğini savundu. 






</TEXT>
</DOC>
