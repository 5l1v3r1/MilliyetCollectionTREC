<DOC>
<DOCNO> 38113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo24.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Fenerbahçe camiası cenazede buluştu 
</HEADLINE>
<TEXT>

     Beşiktaş ile Fenerbahçe camiası Teşvikiye Camii'ndeki cenaze namazında biraraya geldi. 
     Hayatlarını yitiren Beşiktaş Kulübü eski yöneticilerinden Şevket Belgin ve Fenerbahçe Kulübü Asbaşkanı Murat Özaydınlı'nın kayınpederi Ahmet Sudi Atlas için Teşvikiye Camii'nde öğle namazını takiben cenaze namazları kılındı. 
     Cenaze namazını Beşiktaş Kulübü Başkanı Serdar Bilgili ile Fenerbahçe Kulübü Başkanı Aziz Yıldırım yan yana kıldı. Törene Fenerbahçe Kulübü yöneticileri, Beşiktaş Kulübü yöneticileri ve iki camianın önde gelen isimleri katıldı. Ayrıca Beşiktaş Teknik Direktörü Christoph Daum, yardımcısı Ronald Koch, Menajer Sinan Engin, tercüman Murat Kuş ile futbolculardan Tayfur, Bayram ve Yasin Sülün de cenaze töreninde yer aldılar. 
     Beşiktaş'ın Alman teknik direktörü Daum ile yardımcısı Ronald Koch da cenaze namazına katıldılar. 
     Cenaze namazı için saf tutan insanların arasına giren Daum ve Koch, namaz boyunca ellerini önlerinde birleştirip, imamı dinledi. Daum'un zaman zaman kendi dilinde dualar okuduğu gözlendi. Bu arada, cenaze namazı öncesi Bilgili ve Yıldırım bir süre sohbet etti. Ligin ilk 2 haftasında birer yenilgi alan iki takımın başkanı sohbet sırasında bu yenilgileri konuştu. Başkan Bilgili'nin bu sırada Yıldırım'a, ''İyi ki, yenilgiler ilk haftalarda geldi. Bu son haftalarda yenilmekten daha iyidir. Takım hiç olmazsa toparlanır'' dediği duyuldu. Cenaze töreni sonrası Şevket Belgin Zincirlikuyu Ahmet Sudi Atlas da Nakkaştepe mezarlığında toprağa verildi. Diğer yandan, Belgin için kulüpte yapılan törene katılmayan eski kulüp başkanı Süleyman Seba, camiideki namazda da yer almadı. 







</TEXT>
</DOC>
