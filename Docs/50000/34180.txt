<DOC>
<DOCNO> 34180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/son/sontur21.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğrul Türkeş "Çiller ile görüşmedim, DYP adımı kullanıyor" 
</HEADLINE>
<TEXT>

     Aydınlık Türkiye Partisi ATP Genel Başkanı Tuğrul Türkeş, DYP'nin, MHP'nin kaybettiği seçmen desteğini lehine çevirmek için Alpaslan Türkeş ile kendisinin isimlerini zikrederek iktidara gelme arayışında olduğunu öne sürdü. 
     Türkeş, yaptığı yazılı açıklamada, geçen iki haftada bazı basın kuruluşlarında, DYP'den milletvekili olacağına, olası bir seçimde ATP'nin DYP ile işbirliği yapacağına ve bu konuda DYP Genel Başkanı Tansu Çiller ile birçok kez görüştüğüne ilişkin haberler yer aldığını anımsattı. 
     Konunun kaynağını araştırmak için görüştükleri haberleri yapan gazetecilerin, isimlerin kendilerinde saklı kalması şartı ile DYP'ye mensup birçok üst düzey yöneticinin bu bilgilerin mahreci olduğunu kendilerine bildirdiğini ifade eden Türkeş, DYP Şanlıurfa Milletvekili Fevzi Şıhanlıoğlu'nun vefatından sonra 7 Şubat 2001'de başsağlığı ziyaretinde bulunduğu Çiller ile bu tarihten sonra herhangi bir temasının olmadığını belirtti. 
     Tuğrul Türkeş, şunları kaydetti 
     ''DYP'nin, MHP'nin iki yıllık sistematik hataları neticesinde kaybettiği seçmen desteğini kendi lehine çevirmek için merhum Türkeş'in ve benim isimlerimizi zikrederek kendilerini tekrar iktidara getirmenin arayışı içerisinde olduğu DYP yöneticileri mahreçli çıkan bu haberlerden anlaşılmaktadır. DYP'nin değerli yöneticilerinin iktidarı yeniden alabilmenin yolu olarak ATP ile işbirliği yapmak istemeleri, partimizin gücünü ve potansiyelini anlamak ve yarının Türkiyesi açısından doğru bir tespit olmakla birlikte şahsımla ve partinin değerli yöneticileri ile temas etmeksizin basına böylesi haberler vermeleri siyasi nezaketten uzak olsa gerektir.'' 
     
     







</TEXT>
</DOC>
