<DOC>
<DOCNO> 35480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur30.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayalar Türkiye'nin ikinci atılıma ihtiyacı var 
</HEADLINE>
<TEXT>

     ANAP Genel Başkan Adayı Lutfullah Kayalar, Türkiye'nin Atatürk ve Özal dönemlerinin ardından üçüncü bir atılım dönemine ihtiyacı olduğunu belirterek, ''Eğer ilk seçimde Anavatan Partisi'ni tek başına iktidar yapamazsam emaneti gelir size teslim ederim'' dedi. 
     ANAP'ın 7. Olağan Büyük Kongresi'nde, genel başkan Mesut Yılmaz'ın, genel başkan adaylarına söz verilmesine ilişkin önergesinin kabul edilmesinin ardından, adaylarının konuşma sırası kura ile belirlendi. 
     İlk sözü söz alan Kayalar ANAP'ın en zor döneminde genel başkanlığa aday olduğun ifade ederek, Anavatan Partisi'nin bugün lider konumda olan bir parti olmadığını söyledi. Anavatan Partisi'nin bugün lokomotif bir parti olmadığını ve koalisyonda üçüncü parti konumunda bulunduğunu kaydeden Kayalar, Türkiye'de artık Başbakan'ın sözüne inanılmadığını, bunu aksine ''IMF'nin bir memurunun'' sözüne bütün basının ve vatandaşın inandığını savundu. 
     ANAP'ın icraatlarını anlatamadığının önceden beri dile getirildiğini kaydeden Kayalar, ''ANAP'ın hizmetlerini anlatmazsak, vatandaş anlamadı diyebilir miyiz '' diye sordu. Anavatan Partisi'nin ''halkın yanından kalktığını, statükocu partilerin yanına oturduğunu ve seçimlerde istediği sonucu alamadığını'' ifade eden Kayalar, ANAP'ın oy oranının yüzde 10'un altında olduğunun parti yöneticileri tarafından da telaffuz edildiğini anlattı. 
     19-20 Şubat gecesi Türkiye'nin servetinin yarısının ''gittiğini'' ancak hükümetin buna rağmen hiçbir şey yapmadığını söyleyen Kayalar, ''Meclis'e bile gelemediler. O zaman da söyledim, Meclis'e gelip bir güvenoyu bile istemediler'' diye konuştu. 
     Mesut Yılmaz'ın önceki kongrelerde ''icraatlarımızı vatandaşa anlatamıyoruz'' dediğini hatırlatan Kayalar, 5 sene önce söylenen bu durumun hala bugün devam ettiğini ve buna yönelik bir çözüm bulunamadığını söyledi. 
     Kongre'nin açılışında gerçekleştirilen ''Türkiyem'' adlı gösteriyi de eleştiren Lutfullah Kayalar, ''Ben sanatçıları severim, hem de özümden severim ancak ANAP bu kongrede sıkıntı içindeki insanlar ile buluşmalıydı. Onların yanında olmalıydı'' dedi. 
     ANAP'ın ekonomik kadrolarının çok iyi olduğunun sadece ANAP'lılar tarafından değil toplumun bütün kesimleri tarafından kabul edildiğini ifade eden Kayalar, ''Ancak buna rağmen, ekonominin dışarıdan siyasi kimliği olmayan birinin eline verildiği bir hükümeti ortağı ANAP... 
     Ben bunu istemiyorum'' şeklinde konuştu. 
     
     EMANETİ TESLİM EDERİM 
     Kayalar şunları kaydetti 
     ''Size burada vaat ediyorum. Eğer ilk seçimde Anavatan Partisi'ni tek başına iktidar yapamazsam emaneti gelir size teslim ederim, kongreyi kendi ellerimle toplarım. 
     Artık önce vatan için güçlü bir Anavatan zamanıdır. Yeniden partimi geri istiyorum. Atatürk ve Özal dönemlerinin ardından Türkiye'nin üçüncü bir atılım dönemine ihtiyacı vardır. Biz bunun hazırlıklarını yaptık ve inşallah bu hazırlıkları halkımızla paylaşacağız. 
     Ben buradaki bütün delegeler ile görüşme imkanı buldum ancak hiç birisinden oy istemedim. Ama şunu söyledim buraya gelmeden önce ailenize, alışveriş yaptığınız manava, bakkala, komşularınıza bu kongre ile ilgili kanaatlerini sorun, eğer onların kanaatleri doğrultusunda burada oy vermezseniz bunun bütün vebali sizin üzerinize.'' 
     Kayalar, genel başkan olamaması durumunda partide kalarak seçilen genel başkana destek vereceğini de belirtti. 
     Kayalar konuşmasının ardından Mesut Yılmaz ile tokalaştı. 
     

</TEXT>
</DOC>
