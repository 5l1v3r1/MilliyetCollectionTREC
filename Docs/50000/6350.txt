<DOC>
<DOCNO> 6350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/10/ekonomi/eko03a.html </URL>
<DATE> 2001/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybetsek de kazanacağız 
</HEADLINE>
<TEXT>

Beşiktaş Genel Sekreteri Türeli, gelirlerinin yüzde 90’ı sabit olacak şirketin, maçlar kaybedilse bile yatırımcısına kazandıracağını söyledi 
     TARIK YILMAZ 

     Halka açılma hazırlıkları içinde bulunan Beşiktaş’ın Genel Sekreteri Hüsnü Türeli, takımın maçlarını kaybetse bile hisse senedi alanların kazanmayı sürdüreceklerini söyledi. 
     Türeli, Beşiktaş Jimnastik Kulübü’nün yüzde 40’ını halka açacakları Beşiktaş Futbol Yatırımları Sanayi ve Ticaret AŞ BJK AŞ hakkında bilgi verdi. 
     Şirketin, 200 - 220 milyon dolarlık bir değeri olduğunu belirten Türeli, halka arzdan 80 milyon dolarlık gelir hedeflediklerini söyledi. 
     Türeli, elde edilecek gelirle, halen oynayan futbolcuların bonservis bedellerinin satın alınacağını, 22 bin 500 oturma kapasiteli İnönü Stadı’nın kapasitesinin 10 bin - 12 bin kişi genişletileceğini ve "futbolcu fabrikası" olan altyapıya yatırım yapacaklarını dile getirdi. 
     
     Kriz geliri etkilemiyor’ 
     Kulübün gelirlerinin yüzde 90’ının sabit gelirlerden oluştuğunu dile getiren Türeli, "TV yayın hakkı, sponsorluk gibi gelirlerin önemli bir kısmını oluşturan bölüm ekonomik krizlerden etkilenmiyor. Bu senet geliri etkilenmeyecek bir senet olacak" diye konuştu. 
     BJK AŞ’nin 2001 yılı sonunda gelirlerinin 51 milyon dolara çıkacağını kaydeden Türeli şöyle konuştu "Futbolcuları maliyet bedelleriyle bilançomuza koyacağımız için bu gelirler vergisiz, uyuyan’ gelirler. Nihat ve Yasin gibi genç futbolcuların bize maliyeti sıfır. Bu nedenle bilinenin tersine futbol kazançlı bir iştir. " 
     Türeli, stad gelirlerinin 5 - 6 milyon dolar, kupa ve lig maçları gelirlerinin 22 milyon dolar, sponsor ve reklam gelirlerinin 3.5 - 4 milyon dolar olduğunu kaydetti. 
     Şirketin Kurumlar Vergisi’nden muaf olacağını, bunun da diğer şirketlere göre avantaj olduğunu belirten Türeli, Avrupa’daki futbol kulüplerinin gelirlerinin yüzde 25’ini oluşturan lisanslı ürün satışları için ayrı bir şirket kurulduğunu sözlerine ekledi. 
     


 EKONOMİ 




















</TEXT>
</DOC>
