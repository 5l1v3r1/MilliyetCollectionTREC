<DOC>
<DOCNO> 44595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/guncel/gun04.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar’a yargı şoku 
</HEADLINE>
<TEXT>

Uzanların yurtdışına para transferini engelleyen yasal duruma 19 Eylül’de yaptıkları itirazları, Şişli 5. Asliye Ceza Mahkemesi’nin, 20 Eylül’de aldığı kararla reddedildi. 
     İSTANBUL Milliyet 

     Uzan Grubu bundan bir ay önce İş Bankası aleyhine bir karalama kampanyası başlatmıştı. Gazetesiyle, televizyonuyla ve radyolarıyla İş Bankası’na saldıran Uzanlar’ın, bu karalama kampanyasını başlatmasının nedenini Milliyet 5 Eylül 2001 tarihli gazetede teşhir etmişti. 
     Kampanyanın nedeni, Uzanlar’ın yurtdışına para transferinin şüpheli bulunması ve bu para hakkında kara para takibatı başlatılmasına dayanıyor. 
     Bu arada hesaptaki paraya da el konuldu. 19 Eylül’de Uzanla’rın avukatları hesaptaki blokajın kaldırılması için itiraz ettiler. Ancak Şişli 5. Asliye Ceza Mahkemesi, 20 Eylül’de aldığı kararla blokajın sürmesine karar verdi. 
     
     Dosya savcının önünde 
     Uzanlar’ın suç dosyası şimdi Şişli Savcısı Sait Kunt’un önünde. O da Mali Suçları Araştırma Kurulu’ndan gelecek kararı bekliyor. 
     Bu arada Şişli 1. Sulh Ceza Mahkemesi, Uzanlar’ın parasıyla ilgili olarak "kara para aklanmasıyla ilgili ciddi emareler" bulunduğu iddiasıyla işlem yapılmasını istiyor. Türkiye’nin geçen hafta imzaladığı kara para ile uluslararası mücadele sözleşmesi ile ilgili ilk suç duyurusu, Uzanlar hakkında yapılmış oldu. 
     Her şey Uzanlar’ın İş Bankası Mecidiyeköy Şubesi’nde bulunan 52798 nolu USD hesabından New York’taki HSBC Bank hesabına 2 milyon 360 bin dolar aktarmak isteğine "ret" cevabı almasıyla başladı. 
     
     Tuhaf bir Meksikalı 
     Para Telsim’e çalıştığı iddia edilen bir Meksikalı’nın aynı şubedeki hesabına, sonra da başka bir yabancı şirketin New York’taki hesabına aktarılacaktı. Para havale edilmek istenildiğinde HSBC’den İş Bankası’na bir cevap geldi "Uzanlar Amerikan bankalarının kara para listesinde’ yer alıyor. Üstelik operasyondaki isimler de şüpheli. Bu para ile ilgili kara para araştırmasından sonra gelecek cevap çerçevesinde havalenin gerçekleşmesi konusunda cevap verebiliriz." 
     
     İş Bankası kabul etmedi 
     İş Bankası yetkilileri de durumu Uzanlar’a bildirerek araştırma bitmeden paranın transferinin mümkün olmadığını anlattı. Uzanlar, bankanın yetkililerine bu paranın başlangıç olduğunu, devamının da aynı şubeden transfer edilebileceğini ve İş Bankası’na da maddi olarak kazanç sağlanabileceğini söylediler. 
     İş Bankası yetkilileri teklifi kabul etmedi. Uzan Grubu’nun önde gelen isimleri bu kez İş Bankası Genel Müdürlüğü’nden üst düzey yetkililere ulaşıp "yasal olmayan isteklerini" kabul ettirmeye çalıştılar. Ancak yine "ret" cevabı aldılar. 
     Bunun üzerine Uzanlar, İş Bankası’na karşı tehdit ve yıldırma kampanyasına girişti. 
     Ancak bu karalama kampanyası, Uzanlar’ın parasının kaynağının araştırılmasının önüne geçemedi. 
     İş Bankası yetkilileri, Türkiye’deki karapara hareketlerini araştıran Mali Suçları Araştırma Kurulu’na MASAK Uzanlar’ın para hareketleriyle ilgili durumu bildirdi. Şimdi bu kurul Uzanlar’ın parasının kara para olup olmadığının peşinde. 
     



 GÜNCEL 


















</TEXT>
</DOC>
