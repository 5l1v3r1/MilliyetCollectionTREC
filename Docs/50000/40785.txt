<DOC>
<DOCNO> 40785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sondun11.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanın sağlam böbreğini aldı, adam öldürmekten suçlu bulundu 
</HEADLINE>
<TEXT>

     İngiltere'de hastasının çalışmayan böbreğinin yerine yanlışlıkla sağlıklı böbreğini alan doktor, yargılandığı mahkeme tarafından ''kasıt olmaksızın adam öldürmekten'' suçlu bulundu. 
     70 yaşındaki Graham Reeves'i 2000 yılının Mart ayında Güney Galler'deki Prens Philip Hastanesi'nde ameliyat eden doktor John Roberts'ın, yanlış böbreğini alarak hastanın ölümünü kaçınılmaz hale getirdiğini, Reeves'in bu hatanın yapılmaması halinde halen yaşıyor olacağını belirten mahkeme heyeti, suçlu bulunan doktorla ilgili hapis cezasının süresine ise gelecek oturumda karar verecek. Bu arada, Kraliyet Cerrahlar Birliği'nden yapılan açıklamada, karar ''olağan dışı'' nitelenirken, ''bugüne kadar hiçbir doktorun, bakımı altındaki ya da ameliyat etmekte olduğu hastasını kasten ya da kasıt dışı olarak öldürdüğü yolunda bir karar mahkemelerce alınmamıştı. Bu suçlama ve alınan karar, son derece ciddi ve ağırdır'' denildi. Bu arada, Dr. John Robert'ın başkanlığını yaptığı ameliyat ekibindeki diğer doktorların da açığa alındığı ve haklarındaki soruşturma tamamlanana kadar meslekten uzak tutulacağı belirtildi. 







</TEXT>
</DOC>
