<DOC>
<DOCNO> 7201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sondun13.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "İsrail çatışmaları kışkırtıyor" 
</HEADLINE>
<TEXT>

     Filistin lideri Yaser Arafat, İsrail’in çatışmaları kışkırtarak barışı ve Ortadoğu’da istikrarı tehlikeye attığını söyledi. 
     Türkiye gezisinden sonra Gazze’ye dönen Arafat, gazetecilere yaptığı açıklamada, ABD Başkanı George Bush’un İsrail ve Filistin’i sükunete davet eden açıklamasından memnun olduğunu söyleyerek, "Bunun için kendisine teşekkür ederim, ancak o bizim zayıflatılmış uranyum kullanmadığımızdan emin olmalı. Biz zehirli gaz, helikopter, füze, tank ve zırhlı taşıyıcılar kullanmıyoruz" dedi. 
     İsrail, Filistinlilere ölçüsüz şiddet uyguladığı gerekçesiyle uluslararası toplumun giderek artan eleştirilerine maruz kalıyor. Bir İsrail helikopteri, önceki gün Arafat’ın korumalarından birini füze atarak öldürmüştü. 
     İsrail, zayıflatılmış uranyum içeren mermiler ve zehirli gaz kullandığı yönündeki Filistin iddialarını reddediyor. 
     Filistin’in Uluslararası İşbirliği Bakanı Nebil Şaat ise, araştırılması için uluslararası merkezlere gaz örneği gönderebileceklerini söyledi. 
     




</TEXT>
</DOC>
