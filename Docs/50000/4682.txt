<DOC>
<DOCNO> 4682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur19.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Celal Güzel de AİHM'e başvurdu 
</HEADLINE>
<TEXT>

     Hasan Celal Güzel, TCK'nın 312. maddesi çerçevesinde 1 yıl hapis cezasına çarptırıldığı, ancak 4616 sayılı yasadan yararlanarak cezasının infazı ertelenen davası dolayısıyla Avrupa İnsan Hakları Mahkemesi'ne AİHM başvurdu. 
     Güzel'in avukatı Hacı Ali Özhan, yaptığı yazılı açıklamada, Güzel'in 23 Haziran 1998 tarihinde Kayseri'de düzenlenen ''İnsan Hakları Mitingi''nde yaptığı konuşma nedeniyle Ankara 1 Numaralı DGM'de yargılandığını ve aldığı 1 yıllık cezanın Yargıtay 8. Ceza Dairesi'nce onaylandığını belirtti. 
     4616 sayılı ''Şartla Salıverilme ve Cezaların Ertelenmesi''ne ilişkin yasanın 3 yıl başka suç işlememek kaydıyla cezanın infazını ertelediğini anımsatan Özhan, söz konusu yasanın ''3 yıl boyunca konuşmamayı'' önerdiğini, bunun da ''düşünce açıklama ve örgütlenme özgürlüğünü sınırladığını'' öne sürdü. Özhan, bu durumun da sözleşmenin ihlali anlamına geldiğini savundu. 




</TEXT>
</DOC>
