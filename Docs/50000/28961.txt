<DOC>
<DOCNO> 28961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur07.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Şalk "Beyaz Enerji" için ikinci davayı da açtı 
</HEADLINE>
<TEXT>

     Ankara DGM Cumhuriyet Başsavcılığı, TEDAŞ eski Genel Müdür Vekili Osman Nuri Doğan'ın da aralarında bulunduğu 15 sanık hakkında yürüttüğü ''Beyaz enerji'' soruşturmasının ikinci ayağında, ''Cürüm işlemek için teşekkül oluşturma, bu teşekküleyardım, rüşvet alma ve verme, ihaleye fesat karıştırma'' suçlarından 6 yıl 1 ay ile 66 yıl 9 ay arasında değişen ağır hapis cezaları istemiyle dava açtı. 
     Ankara DGM Cumhuriyet Savcısı Talat Şalk tarafından hazırlanan 10 sayfalık iddianamede, TEDAŞ eski Genel Müdür Vekili Doğan, Genel Müdür Yardımcısı Hamit Özkan ve Dağıtım Proje Tesis Daire Başkanı DAPT Hasan Tiftik'in ''aralarında cürüm işlemek için teşekkül oluşturdukları, TEDAŞ'ın şehir şebekeleri ihalelerini kazanan müteahhitlerden ihale sonucunu onaylamaları karşılığı ihale keşif bedelinin yüzde 1'ini rüşvet olarak aldıkları'' belirtildi. 
     TEDAŞ Genel Müdürlüğü'nün, 1999 yılı içinde Türkiye'nin çeşitli yerlerinde yapılacak şehir şebekeleri için ihaleler açtığı ifade edilen iddianamede, ihalelere katılan müteahhitlerin ihale tarihinden 2-3 gün önce değişik mekanlarda toplantı yaptıkları, toplantılarda hangi firmanın hangi ihaleyi kazanacağını belirledikleri ve ihale günü yapılacak tenzilatlar üzerinde anlaştıkları kaydedildi. 
     Müteahhitler Birliği'nce, ihaleleri kazanan firmaların temsilcilerinden ihale keşif bedelinin yüzde 1'i oranında toplanarak elde edilen 200 milyar liranın, sanıklardan Hayri Koca'nın bürosunda Hasan Tiftik'e verildiği öne sürülen iddianamede, Tiftik'in de hissesini aldıktan sonra, kalanını Doğan ve Özkan'a verdiği savunuldu. Suç tarihi olarak ''30 Nisan 2001 ve öncesi'' gösterilen iddianamede, sanıklardan Doğan'ın malvarlığına da yer verilerek, ''Sanık Osman Nuri Doğan'ın aldığı maaşla 152 bin 200 dolar, 26 bin mark ve 37 milyar lirayı tasarruf edeceği şüphelidir'' denildi. 
     İfadeler 
     İddianamede, sanıkların jandarma, savcılık ve yedek hakimlik ifadelerine de yer verildi. Sanık Osman Nuri Doğan'ın jandarmada verdiği ifadesinde, bir ihalenin tamamlanmasından sonra Tiftik'in odasına geldiğini ve müteahhitlerin aralarında para topladıklarını, kendisine de buradan pay düştüğünü söylediği kaydedildi. Doğan'ın bu parayı kabul edemeyeceğini söylemesi üzerine, Tiftik'in, ''Sen bu parayı almazsan müteahhitler alacak'' dediği ifade edilen iddianamede, Doğan'ın ifadesinde şunları söylediği belirtildi 
     ''... Ben şoktaydım. Birkaç gün sonra Hasan Tiftik odama büyük bir zarfla geldi... Bu ne diye sorunca, 'Söylediğim emanet' dedi. Terlemiştim. Böyle bir olayın nelere sebep olabileceğini düşünmeye başladık. Tekrar ona 'başımıza iş açmıyor musun' diye sordum. 'Sen merak etme hiçbir şey olmaz' dedi. Sonra gitti. Zarfı açtım içinde mark, dolar, Türk lirası bulunan bir paketti. O anda ne kadar para olduğunu sayamadım. Çünkü çok korkmuştum. Dolaba koydum. Daha sonra saydığımda 60-65 milyar lira civarında olduğunu sandığım bir paraydı.'' 
     İddianamede, Hasan Tiftik'in jandarmadaki ifadesinde, Doğan'a zarf içinde herhangi bir para vermediğini, sadece Doğan'ın kendisine, teklif şartnamesi çıkarması için Müteahhitler Birliği tarafından 33 bin dolar verileceğini söylediği bildirildi. İddianamede, Tiftik'in bu parayı kabul ettiği, bunun dışında herhangi bir para almadığını söylediği kaydedildi. 
     İddianamede, sanıkların 1999 yılı içinde TEDAŞ Genel Müdürlüğü'nde biraraya geldikleri ve Şanlıurfa'da kaçak elektrik faturalarının bol olduğunu gündeme getirdikleri belirtilerek, fatura sahiplerinin, Merkez Kaçak İnceleme İtiraz Komisyonu'na fatura bedelleri ile ilgili itiraz etmeleri durumunda, bedellerin düşürülmesi karşılığında fatura bedelinin yüzde 5'inin alınması ve bu paranın aralarında paylaşılması konusunda anlaştıkları kaydedildi. İddianamede, ''Sanıkların, Şanlıurfa'da aboneli ve abonesiz kullanılan kaçak elektrik tüketimi bedellerinin Merkez Kaçak İnceleme İtiraz Komisyonu'nda düşürülmesi karşılığında fatura borçlusundan fatura bedelinin yüzde 5'i kadar komisyon aldıkları anlaşılmıştır'' denildi. 
     
     






</TEXT>
</DOC>
