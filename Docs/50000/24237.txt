<DOC>
<DOCNO> 24237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/yasam/yas08.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pehlivanlardan önce zurnacılar kapıştı 
</HEADLINE>
<TEXT>

Ekipbaşları birbirine girince, Kırkpınar'da pehlivanları ateşleyecek davul zurnacıların belirleneceği ihale iptal edildi 
     GURBET GÖKÇE Edirne DHA 

     Bu yıl 25 Haziran - 1 Temmuz tarihleri arasında yapılacak 640. Kırkpınar Yağlı Güreşleri ve Şenlikleri boyunca davul - zurna çalacak 40 kişilik ekip için açılan ihale sonuçsuz kaldı. 
     İki grubun katıldığı ihalede anlaşma sağlanamazken, taraflar zaman zaman birbirlerine aşırıya kaçan suçlamalarda bulundular. Bunun üzerine ihale ertelendi. 
     
     'O bir çapulcudur' 
     İhaleye, geçen yıl Sarayiçi'nde pehlivanları kızıştırmakla görevli davul - zurna ekibinin başı Fariz Zurnacı ile Şerif Dindurak katıldı. 6.5 milyar liradan başlayan açık eksiltme usulüyle yapılacak olan ihale öncesi ANAP'lı Belediye Başkanı Cengiz Varnatopu, iki grubun anlaşmasını istedi. Varnatopu'na göre en makul çözüm, 40 kişilik ekibin iki takım arasından seçilen karma bir takımdan oluşmasıydı. 
     Ancak Zurnacı, ezeli rakibi Dindurak için "O çapulcu. Toplama adamlarla iş yapıyor. Parayı da adaletle dağıtmıyor. Ondan sadece beş kişi alırım" deyince ortalık gerildi. Teklifi kabul etmeyen Dindurak ise "İki grup da 20'şer kişi olmalı. Yoksa anlaşma olmaz" diye kestirip attı. Tarafların anlaşamaması üzerine ihale ileri bir tarihe ertelendi. 
     



 YAŞAM 
























</TEXT>
</DOC>
