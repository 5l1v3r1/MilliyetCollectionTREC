<DOC>
<DOCNO> 37432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/soneko17.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEL, Avrupa'daki fabrikalardan birini kapatıyor 
</HEADLINE>
<TEXT>

     Alman Opel firmasının, yaşadığı ekonomik sıkıntılar yüzünden, Avrupa'daki fabrikalarından birini kapatacağını açıklaması, Belçika'nın Anvers kentinde panik yarattı. 
     Opel'in, 2000 yılında 427 milyon euro zarar ettiği, iki yıl içinde 2 milyar euro tasarrufa ihtiyacı olduğu ve üretimini yüzde 15 düşürmesi gerektiği bildirildi. 
     Opel Genel Müdürü Carl-Peter Forster'in, kapatılacak fabrikanın hangisi olduğunun henüz kararlaştırılmadığını söylemesine rağmen, Belçika basını, Anvers kentinde, 6 bin 500 işçi ile faaliyet gösteren tesislerin hedef alındığını ileri sürüyor. 
     Alman gazetesi Handelsblatt, Anvers'te, sadece Astra modeli taşıt üreten fabrikanın kapatılması olasılığından söz ederken, Alman haber ajansı DPA, Anvers ile birlikte, İspanya'nın Sarragosse bölgesindeki tesislerin de kapanmaya aday olduğunu duyurdu. 
     Opel'in kararının, bu ay sonunda veya Eylül başında açıklanacağı bildirildi. 
     Belçika'daki sendikalar, binlerce işçiyi ilgilendiren kararlara ilişkin gelişmeleri basından öğrenmelerini bir ''skandal'' olarak nitelendirerek, Opel yönetimini eleştiriyorlar. 
     ABD'li GMC General Motors Corporation kuruluşuna bağlı olarak, 77 yıldır hizmet veren Anvers montaj fabrikasında, aralarında çok sayıda Türk'ün de bulunduğu 6 bin 500 işçi çalışıyor. Söz konusu fabrikada, 1980'li yıllarda, 12 bin 670 kişi çalışıyordu ve yılda 400 bin'e yakın taşıt üretiliyordu. 
     Belçika'da, bugünkü verilere göre, Opel, Ford, Volkswagen ve Volvo firmalarının montaj fabrikaları bulunuyor. Yaklaşık 50 bin işçi çalıştıran bu fabrikalarda, büyük bölümü ihracat amaçlı olmak üzere, yılda 1 milyon taşıt üretiliyor. 






</TEXT>
</DOC>
