<DOC>
<DOCNO> 10175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/spor/spo02.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’den tarihi adım 
</HEADLINE>
<TEXT>

Fenerbahçe’nin hocası, en başarılı dönemi yaşatan Parreira ve Veselinoviç’i tehdit ediyor 
     YUSUF KOBAL 

     FENERBAHÇE bu sezon çizdiği performansla Parreira dönemini geride bıraktı. Sarı - Lacivertli takımı, 1995 - 96 yılında son şampiyonluğuna taşıyan Brezilyalı hoca ile bir sezonda 68 gol atılırken, bu yıl daha 23. hafta sonunda 60 gole ulaşıldı. Denizli yönetimindeki Fenerbahçe’nin puan olarak Parreira’yı geçmesi için ise 10 maç daha kazanması gerekiyor. 
     ŞÜKRÜ Saraçoğlu Stadı’nda bu sezon oynadığı tüm karşılaşmaları kazanan Sarı - Lacivertliler’de, Antalya, Adana, Gaziantep, Galatasaray ve Bursa maçları da galibiyetle sonuçlanırsa, Veselinoviç dönemindeki 16 maçlık rekoru geçecek. Mustafa Denizli ayrıca takımı Fenerbahçe’yi şampiyonluğa taşıyan ilk yerli hoca olmak için de uğraş verecek. 
     
Transferde tam isabet      FENERBAHÇE, 23. hafta sonunda 60 kez ağları havalandırırken, 47 gole yeni transferler imza attı. Yeni sezon öncesi 10 futbolcuyu kadrosuna katan Sarı-Lacivertli takımda sadece Mirkoviç siftah yapamadı. Sakatlığı nedeniyle uzun süredir forma giyemeyen Andersson 10 golle ilk sırada yer alıyor. 
     GENÇ golcü Serhat son haftalarda gösterdiği çıkışla gol sayısını dokuza çıkardı. İsrailli yıldız Revivo ise rakip filelere yolladığı sekiz golle Fenerbahçe’yi sırtlayan bir başka isim oldu. 
     
Yenilerin golleri Andersson 10 Serhat 9 Revivo 8 Rapajic 6 Lazetic 5 Balic 5 Yusuf 2 Ali Güneş 1 Mert Meriç 1      
     
Ünlüler şov yaptı      İÇİŞLERİ Bakanı Sadettin Tantan dün memleketi Sapanca’da eski ünlü futbolcuların katıldığı halı saha maçında gol şov yaptı. Fenerbahçe Başkanı Aziz Yıldırım ile Mustafa Denizli’nin izlediği maçta Oğuz Çetin, Aykut Kocaman, Şenol Çorlu ve Adanasporlu Ali Asım Balkaya da sahada yeraldı. Denizli’nin taktik verdiği karşılaşmayı Tantan’ın takımı 10-6 kazanırken, İçişleri Bakanı üç gol atarak izleyenlerden büyük alkış topladı. 
     
Mesai başlıyor      BAYRAM tatilini tamamlayan Fenerbahçe, Antalya maçının hazırlıklarına bugün başlayacak. Denizli, sabah çalışmasından sonra basın toplantısı düzenleyecek. Sarı - Lacivertli takım, Rize deplasmanına da iki gün önceden gitme kararı aldı. Bu arada Antalya maçının biletleri numaralı 22 milyon, maraton 11 milyon, kale arkası ise 6 milyon lira olarak belirlendi. 
     


 SPOR 





























</TEXT>
</DOC>
