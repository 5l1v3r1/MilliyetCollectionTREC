<DOC>
<DOCNO> 36771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/dunya/adun.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır’dan Sina’ya askeri yığınak 
</HEADLINE>
<TEXT>

Filistin - İsrail arasındaki çatışmalar sonunda tehlikeli gelişmelere kapıyı açtı. Mısır, İsrail’in güney sınırındaki Sina yarımadasına 3. Zırhlı Ordu’sunu gönderiyor 
     DIŞ HABERLER SERVİSİ 

     İsrail Başbakanı Ariel Şaron’un Kudüs’te müslümanlarca kutsal sayılan yerleri ziyaret etmesiyle patlak veren ve neredeyse bir yılını dolduran Filistin - İsrail çatışması daha büyük bir şiddet dalgasını tetiklemeye başladı. Filistin’in daha fazla ezilmesine gönlü razı olmayan Mısır’ın Sina’ya 3. Zırhlı Ordusu’nun göndererek İsrail’e gözdağı vereceği bildirildi. 
     İngiliz The Sunday Times gazetesinin haberine göre, Filistinlilerin intihar eylemleri ve buna karşılık İsrail’in suikast ve işgalleri gerginliği iyice tırmandırırken özellikle Mısır, Suriye ve Irak’ta İsrail aleyhtarı tepkileri zirveye çıkardı. 
     Bu gelişmede İsrail’in Filistin lideri Yaser Arafat ve özerk yönetim kadrolarını ortadan kaldırmaya yönelik açıklamaları çok etkili oldu. Mısırlı yetkililerin "Arafat ve özerk yönetimin imhasına izin veremeyiz, artık müdahale zamanı geldi" dedikleri belirtildi. 
     1979 Camp David barış anlaşmasını hatırlatan Filistinliler de sürekli olarak Mısır’dan yardım istiyorlar. Gazeteye göre, Arafat geçen ay Mısır Cumhurbaşkanı Hüsnü Mübarek’i arayarak Mısır’ın sorumluluklarını hatırlattı ve Arap Birliği Savunma Anlaşmasına imza atan bir ülke olarak Filistin’e askeri yardımda bulunması gerektiğini söyledi. Mübarek’in "Şaron’un İsrail başbakanı olarak görevde kaldığı sürece, bölgede huzur olmayacağı inancında olduğu" kaydedildi. Mısırlı bir güvenlik yetkilisi ise Arafat’ın ortadan kaldırılmasını önlemek için İsrail’e gözdağı verilmesinin düşünüldüğünü ve bu amaçla Sina yarımadasına 3. Zırhlı Ordu’nun sevkedilmesinin planlandığını söyledi. 
     İsrail, 1967’deki 6 gün savaşında işgal ettiği Sina’dan 1979 anlaşması gereği tüm askerlerini çekmişti. Mısır ise, Sina’da önemli bir askeri güç bulundurmuyor. İsrail askeri istihbarat kaynakları ise Mısır’ın böyle bir harekatını "olası gelişme" kategorisinde değerlendirdi. Kaynaklar, "Mısır asker yığarsa, İsrail de güney sınırını savunur" açıklamasını yaptı. 
     Ancak askeri analistler Mısır silahlı kuvvetlerinin eskiden olduğu gibi artık kolay lokma olmadığına dikkat çekiyorlar. Son 30 yılda ABD malı silahlarıyla vurucu gücünü iyice artıran ve ordusunu modernize eden Mısır’ın İsrail’e ciddi bir tehdit oluşturacağı belirtildi. 
     The Sunday Times ayrıca, Irak, Suriye ve İran’ın da İsrail ile olası bir çatışma ihtimalini göz önüne alarak İsrail sınırına yönelik olarak askeri birlik kaydırdığını ileri sürdü. 
     



 DÜNYA 












</TEXT>
</DOC>
