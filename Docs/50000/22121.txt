<DOC>
<DOCNO> 22121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sondun05.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'daki mağarada mahsur kalan 8 kişi kurtarılmayı bekliyor 
</HEADLINE>
<TEXT>

     Fransa'nın doğusundaki Doubs bölgesinde bulunan Gaumois'da bir mağarada yağmur suları nedeniyle Çarşamba gününden bu yana mahsur kalan ve dün sağ olarak bulunan İsviçreli 8 mağara bilimci hala kurtarılamadı. 
     Fransız kurtarma ekibinin teknik danışmanı Eric Zipper, mağaranın girişindeki sifonda toplanan önemli miktardaki su debisi nedeniyle hala İsviçreli mağara bilimcileri kurtaramadıklarını belirtti. Teknik danışman, kurtarma ekiplerinin mahsur mağara bilimcilerin dışarı çıkmasını sağlamak için kayaları dinamitlemek amacıyla mağaranın girişine ulaşamadıklarını ifade etti. 
     Kurtarma ekiplerinin mağaraya giremediklerini, şiddetli akıntının ekibi alıp götürdüğünü söyleyen Zipper, buna karşın 3'ü kadın 8 İsviçreli mağara bilimcinin kuru yerde ve sağlıklarının iyi durumda olduğunu bildiklerini kaydetti. 
     Bu durum uzar ve akıntı izin verirse, sifonu yüzerek geçmeyi deneyeceklerini belirten Zipper, İsviçreli mağara bilimcilere su dolu sifonu geçebilmeleri için dalgıç kıyafeti giydireceklerini ve 6 metre uzunluğundaki sifonu dalgıçların rehberliğinde aşmayı deneyeceklerini söyledi. Mağara bilimcimlerin sifonu geçtikten sonra aşacakları 40 metrelik bir galeri daha bulunduğu kaydedildi. Mahsur mağara bilimcilerin şu anda 23 derece sıcaklığında bir galeride ve yanlarında, aralarında bir de doktorun olduğu bir yardım ekibi bulunduğu belirtildi. 







</TEXT>
</DOC>
