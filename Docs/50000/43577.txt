<DOC>
<DOCNO> 43577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/22/yazar/zbirand.html </URL>
<DATE> 2001/09/22/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Türkiye savaşta faal rol alacak... 
</HEADLINE>
<TEXT>

     Washington 
     Amerika Birleşik Devletleri’nin dev savaş mekanizması tam hızıyla çalışıyor. Uçak gemileri, uçaklar pozisyonlarını alıyorlar. Lojistik destek için her ülkeden neler beklendiğinin listeleri yapılıyor ve yanıtlar alınıyor. 
     Başkan Bush kongredeki konuşmasında ne yapmaya hazırlandığını açıkladı. 
     Şimdi düğmeye basılacağı an için geri sayım başladı. 
     Savunma Bakanı Rumsfeld’in basın brifingine katıldım. "Ne kadar sorarsanız sorun, somut hiçbir şey söylemeyeceğim" deyip bıraktı. 
     Kamuoyu, Bush yönetiminin ortaya koyduğu genel programı anladı, ancak bunun nasıl başarılacağı konusunda kaygılar var. 
     Yönetim yetkililerinin konuşmalarından anladığım kadarıyla, biri kısa vadeli, diğeri de uzun vadeli iki program söz konusu. 
     Kısa vadede, ABD bir askeri operasyon gerçekleştirecek. Ancak bu kısa sürecek ve kamuoyu baskısını azaltmayı hedefleyecek. 
     Orta ve uzun vadede ise, yine zaman zaman askeri güç kullanılacak, ancak terörü desteklediğinden kuşku duyulan ülkelerin üzerine hem ekonomik yaptırımlar, hem de diplomatik baskılarla gidilecek. Asker unsuru daha çok terör yuvalarına yönelik şekilde kullanılacak. 
     Bu bağlamda da "özel kuvvetlere" öncelik verilecek. 
     Delta Force diye adlandırılanlar başta olmak üzere, özel eğitimden geçmiş birlikler indirilecek, hedefler vurulacak veya örgütlerin liderleri tutuklanacak. 
     Rumsfeld, harekat emirlerini imzaladığını ve çarkların döndüğünü söyledi. 
     
     Operasyonun adı tepki yaratınca... 
     Bu operasyonun adı "EDEBİ ADALET" idi. İslam dünyasında bu "İLAHİ ADALET" şeklinde tercüme edildi ve kıyametler koptu. 
     İlahi Adalet’in sadece Allah tarafından verilebileceğini belirten bir çok ülke Washington’u uyardılar. "Bu isimle ortaya çıkarsanız, kendinizi Allah yerine koymuş gibi bir izlenim vereceksiniz. İsmi değiştirin" mesajları Beyaz Saray’a yağınca, yönetim hemen ağız değiştirdi. Şimdi yeni bir isim aranıyor. Büyük bir olasılıkla da, askeri harekatla birlikte açıklanacak. 
     
     Biyolojik ve nükleer silahlar korkutuyor 
     Bush yönetiminin hedefi sadece Usame Bin Ladin veya Taliban değil. Ellerinde biyolojik silah bulunan ülkeler korkutuyor. Bu silahları besledikleri terör örgütlerine verip, saldırı düzenletebilmelerinden kaygılanıyor. 
     Nükleer silahların da terör grupları tarafından kullanılması söz konusu. İşte bundan dolayı, bu tip olanaklara sahip ülkelerin üstüne gidilecek. 
     Listede Irak da var. 
     Saddam’ın Kürtler’e karşı bu silahı kullanmaktan kaçınmadığına dikkat çekiyorlar. 
     
     Türkiye’den beklenti listesi tamamlandı 
     Washington’un Ankara’dan beklentileri ayrıntılı şekilde hazırlandı ve büyük bölümüne yanıt dahi alındı. 
     Hem yönetimindeki yetkililer, hem de yönetime çok yakın şekilde çalışan, NATO’nun eski başkomutanı Wesley Clark gibi uzmanlarla yaptığım konuşmalar, Türkiye’den ne gibi destek beklendiğini, hiç değilse ana hatlarıyla ortaya çıkarıyor. 
     1. Afganistan Bilgisi 
     Washington, Türk istihbarat servislerinin MİT ve Genelkurmay Başkanlığı’nın Afganistan konusunda son derece kıymetli bilgilere sahip olduğuna inanıyor. Hem kendi kaynakları, hem de diğer müttefiklerden elde edilecek bilgilerle birleştirildiği zaman, bunların zengin bir kaynak oluşturacağı belirtiliyor. 
     Başlatılan kampanyanın en önemli ayağı "istihbarat" olacağından dolayı, Washington bu konuda son derece duyarlı. 
     2. Irak ve Bekaa Vadisi 
     Washington’daki en önemli tartışma, ilk vurulacak hedefler arasına Irak’ın da dahil edilip edilmemesiyle ilgili. Pentagon’un şahinleri, bu fırsattan yararlanılıp Saddam Hüseyin’in yok edilmesini öneriyorlar. Diğerleri ise, Irak’ın ikinci hatta üçüncü öncelik arasına alınmasından yanalar. 
     Irak denilince de, akla ilk gelen ülke Türkiye. 
     Irak’a karşı bir harekatta Türkiye’nin fiili desteği, hiç değilse sözlü desteği gerekiyor. 
     Yavaş yavaş gözlerin döndüğü diğer bir bölge de Suriye’nin kontrolünde bulunan Bekaa Vadisi. 
     Bekaa Vadisi’nde h l çeşitli gruplar eğitim görüyor ve yaşamlarını sürdürüyorlar. Suriye tarafından korunduklarına inanılan bu örgütlerin mutlaka temizlenmesi hedefleniyor. 
     Bir Bush yönetimi yetkilisi "Bekaa’yı en iyi Türkiye bilir, PKK yıllarca Bekaa’da yaşamış, eğitim görmüş ve yeşermişti" diyerek, buraların temizlenmesinin önemine dikkat çekti. 
     3. Askeri Destek 
     Amerika’nın beklentilerinin en önemli bacağı, askeri destek listesini kapsıyor. 
     Sadece İncirlik değil, gereken tüm üslerin kullanılması isteniyor. Hava sahasının Amerikan uçaklarına açılmasının yanısıra "ayrıntıları verilmeyecek" bir dizi isteğin daha bulunduğu belirtiliyor. 
     4. Diplomatik Destek 
     Türkiye’den beklenen desteğin bir diğer bacağı da, diplomatik ağırlığını kullanması. Pakistan başta olmak üzere, bölgede sözünü dinletebildiği ülkeler ve gruplar üzerinde etkili olması. İsmail Cem’in İsrail’e gidişi de, bu çerçeve içinde sayılıyor. 
     
     Türkiye savaşa tam olarak katılıyor 
     Washington uzun vadeli bir savaşa hazırlanıyor. 
     Yıllarca sürecek bu savaşın hedefi de, terörü durdurmak ve teröre destek veren ülkeleri bu tutumlarından vazgeçirmek. 
     Terörden en çok ağzı yanan Türkiye de, bu savaşın en faal müttefiklerinden biri olarak niteleniyor. 
     Ankara’nın, Saddam Hüseyin’in vurulması konusundaki tereddütlü tutumu ise burada pek anlaşılamıyor. 
     Orta ve uzun vadeli eylem planları henüz yeni yeni yapılıyor ve zaman içinde geliştirilecek. Bundan dolayı da, kimse önünü tam anlamıyla göremiyor. 
     Net şekilde bilinen, Türkiye için çeşitli olumlu ve olumsuz getirileriyle yepyeni bir döneme girildiği. 
     
Haber Türk hoş geldi...      Haber Türk TV yayına başladı. 
     Hayırlı olsun. Televizyon dünyası hem renklenecek, hem de rekabetin artması nedeniyle canlanacak. 
     Ufuk Güldemir uzun süredir "Ben artık patron olmak istiyorum" diyordu. Bunu da başardı. İlk günlerin getirdiği ufak tefek güçlükler ve aksamalar hiç önemli değil. Her kanal ilk aylarında sarsıntılı günler yaşar. Biz de aynı yollardan geçtiğimiz için, biliyoruz. 
     Haber Türk TV ilk gününden itibaren, gündemin farklı yönlerinin üstüne gideceğini ve genelde pek ele alınmayan yönleri, açıları işleyeceğini gösterdi. İleride daha da ayrıntıya inecekleri anlaşılıyor. Ufuk Güldemir’in koku alma gücü ve habere takla attırma yeteneği Haber Türk TV’nin avantajlarından biri olarak sayılabilir. Ekrana çıkan kanallardaki heyecanı hissettiriyorlar. Hele Deniz Arman’ın tek başına anchor’luk yapıp yayını bütün gün götürmesi de insan üstü bir çabaydı. Böylesine ağır bir yükü taşımanın ne anlama geldiğini iyi bildiğim için tebrik ettim. 32. GÜN ekolünün önemli bir isminin ortaya koyduğu bu performans harikaydı. Can Ataklı’nın gece oturumları da, interaktif olması nedeniyle ilgiyi çekebilecek nitelikte. Hele Ataklı’nın sorularını da eklersek, geceleri ilginç geçecek demektir. 
     
Traveler’da Yasemin’in gülücüğü      Uluslararası turizmi yönlendiren önemli birkaç dergi arasında TRAVELER’ın yeri başkadır. Kuzey Amerika, Kanada ve İngiltere’de yayınlanır. Toplam, milyonu aşan trajı vardır. Hangi ülkelerin moda olacağına karar verirler. Bu ülkelerin nerelerine gidilmesi gerektiğine işaret ederler. 
     TRAVELER’ın Ağustos sayısı elime geçtiğinde çok keyiflendim. İstanbul’u kapak yapmış ve Yasemin Kozanoğlu’nun en güzel gülücüklü hali, Ortaköy Camii ve köprünün resmini koymuş. İstanbul’un çok güzel resimlerini gördüm, ancak içinde son derece tabii, güzel ve genç bir insanı da alan böylesine hoş bir fotoğrafını görmedim. Magazin basınında "sosyete güzeli" diye adlandırılan Kozanoğlu da gerçek kimliğiyle tam yerini bulmuş. 
     Dergideki İstanbul yazısı da, ülkemizi hiç tanımayanlara her türlü rengi veriyor. Birbirinden farklı mek nları, kontrastları, yemekleri tanıtıyor ve tabii ekonomik krizle bizi anlatıyor. TRAVELER güzel bir Türkiye portresi çizmiş. 
     
     







Ecevitler 


Musevi bayramı.. 


Ecevit'in Bush'a önerisi 


Terör çağında terörist ve düşman devlet... 


İnsanlar ve çakallar 


New York'ta bir pazar 


Bülent Tanör vakası 


Türkiye birinci raundu atladı... 


Hakem kararıyla mağlup sayılmak 


Demirbank’ta yeni dönem ’ 


Biraz da biz aynaya bakalım... 


Doğu'da organize sanayi 3 


Kapılar kapanıyor Köpekler, sahipler ve halklar 


Çağdaş değiliz 


Laiklik Amerikan usulü.. 


Her ilin derdi başka 


Canı yananlar feryat ettiler 


</TEXT>
</DOC>
