<DOC>
<DOCNO> 20295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/yasam/yas02.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfusu 18 milyona gidiyor 
</HEADLINE>
<TEXT>
İstanbul taşacak 
12 yıl sonra İstanbul’da kadın sayısı erkeklere yaklaşacak. 830 sayfalık plana göre kentsel cazibe artacak ve toplam nüfusun yüzde 93’ü şehirde yaşayacak. 
     İSTANBUL Milliyet 

     İstanbul’un nüfusunun 2013 yılında 18 milyon 123 bine ulaşacağı vurgulanarak, il için asıl sorunun da göç ve nüfus artışı değil "kentsel cazibeyi artıran düzenlemeler" olduğu bildirildi. 
     İstanbul Valiliği, ilin yönetsel, sosyal, kültürel ve ekonomik sorunlarıyla ilgili çözüm arayışları çerçevesinde "İstanbul Vilayeti Çevre Stratejik Planı" adlı kapsamlı bir araştırma hazırlattı. 
     Prof. Dr. Kenan Mortan’ın sorumluluğunda 11 bilim adamından oluşan ekibe hazırlatılan çalışmada, İstanbul’un demografik yapısından coğrafi konumuna, "İstanbul İçin Sürdürülebilir Bir Kalkınma Modeli"ne kadar birçok araştırma, inceleme ve projeye yer verildi. Proje ekibinin İstanbul’un sorunlarıyla ilgili tespit ve önerilerini içeren plan 830 sayfadan oluşuyor. 
     İstanbul Valiliği’nden yapılan açıklamada, ekipte yer alan bilim adamlarından Prof. Dr. İbrahim Atalay’a ait "İstanbul Metropolü Demografyası" başlıklı araştırmanın sonuçlarına da yer verildi. Atalay’ın araştırma sonuçları şöyle açıklandı 
     
     Kadın sayısı artacak 
     "İstanbul’un nüfusu 2013 yılında 18 milyon 123 bin olacaktır. Kadın ve erkek nüfusu arasındaki fark daha da azalarak, toplam nüfus içindeki payları kadınlarda yüzde 48.45, erkeklerde yüzde 51.55 olarak gerçekleşecektir. İstanbul’da, şehir ve köy nüfusu arasındaki fark hızla artacak, 2013 yılında toplam nüfusun yüzde 93’ü şehirde yaşayacak. İstanbul için asıl sorun göç ve nüfus artışı değildir. Asıl sorun kentsel cazibeyi artıran düzenlemelerdir. 1980 sonrası dönemde 8 imar düzenlemesi, imar affı ile kaçak yapılaşma adeta özendirilmiş, nüfus ve göç baskısı yaratacak bir etken haline dönüşmüştür. Bu nedenle İstanbul’da göç ve nüfus sorununun çözümünde en önemli önlem İstanbul’da kentsel ve veya sosyoekonomik cazibeye yenilerinin eklenmemesi ve mevcutların kısıtlanması olacaktır." 
     



 YAŞAM 























</TEXT>
</DOC>
