<DOC>
<DOCNO> 46516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/soneko09.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü Bursalı işadamı Ali Osman Sönmez öldü 
</HEADLINE>
<TEXT>

     Bursa'nın köklü sanayicilerinden DYP Bursa eski milletvekili Ali Osman Sönmez, İstanbul'daki evinde vefat etti. 
     Bursa Ticaret ve Sanayi Odası'nın BTSO , 25 yıl başkanlığını yapan Sönmez Endüstri Holding A.Ş. Yönetim Kurulu Başkanı Ali Osman Sönmez'in uzun süredir kalp rahatsızlığı bulunuyordu. Sönmez, 1995- 1999 yılları arasında Bursa Milletvekili olarak TBMM'de görev 
     yapmıştı. 
     İstanbul'da vefat eden Ali Osman Sönmez'in yarın Bursa'daki Emirsultan Mezarlığı'nda toprağa verileceği bildirildi. 
     
     Sönmez'in özgeçmişi 
     Bulgaristan'ın Mestanlı Kasabası'nda 1926 yılında doğan Ali Osman Sönmez, 1948 yılında Türkiye'ye gelerek Bursa'nın İnegöl ilçesine yerleşti. Tekel idaresinde bir süre memurluk yaptıktan sonra ticarete atılan Sönmez, 1971 yılında Filament İplik fabrikasının temelini atarak sanayiciliğe başladı. 
     Geçen süre içinde iplik, dokuma, havlu, inşaat, yaş sebze ve meyve ihracatı ile uluslararası taşımacılık konularını kapsayan 26 şirket kuran Ali Osman Sönmez, Sönmez Endistri A.Ş'yi oluşturdu. Bursa'da yayın yapan Bursa Hakimiyet, As TV ve Radyo S'den oluşan Medya S'ye de sahip olan Sönmez, 1972-1995 yılları arasında BTSO Başkanlığı görevini yaptı. 
     Sönmez, Türkiye Odalar ve Borsalar Birliği TOBB Yönetim Kurulu üyeliği, TOBB Ticaret ve Sanayi Odaları Konseyi Başkanlığı yaptı. 
     Bursa'da bir çok kez vergi rekortmeni Sönmez, Bursa'da kendi adını taşıyan okullar ve hastane yaptırdı. 
     






</TEXT>
</DOC>
