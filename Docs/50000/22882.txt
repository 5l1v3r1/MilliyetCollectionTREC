<DOC>
<DOCNO> 22882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/siyaset/siy04.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavak, Şalk’a dava açacak 
</HEADLINE>
<TEXT>

     ERSAN ATAR Ankara 

     Beyaz Enerji soruşturması sırasında telefonlarının dinlenip dinlenmediği "muammaya" dönüşen ANAP'lı Cavik Kavak, kendisinin dinlenmesini isteyen Ankara DGM Savcısı Talat Şalk ve kararı veren 2 No'lu DGM Yedek Hakimi Razaman Aksan hakkında 10'ar milyar liralık manevi tazminat davası açacak. Kavak önceki gün avukatı Erden Arısoy'u arayarak Şalk ve Aksan hakkında tazminat davası açılması talimatını verdi. 
     
Özel hayatın ihlali      Bunun üzerine Arısoy, Aksan hakkında Yargıtay'a, Şalk hakkında da asliye hukuk mahkemesine dava açacağını söyledi. Arısoy, davanın dayanağının, Anayasa'da belirtilen kişilerin özel hayatlarının gizliliği ihlali olduğunu belirtti. Arısoy dava dilekçelerinde, kamuoyunca yakından tanınan müvekkilinin telefonunun dinlenmesine karar verilmesiyle kişilik haklarına saldırıldığını vurguladı. 
     
Beyaz Enerji yine DGM'deERSAN ATAR Ankara 
     Ankara 1 No'lu DGM'nin görevsizlik kararı vererek gönderdiği Beyaz Enerji dosyasını inceleyen Ankara 4. Ağır Ceza Mahkemesi, dosyayı yeniden DGM'ye gönderdi. Ankara 1 No'lu DGM, sanıkların çete dışında işledikleri suçlarından dolayı ağır ceza mahkemesinde yargılanmaları gerektiğini kaydetmişti. Ankara 4. Ağır Ceza Mahkemesi önceki gün verdiği kararda, görevsizlik kararına itiraz eden Savcı Talat Şalk'ın görüşlerini paylaştı. Sanıkların rüşvet ve görevi kötüye kullanma suçlarını çete halinde işlediği, bu nedenle çete suçunun ayrı, diğer suçların ayrı ayrı yargılanamayacağı gerekçe gösterildi. Görev uyuşmazlığını Yargıtay 5. Ceza Dairesi çözecek. 
     



 SİYASET 


















</TEXT>
</DOC>
