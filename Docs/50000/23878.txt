<DOC>
<DOCNO> 23878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko07.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İç borç takasına Haziran ayı ortasında başlanabilir 
</HEADLINE>
<TEXT>

     Türk Lirası TL cinsinden iç borcun bir kısmının dövize dönüştürülmesini amaçlayan iç borç takası Debt Swap şartlarının, Haziran ayının ortasına kadar netlik kazanarak uygulanmaya başlayabileceği belirtiliyor. 
     Türkiye Bankalar Birliği TBB adına, bu konuda çalışma yapan uluslararası yatırım bankası Lazard'ın ön incelemesini yarına kadar tamamlaması bekleniyor. Lazard yetkilileri, yarın Hazine'ye gelerek çalışmaları konusunda bilgi verecekler. Lazard tarafından hazırlanan rapor, bu hafta Türkiye'ye gelecek olan IMF heyetiyle de ele alınacak. Hazine, Lazard tarafından hazırlanan raporu yeterli bulmaması durumunda, ayrı bir çalışma da yaptırabilecek. Takas konu olacak Hazine kağıtlarının, ağırlıklı olarak, 20 Haziran sonrası vadeli kağıtları kapsayabileceği belirtiliyor. 
     Vade konusundaki görüşmelerin, Lazard'ın raporunun ardından ele alınacağı ifade edilirken, Lira cinsinden kağıtlarla değiştirilecek olan döviz endeksli tahvillerde cari döviz kurunun geçerli olması konusunda, Hazine ile bankacılık sektörü arasında görüşbirliğinin bulunduğu kaydediliyor. 
     Kesin takas miktarının bankacılık sektörünün teklifinden sonra belli olacağı, genel şartların ise IMF ile görüşmenin ardından kesinleşeceği belirtiliyor. 






</TEXT>
</DOC>
