<DOC>
<DOCNO> 20320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/yazar/tamer.html </URL>
<DATE> 2001/05/09/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bayındır'a verilen teminat mektupları 
</HEADLINE>
<TEXT>

     Bayındır İnşaat'ın, yıllar süren garip bir süreç sonucunda Pakistan'da 1997'de aldığı, temelinin de dönemin Cumhurbaşkanı Süleyman Demirel tarafından atıldığı 600 milyon dolarlık otoyol ihalesiyle ilgili ciddi sorunlar var galiba. 
     25 Nisan tarihli Hürriyet'te "Bayındır İnşaat'a Pakistan darbesi" başlıklı bir haber yer almış ve "Pakistan yetkili makamlarınca Bayındır İnşaat'a gönderilen ikinci ihtarda 14 günlük süre sonunda işe ve işyerine el konulup, işin müteahhit nam ve hesabına yaptırılacağından söz edilmişti. 
     Gazetelerde dün çıkan Bayındır Grubu kaynaklı haberlerin ne anlama geldiği tam olarak anlaşılamasa da, ihalenin Pakistan Otoyol Yüksek Kurulu tarafından iptali söz konusu olabilir. Bayındır Grubu'nun sahibi Kamuran Çörtük de bu yönde bir gelişmeyi engellemek için haklı olarak haftalardır var gücüyle uğraşıyor. 
     
     Büyük risk var 
     Dün gazetelerde yer alan habere göre Lahor Yüksek Mahkemesi'nde görülmekte olan davaya bundan böyle Hakem Mahkemesi bakacakmış. Hukuktan anlayan uzmanlara göre bunun anlamı, "Bayındır'ın tedbir talebinin mahkemece reddedilmiş olduğu." Hakem Mahkemesi'nde sonuç değişmezse, Pakistan Otoyolu için Türk bankalarınca verilen yaklaşık 200 milyon dolarlık gayrı nakdi kredinin, yani teminat mektubunun 96 milyon dolarlık bölümünün maalesef nakde çevrilmesi tehlikesi söz konusu. Geri kalan bölüm, bugüne kadar yapılan işler karşılığında tasfiye olmuştu. 
     
     Ağırlık kamuda 
     Nakde çevrilme riski taşıyan 96 milyon dolarlık teminat mektuplarında ağırlık, kamu bankaları ve siyasetçilerin elini çekmediği kamuya yakın bankalarda. 
     Çörtük bir yandan Pakistan'da işi kaybetmemek için uğraşırken, diğer yandan da mahkemeden olumsuz karar çıkması ihtimaline karşı Ankara Asliye Ticaret Mahkemesi'nden 2 Mayıs 2001 tarihli bir tedbir kararı çıkartılmasını sağlamış. Bu tedbir kararına göre ihale iptal edilse de, yukarıda adı geçen bankalar şimdilik teminat mektuplarını nakde çevirmek durumunda kalmayacaklar. 
     Yazıyı yazarken arşivimi karıştırdım. Karşıma Bayındır'ın otoyol projesi için Eximbank'ın 100 milyon dolarlık kredinin altına imza attığı, bu rakamın, Eximbank'ın o yılki toplam 400 milyon dolarlık kredi verme limitinin tek başına dörtte birini oluşturduğu yazıyordu. Bir de Bayındır'ın bu otoyol projesi için yurtdışından kredi bulamadığı için Hazine'nin Pakistan Otoyolu için 250 milyon dolarlık dış kredi sağladığına ilişkin gazete küpürleri çarptı gözüme. Onlarla ilgili olarak henüz herhangi bir araştırma yapamadım. 
     
Ben de isterim Simge Grubu çalışanları, Salaklar Sofrası'nda üstün performans sergilediler 
     Önceki gün aynı binayı paylaştığımız Simge Grubu'nun Cemal Reşit Rey'deki davetindeydik. Simge Grubu içinde Posta, Radikal, Finansal Forum ve günlük spor gazetesi Fanatik yer alıyor. 
     Birkaç aydan beri Milliyet'in reklamlarının sorumluluğunu da üstlenmiş bulunan Simge ve Milliyet Reklam Grup Başkanı Viki Habif'in orkestra şefliğinde ortaya öylesine müthiş bir iş çıkartmışlar. Daha 4 yaşındaki Simge grubunda yerleşmekte olan kurum kültürünü feci kıskandım. 
     Milliyet çalışanlarını da birbirlerine kaynaştıracak benzeri bir organizasyonun en kısa zamanda gerçekleşmesini yürekten diliyorum. 
     Radikal'de de, Milliyet Pazar'da da geçtiğimiz günlerde belki okumuşsunuzdur. Ünlü tiyatro eseri Salaklar Sofrası, önceki gece CRR'de Simge Grubu çalışanlarınca sahnelendi. Tiyatrocu dostlarımız darılmasınlar ama, hem de değme tiyatroculara taş çıkartacak güzellikte... Dahası Yazgülü Aldoğan'dan Tuğrul Eryılmaz'a, Funda Özkan'dan Cem Ceminay ve Güler Kazmacı'ya Simge Grubu yazarları da oyundan önce 10 dakikalık kısacık bir başka oyunla karşımıza çıktılar. 
     Parayla pulla ölçülemeyecek bu tür sıcaklıklar, derin bir ekonomik krizi yaşadığımız bugünlerde tüm şirketlere ilaç gibi gelebilir. 
     
     







Papa'nın işleri 


Satranç da ne 


Çakmakoğlu'nun duyarlılığı 


Banka dulları 


Yine bela mı istiyorsunuz yoksa .. 


Kabak tadı 


YÖK zulmü 


Maya tutmuyor... 


Savuşturma Bakanı Enis Haksız İngiliz Kemal'e karşı... 


Siz hangi kategoridesiniz 


Enerji 


Fenerlilerin pankartı 


Bayındır'a verilen teminat mektupları 


Anayasa'da iki madde var 1 


Baş örtüsü ve şort 


Telekom "gına" getirdi 


NATO’nun tatil beldesi Marmaris 


</TEXT>
</DOC>
