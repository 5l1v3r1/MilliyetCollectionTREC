<DOC>
<DOCNO> 10548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/guncel/gun08.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müslümanlığın türü olur mu 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Başbakan Yardımcısı ve ANAP Genel Başkanı Mesut Yılmaz, dün Milliyet’te yer alan açıklamasında "İslami değerlerle modernleşme birarada götürülmeli" dedi. Yılmaz, Turgut Özal’ın 2. Abdülhamit’le başlayan aşağıdan yukarı modernleşme sistemini makul bulduğunu belirterek, "Modern felsefenin dışlayıcı ve ayrıştırıcı karakteri rehabilite edilerek İslami içerikle geleneksel hikmet şemsiyesi altına alınmalıdır" dedi. Bu bazı kesimlerce Özal tipi müslümanlık olarak yorumlandı. Ancak Yılmaz’ın bu düşüncelerine ilişkin farklı görüşler ortaya çıktı. 
     
     Bülent Akarcalı ANAP Milletvekili 
Laik devlete inanırdı 
     İnsanların dini algılamaya yönelik kendi yolları olur. Bu noktada Turgut Bey son derece hoşgörülü davranmıştı ve İslamı kendi dar görüşlerine hapsedenlere karşı çıktı. Kendi otoriter ve totaliter rejimlerini İslamın gereği gibi lanse ettirmeye çalışan ülke yöneticilerine karşı çıkardı ve onların ayağına gitmedi. Bir ülke içinde de hem dincilik yobazlarına hem de laiklik yobazlarına karşı çıkardı. Laik devlete inanırdı ve hakiki din özgürlüğünün laik bir devlette olduğunu söylerdi. 1980’li yıllarla 90’lı yılları yaşadık. Yani Özal’lı ve Özal’sız yılları. Laikler de dervişe muhtaç kaldılar. İnşallah bundan sonra kemale ereriz. 
     
     Prof. Dr. Saim Yeprem M.Ü.İlahiyat Fak. 
Gelenek dışlanmaz 
     Burada problem ana kaynaklarından doğru anlama yeteneğini canlandırmaktır. İslam bin yıldır durmuş görünüyor, yenilenme yok. İslam güne göre yorumlanabilme dinamizmine sahip. Mesele bunu kullanmaktır. Bunu yaparken geleneği dışlamak, devre dışı bırakmak olmaz. Mesut Bey’in söyledikleri bunları içeriyor. 
     
     Bülent Arınç FP Grup Başkanvekili 
Politik malzeme 
     Bu sözler ve düşüncelerin ne kadarının Sayın Yılmaz’ın fikirleri olduğunu söylemek güç. Sayın Yılmaz inandırıcılığını kaybetti. Özellikle son yıllarda ümit veren bazı davranışları oldu. Örneğin AB ile ilişkiler, militarizme karşı demokrasi ve siyaseti öne alma noktalarında. Ama hiç bir zaman bunların arkasında durmadı ve savunmadı. Kendine yöneltilen, tenkit ve eleştirilere cevap vermedi ve cesaretle savunmadı. Özal tipi Müslümanlık konusunda ANAP’ın içine düştüğü çıkmazdan kurtulması ve en azından barajı aşabilecek bir noktaya gelmesi için bir politika malzemesi olarak düşündüğünü zannediyorum. 
     
     Abdülkadir Aksu FP Milletvekili 
Miras kötü kullanıldı 
     Mesut Bey her konuştuğunda Özal’ı hatırlar prensiplerini öne çıkarmaya çalışır. Gerçekten güzel miras devralmıştı ama bunu kullanamadı. Kamuoyu araştırmaları Anavatan’ın CHP’nin bile altına yüzde 4’lere yaklaştığını gösteriyor. Özal’dan bir şeyler öğrenmiş olsaydı ne partisi ne de ülke bu hale gelmezdi. 
     


 GÜNCEL 














</TEXT>
</DOC>
