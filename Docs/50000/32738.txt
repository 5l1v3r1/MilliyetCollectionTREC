<DOC>
<DOCNO> 32738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur17.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüsçüler önce eylem yaptı sonra birbirleriyle kavgaya tutuştu 
</HEADLINE>
<TEXT>

     İstanbul'un 500 Evler ile Edirnekapı hattında çalışan 100 kadar minibüs şoförü, güzergahlarında yeni minibüs hattı oluşturulmasını protesto amacıyla gösteri yaptı. 
     Gösteri sırasında zaman zaman minibüscüler arasında kavga çıktı. 500 Evler-Edirnekapı hattında çalışan 100 kadar minibüs şoförü, yeni açılan Bayrampaşa-Sanko Sanayi Sitesi hattının kendi güzergahlarından geçtiği ve kazançlarına engel olduğu iddiasıyla Gaziosmanpaşa'nın Karadeniz Mahallesi'nde toplandı. 
     Burada araçlarıyla yolu kapatarak protestoda bulunan minibüscüler, yolu açmalarını isteyen polislere direniş gösterdi. Bunun üzerine gruba müdahale eden güvenlik kuvvetleri, bazı minibüscüleri gözlem altına alarak grubu dağıttı. 
     Kısa bir süre sonra tekrar toplanan minibüscüler, yeni hat açılması kararını alan İstanbul Büyükşehir Belediyesi'ni protesto amacıyla Saraçhane'ye ulaşmak üzere yola çıktı. 
     Güzergah boyunca çalışan meslektaşlarına tepki gösteren, bu araçlardaki yolcuları indiren ve meslektaşlarıyla tartışan protestocu minibüscüler, Bereç Mevkii'ne geldiklerinde durdurdukları bir minibüsün şoförünü de dövdüler. 
     Bu olaya da müdahale eden güvenlik kuvvetleri, dayakla meslektaşlarını yaralayan minibüscülerden 4'ünü gözlem altına aldı. 
     Konvoy halinde Edirnekapı'ya kadar ilerleyen minibüscüler, burada barikat kuran güvenlik kuvvetlerince durduruldu. Bunun üzerine araçlarını bırakıp, yürüyerek sur içine giren minibüscüler, slogan ve alkışlarla protestolarını burada da sürdürdüler. 
     
     






</TEXT>
</DOC>
