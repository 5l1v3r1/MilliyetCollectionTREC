<DOC>
<DOCNO> 48433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo19.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Perşembe günü yine mahkemeye çıkacak 
</HEADLINE>
<TEXT>

     Beşiktaş teknik direktörü Christoph Daum hakkında, bugün Almanya'da Koblenz Eyalet Mahkemesi'nde başlayan uyuşturucu davasına 25 Ekim Perşembe günü devam edilecek. 
     Uyuşturucu kullanmak ve uyuşturucu satışını teşvik suçlarından yargılanan Daum'un 5 avukatından biri olan Rolf Stankewitz, bugünkü duruşmada, Daum'un telefonlarının dinlenmesinde ve evinde yapılan aramada herhangi bir suç unsuruna rastlanmadığına işaret ederek, Bonn ve Münih kentlerindeki adli tıp kuruluşlarının da, saç testi sonuçlarından şüphelendiklerini belirtti. 
     Stankewitz, davada iki savcıdan biri olan Jörg Angerer hakkında da suçlamada bulunarak, iddialarıyla ''Daum'u önceden suçluymuş gibi göstermeye çalıştığını'' söyledi. 
     Daum'un diğer bir avukatı Nikolaus Schmitte de, davaya Koblenz yerine Köln Eyalet Mahkemesi'nin bakması gerektiğini belirterek, duruşma başlangıcında davanın düşürülmesi talebinde bulunmuştu. 
     Schmitte, müvekkilinin suçsuz olduğunu, kendisine yönelik suçlamaların araştırma sonuçlarına değil, yanlış bir saç testine dayandırıldığını ifade etmişti. 
     Doğum gününden bir gün önce yargılanmaya başlayan Daum hakkında savcılığın hazırladığı 121 sayfalık iddianamede, Daum ile birlikte 4 kişi daha Uyuşturucu Yasası'nı ihlal etmek suçundan yargılanıyor. 
     Daum'un, 63 kez 3 ila 5 gramlık kokain satın aldığı, 100 gram kokain almak için de talimat verdiği iddia ediliyor. 
     






</TEXT>
</DOC>
