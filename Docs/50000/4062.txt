<DOC>
<DOCNO> 4062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sondun12.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan’da ölü sayısı 500’ü aştı 
</HEADLINE>
<TEXT>

     Hindistan’ın batısındaki Gucarat eyaletinde etkili olan depremde ölü sayısı 500’ü aştı. 
     Hindistan haber ajansı PTI’nın, Gucarat’taki yetkililere dayanarak verdiği habere göre, 7.9 büyüklüğündeki depremde sadece Gucarat’ın başkenti Ahmedabad’da 200 kişi öldü. 
     Meteoroloji İdaresi, depremin merkez üssünün, Pakistan sınırı yakınındaki çöllük arazide bulunan Bhuj kasabasının 20 kilometre kuzeydoğusu olduğunu bildirdi. 
     PTI, Hindistan, Pakistan, Bangladeş ve Nepal’de hissedilen depremde Bhuj’da da 150 kişinin öldüğünü duyurdu. Gucarat eyaleti İçişleri Bakanı Haren Pandya, eyalette 100 evin yıkıldığını açıklarken, görgü tanıkları depremin 45 saniye sürdüğünü anlattılar. 
     Yetkililer, enkaz altında çok sayıda kişinin bulunduğunu söyleyerek, ölü sayısının artacağı endişesini dile getirdiler. Ahmedabad’da bir semtte bulunan okulda 70 öğrenci ve öğretmenin okulun enkazı altında kalarak ölmüş olmasından kaygı duyulurken, başka bir semtte de 19 mühendislik öğrencisinin, eğitim gördükleri binanın altında kaldıkları sanılıyor. 
     Dünyanın en büyük dini festivali Kumbh Mela için, depremin merkez üssünün 1600 kilometre doğusundaki Uttar Pradeş eyaletinin Allahabad kentinde toplanan milyonlarca Hindu da, toprağın altlarından kaydığını hissettiklerini söylediler. 
     Başbakan Atal Behari Vajpayii, Gucarat’taki deprem nedeniyle "çok üzgün" olduğunu bildirirken, depremzedelere yardım çağrısında bulundu. 
     Hindistan’ın Maharashtra eyaletinde 30 Eylül 1993’te meydana gelen 6.0 büyüklüğündeki deprem 10 bin kadar kişinin yaşamına mal olurken, 23 Nisan 1999’da Uttar Pradeş’te 6.8 büyüklüğündeki depremde 110’dan fazla kişi ölmüştü. 
     
     




</TEXT>
</DOC>
