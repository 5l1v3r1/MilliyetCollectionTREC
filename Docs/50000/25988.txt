<DOC>
<DOCNO> 25988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/eko15.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNÜN UMUDU 
</HEADLINE>
<TEXT>

     Acil yasalar ay sonuna kadar çıkacak 
     Acil yasalardan üçü daha Meclis’e sevk edildi. Tütün yasa tasarısının kanunlaşması halinde bir düzenleme kurumu kurulacak. Üretici tütünleri yazılı sözleşme esası veya açık artırma yöntemiyle satacak. Türkiye’de tütün mamulü üretmek isteyenlerin, yıllık üretim kapasitesi tek vardiyada, sigara için 2 milyar adet, diğer tütün mamullerinde ise 15 milyon gramdan az olmayan tütün hazırlama bölümleri dahil, tam ve yeni teknoloji ile tesis kurmaları zorunlu olacak. 
     Kamu bankalarının görev zararlarına neden olan düzenlemeler yürürlükten kalkacak. Bedeli ödenmeden görev verilemeyecek. Personelden emeklilik hakkını kullanmayanlar, emekli olmak isterlerse ikramiyeleri yüzde 25 fazla ödenecek. Tahkim Yasa Tasarısı da, tahkim yerinin Türkiye olarak belirlendiği uyuşmazlıklar hakkında uygulanacak. Yasa hükümleri tahkim yerinin Türkiye dışında belirlendiği durumlarda geçerli olacak. Yasalar ay sonuna kadar çıkarılacak. 
     
     GÜNÜN UTANCI 
     6 bin 528 esnaf hapse atılıyor 
     Bağ-Kur prim borcunu ödeyemedikleri için aleyhlerine icra davası açılan 6 bin 528 esnafa 10’ar gün ceza verildi. Ankara Ticaret Odası Başkanı Sinan Aygün, olayı protesto ederek "Reel sektör ekonomik programda yok, cezaevinde, icra dairelerinde, mali poliste var. Yakında kendimize tüccar hapishanesi açacağız" dedi. 
     Aygün, "Türkiye’yi son 10 yılda yaptıkları savurganlıkla 196 milyar dolar zarara uğratanlar, kötü yönetimle kamu bankaları aracılığıyla devletin sırtına 21 milyar dolarlık yük bindirenler ellerini kollarını sallayarak gezerken, esnafın hapse tıkılması, insafsızlıktan başka bir şey değildir. Hükümet, hapishaneleri Bağ-Kur’lular için mi boşalttı Birlik ve beraberliğe, her zamandan daha fazla ihtiyaç duyulan bu günlerde, esnafa yapılan bu uygulama ağır sonuçlar verecektir. Hükümet bir an önce konuya el atarak, esnafını hapse tıkmadan çözüm üretmelidir" diye konuştu. 
     
     GÜNÜN RESTİ 
     TOBB Başkanı Miras gitti, geldi 
     Türkiye Odalar ve Borsalar Birliği TOBB Yönetim Kurulu’nda, Mehmet Balduk ve Atıl Akkan ile Başkan Miras’ın tartışması, istifa restleşmesine kadar gitti. Toplantıda Balduk’un Miras’a, "Derviş’in arkasından atıp tutuyorsun, sonra da gidip ziyaret ediyorsun. Türkiye’de yönetim değişecekse, önce bizden başlamalı" deyince uzun bir tartışma yaşandı. Akkan’ın, Eximbank’a verilecek 100 milyon doların 150 - 200 bin dolar gibi bir sınır konularak KOBİ’lere kullandırılmasını isteyince de tartışma çıktı. Yönetimde yalnız kalan Miras, "Hiçbir icraatımı kabul etmiyorsunuz. Ben böyle çalışamam" diyerek, toplantıyı terketti. Daha sonra da istifasını TOBB Genel Sekreteri Şefik Tokat’a teslim etti. Ancak, bazı yönetim kurulu üyeleri ikna edince, resmi açıklama yapılmadı. TOBB bir açıklama yaparak, istifa söylentilerini yalanladı. Miras da daha sonra, "İstifa etmedim. Bu Atıl Akkan’ın uydurduğu yalandır" dedi. 
     
     GÜNÜN POLEMİĞİ 
     Bal Emlakbank yeniden müzakere edilmeli 
     Devlet Bakanı Faruk Bal, Emlakbank’ın tasfiyesi konusunun, IMF ile tekrar müzakere edilmesini istedi. New York’ta, "İstanbul 5 Habitat" toplantısına katıldıktan sonra Washington’da basın toplantısı düzenleyen Bal, "Ben bu konunun yeniden müzakere edilmesi görüşünü taşıyorum" dedi. Bakan Bal, şunları söyledi "Emlakbank’ın kapatılması, hiçbir şekilde ekonomiye katkı sağlamayacaktır. Kapatılırsa, açık olduğu dönemdeki giderler devam edecek. 3 katrilyonluk kredili müşterisi var. Bu, vadesi geldiğinde 3 katrilyon piyasadan çekilecek demek. Ayrıca geçmişte kapatılmış bazı bankaların sorunlu kredilerinin dönüşü de mümkün olmamıştır. Bankanın 10 bin çalışanı, aileleriyle birlikte sosyal problem olarak karşımıza çıkacak. Ancak banka küçültülüp rehabilite edilebilir. Bu bakımdan müzakereye ihtiyaç vardır." 
     



 EKONOMİ 



















</TEXT>
</DOC>
