<DOC>
<DOCNO> 4992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/soneko08.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü geçişi yılın ilk zam rekortmeni 
</HEADLINE>
<TEXT>

     İstanbul'da yılın ilk zam rekortmeni, yüzde 50 ile Boğaz köprüsü geçiş ücreti oldu. 
     Ocak ayında köprü geçiş ücretini, yüzde 26.7 ile konuta verilen su ve yüzde 24.5 ile mandalinadaki fiyat artışları izledi. İstanbul Ticaret Odası İTO , ocak ayında İstanbul'da perakende fiyatları en fazla artan maddeleri açıkladı. 
     Açıklamaya göre, geçen ay en yüksek artış, otomobilde 1 milyon liradan 1.5 milyon liraya çıkan Boğaz Köprüsü geçiş ücretinde kaydedildi. Metreküp fiyatı 683.280 liradan 865.800 liraya çıkan akarsu yüzde 26.7, kilogram fiyatı 464.813 liradan 578.682 liraya yükselen mandalina yüzde 24.5 fiyat artışları ile ilk 3'e giren diğer isimler oldu. Ocak ayında yüzde 10'un üzerinde fiyatları artan diğer maddeler arasında, yüzde 22.8 ile elektrik süpürgesi, yüzde 22 ile soğan, yüzde 19.5 ile armut, yüzde 16.8 ile kapıcı ücreti, yüzde 16.7 ile bilimsel edebi kitap, yüzde 14 ile doktor muayene ücreti, yüzde 12 ile telefon jeton ücreti, yüzde 11.9 ile erkek berberi saç sakal kesim ücreti, yüzde 10.5 ile buzdolabı ve yüzde 10.4 ile kabak yer aldı. 




</TEXT>
</DOC>
