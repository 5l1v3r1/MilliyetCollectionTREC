<DOC>
<DOCNO> 23842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/yazar/dundar.html </URL>
<DATE> 2001/05/29/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
Bir mendil niye kanar 
</HEADLINE>
<TEXT>

     Dün Bülent Ecevit'in 77. yaş günüydü Edip Cansever'in 15. ölüm yıldönümü... 
     Ben Ecevit'i ilk kez 1977'in 6 Haziran sabahı mutluluk sarhoşu bir kalabalığa CHP balkonundan - "gökyüzünden" - yüzünde gülücüklerle, "halk iktidarının kurulduğunu" açıklarken görmüştüm. Gazetecilikte ilk uzun seçim gezimi onunla yapmış, uzak istasyonları ilk onunla dolaşmıştım. 
     80'lerdeki yalnızlığının da tanığıyım, 90'lardaki yeniden doğuşunun da... 
     Şimdilerde, giderek daha az gülümseyen yorgun çehresinde onunla birlikte "bir pazar yeri gibi dağılan" gençliğimin izlerini görüyorum. 
     Sabah'ta Mehmet Çetingüleç'in röportajında, en çok eşiyle kırlarda yürüyebilmeyi ve şiire daha çok zaman ayırabilmeyi özlediğini okuyunca, ona Cansever'in "Mendilimde Kan Sesleri" şiirinden en sevdiğim dizeleri armağan etmek geldi içimden... 
     Behçet Necatigil haklı 
     "Bekler bazı şiirler, bazı yaşları..." 
     
     
     Gülemiyorsun ya, gülmek 
     Bir halk gülüyorsa gülmektir. 
     Ne kadar benziyoruz Türkiye'ye Ahmet abi .. 
     Bir güzel kadeh tutuşun vardı eskiden 
     Dirseğin iskemleye dayalı 
     - bir vakitler "gökyüzüne dayalı", derdim ben - 
     Cigara paketinde yazılar, resimler 
     Resimler cezaevleri 
     Resimler özlem 
     Resimler eskidenberi 
     Ve bir kaşın yukarı kalkık 
     Sevmen acele 
     Dostluğun çabuk 
     Bakıyorum da şimdi 
     O kadeh bir küfür gibi duruyor elinde 
     
     
     
     Ve zaman dediğimiz nedir ki Ahmet Abi, 
     Biz eskiden seninle 
     İstasyonları dolaşırdık bir bir 
     O zamanlar Malatya kokardı istasyonlar 
     Nazilli kokardı 
     Ve yağmurdan ıslandıkça Edirne postası 
     Kıl gibi ince İstanbul yağmurunun altında 
     Esmer bir kadın sevmiş gibi olurdun sen... 
     
     
     
     Kadının ütülü patiskalardan bir teni 
     Upuzun boynu 
     Kirpikleri 
     Ve sana Ahmet Abi, 
     Uzaktan uzaktan domates peynir keserdi sanki 
     Sofranı kurardı 
     Elini bir suya koyar gibi kalbinden akana koyardı 
     Cezaevlerine düşsen cıgaranı getirirdi 
     
     
     
     Ah güzel Ahmet abim benim, 
     Gördün mü bak 
     Dağılmış pazar yerlerine benziyor şimdi istasyonlar 
     Ve dağılmış pazar yerlerine memleket... 
     Gelmiyor içimizden hüzünlenmek bile 
     Gelse de 
     Öyle sürekli değil 
     Bir caz müziği gibi gelip geçiyor hüzün 
     O kadar çabuk, 
     O kadar kısa 
     işte o kadar... 
     
     
     
     Ahmet Abi, güzelim, bir mendil niye kanar 
     Diş değil, tırnak değil, bir mendil niye kanar 
     Mendilimde kan sesleri. 
     
     







Derviş ve hükümet 


Festival food 


Bahçeli ve Derviş 


Çocuk Kemal Derviş ve annesinin gözleri 


Günü değil geleceği kurtarmak... 


Bir bardak suda... 


Bir mendil niye kanar 


İstifa edecekler 


İki çatı örgütü 


Samimiyet 


Rektör isyanı 


Dağlarca ve dolardan TL'ye dönüşün şiiri 


Kamulaştırmada değişiklik var 


Satarken dünya, alırken Türk fiyatı 


</TEXT>
</DOC>
