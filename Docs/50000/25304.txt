<DOC>
<DOCNO> 25304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/spor/spo02.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Rüştü'de 
</HEADLINE>
<TEXT>

Sarı-Lacivertli takımda iç transfer milli kalecinin alacağı paraya endekslendi. Yönetimin Rüştü’ye önereceği fiyata göre futbolcular pazarlığa oturacaklar 
     YUSUF KOBAL 

     FENERBAHÇE’de yarın başlayacak iç transfer görüşmelerinin seyrini kaleci Rüştü belirleyecek. Sarı - Lacivertli yönetim ile masaya oturacak olan milli file bekçisine verilecek paraya göre sözleşmesi biten diğer futbolcular kendilerine yol çizecek. Rüştü’nün en fazla ücret alan oyuncu olacağı, Ogün ve Abdullah’ın da bu futbolcuya yakın miktarlar istemesi bekleniyor. 
     SARI - Lacivertli kulübün üç yıl önce en yüksek fiyata imza atan oyuncusu Rüştü yönetimi yine bir hayli terletecek. Milli kalecinin özellikle geçen sezon yapılan yabancı oyuncu transferleri nedeniyle bozulan gelir dengesini kendi lehine çevirmeye çalışacağı öğrenildi. Rüştü’nün, Andersson’a verilen 2.5 milyon doları talep edebileceği belirtildi. 
     SÖZLEŞMESİ biten Rüştü, Ogün, Abdullah, yarın yapılacak görüşmelerde alacakları ücretin dışında anlaşma sürelerini uzun tutmak için de çaba harcayacaklar. Bu üç oyuncunun dışında Celil ve Yusuf’un da üç yıllık imza atmayı hedefledikleri bildirildi. Bu arada ülkesine tatile giden Johnson ile bu ayın sonunda görüşüleceği açıklandı. 
     
Milan’dan 15 milyon      İTALYA’nın Milan kulübü, Rüştü için Fenerbahçe’ye 15 milyon dolar önerdi. Milli kaleciyi Fatih Terim’in ısrarla istediği belirtilirken, İtalyan yöneticiler Celalettin Bilgiç aracılığıyla tekliflerini Sarı - Lacivertli kulübe ilettiler. Ancak Fenerbahçe’nin bu transfere sıcak bakmadığı öğrenildi. 
     
Olimpiyat Stadı’na ret      BAŞKAN Aziz Yıldırım, Asbaşkan Nihat Özdemir ve yönetici Murat Özaydınlı ile birlikte dün Spordan Sorumlu Devlet Bakanı Fikret Ünlü’yü ziyaret etti. Yıldırım, Ünlü’den Şükrü Saracoğlu Stadı’nın tamamen kendilerine verilmesi için yardım isterken, depreme dayanıksız raporu aldıkları maraton ve numaralı tribünleri yenileyeceklerini söyledi. 
     FİKRET Ünlü, bunun üzerine Fenerbahçe’ye, 80 bin kişilik Olimpiyat Stadı’nı vermeyi teklif etti. Yıldırım, Ünlü’nün önerisine, "Fenerbahçe’nin stadı Kadıköy’de olmalı" diyerek sıcak bakmazken, futbolcuların askerliklerinin ertelenmesi ve bulundukları ilde askerlik yapabilmeleri için mecliste 222. sırada bekleyen yasa tasarısının öne alınmasını istedi. 
     
Rapajiç gidebilir      FENERBAHÇE, İtalyan liginde oynamak isteyen Rapajiç’in fiyatını 15 milyon dolar olarak belirledi. Sarı - Lacivertli yöneticiler Hırvat futbolcunun kendisine verilen söz nedeniyle satılabileceğini bildirdi. Rapajiç’e şu ana kadar ne İngiltere’den, ne de İtalya’dan teklif geldiği belirtildi. Bu arada Fenerbahçe’nin Yozgat’ın kalecisi Gökhan ile ilgilendiği öğrenildi. 
     
Yıldırım ödül verecek      BAŞKAN Aziz Yıldırım’ın cumartesi günü Bayramoğlu’ndaki kuş cennetinde bir ödül törenine katılacağı ve burada önemli açıklamalar yapacağı bildirildi. 30 okul öğrencisinin katılımı ile İshakol Boyaları ve kuş cennetinin birlikte organize ettiği törende Yıldırım, öğrencilere ödül verecek. 
     
Başkana övgü      FENERBAHÇE Futbol Vakfı, Fenerbahçe, Galatasaray ve Beşiktaş’ta forma giymiş eski oyunculara Sosyal Tesisler’de bir yemek verdi. Yemeğe, çok sayıda oyuncu katıldı. Galatasaraylı Futbolcular Derneği Başkanı Cengiz Özyalçın, Yıldırım’a çiçek vererek, Fenerbahçe’nin şampiyonluğunu kutladı. Galatasaraylı ve Beşiktaşlı eski sporcular da Yıldırım’a övgüler yağdırarak, görevde kalmasını istedi. 
     
Boğaz turu      SARI - Lacivert Derneği, 9 Haziran Cumartesi günü 21.00 - 02.00 saatleri arasında arabalı vapur ile düzenleyeceği Boğaz turunda şampiyonluğu kutlayacak. Turun biletleri Biletix satış noktalarında ve Sarı - Lacivert Derneği’nde 30 milyon liradan satışa çıkarıldı. 
     



 SPOR 























</TEXT>
</DOC>
