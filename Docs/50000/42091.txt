<DOC>
<DOCNO> 42091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/yasam/yas03.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansörde kaldı hayatı kurtuldu 
</HEADLINE>
<TEXT>

50 metrelik enkazın içinden turp gibi çıkan Marlene Cruz, hayatını ona göğüs geren’ asansöre borçlu... 
     DIŞ HABERLER SERVİSİ 

     İntihar saldırılarıyla yerle bir olan Dünya Ticaret Merkezi'nin enkazının altından sadece ceset parçaları, dehşet ve ölüm çıkmıyor. 
     İki kulenin saniyeler içinde yerle bir olmasıyla belki milyonlarca ton demir, çelik ve betonun altında kalanlar arasından bazıları, 'mucize' yaratıyor. Arama kurtarma çalışmalarına katılan polisi, itfaiyecisi, özel timi, sivili binlerce New York'lu, yıkık hali bile 50 metreyi bulan enkazın altında 'hayata' yapışmış insanlar çıktıkça şevke geliyor. İşte onlara şevk verenlerden biri de, dev yapı yıkıldığında içinde kısılıp kaldığı asansörle birlikte enkazın derinliklerine gömülen Marlene Cruz. 
     
     Saatlerce ölümü bekledi 
     Yaklaşık 3 gün, korkunç yıkılma ile kamyon altında kalmış bir konserve kutusuna dönen asansörde hayatla ölüm arasında bekleyen Cruz, önceki gün kurtarılarak Bellevue Hastanesi'ne kaldırıldı. 
     Gerçek bir mucize eseri, belki onbinlerce ton enkaz altında kalmasına rağmen ufak tefek kırıklar ve ezilmeler haricinde hiçbirşeyi olmayan Cruz, yetkililere göre bunu, gökdelen çökerken asansörde bulunmasına borçluydu. 
     Çünkü her ne kadar eğilip bükülse de, asansörün çelik kafesi Cruz'un içine sığabileceği kadar bir 'hayat alanı' kalmasını sağlamış, koruyucu bir işlev görmüştü. Dünya Ticaret Merkezi'nde sekiz yıl önce gerçekleştirilen saldırılar sırasında da ikiz kulelerde çalışan Cruz'un hayati tehlikesinin olmadığı ve yakında bir bacağından ameliyat edileceği açıklandı. 
     



 YAŞAM 






























</TEXT>
</DOC>
