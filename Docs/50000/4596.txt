<DOC>
<DOCNO> 4596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/spor/spo03.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖNETİMDEN ÇIT YOK 
</HEADLINE>
<TEXT>

Galatasaray, söz verdiği halde ne Okan, Emre, Fatih ile görüştü, ne de paraları dağıttı 
     ERHAN TELLİ 

     Randevu verilmişti 
     GALATASARAY yönetimi, sezon sonunda sözleşmesi bitecek üç oyuncusu Okan, Emre ve Fatih ile dün de masaya oturamadı. Sarı - Kırmızılı oyunculara dün için randevu veren, ancak görüşmeyen yöneticiler "Pazartesi günü ödenecek" diye söz verdikleri beş aydır biriken maç başı paralarını da veremediler. Yönetimin maddi sıkıntı yüzünden hiçbir şey yapamadığı ve naklen yayın ihalesinin sonucunu beklediği, buradan gelecek parayla da ödeme yapacağı öğrenildi. 
     
     Personel de parasız 
     SARI - Kırmızılı takımdaki maddi krizin, en çok kulüp personelini etkilediği belirtildi. Kulüpte iki aydır, malzemeciden bekçiye, müdürden üst düzey idarecisine kadar hiçbir personelin maaş alamadığı öğrenilirken, geçtiğimiz yıllarda Fatih Terim’in cebinden ödediği paralarla krizi hafiflettiği hatırlatıldı. Personelin, henüz ödeme günü belli olmayan paralar nedeniyle zon durumda kaldıkları da bildirildi. 
     
İlginç sevinç      Galatasaray’ın dün üç gruba ayrılıp birbirleriyle maç yaptığı antrenmanda turnuvayı kazanan beyaz takım yelekleriyle yüzlerini kapatıp, ilginç bir sevinç fotoğrafı verdi. 
     
Florya’dan inciler      SIFIRDAN gol yiyen kaleci Mehmet sinirinden güldü. Hagi, Mehmet’e öfkeyle, bağırdı "Ben gülmüyor. Ben gülmüyor." 
     TAFFAREL’in sert vuruşu Ümit’in sırtında patladı. Marcio’nun gülüşüne, Fatih kızdı "Ne gülüyorsun. Adam öldü, görmüyor musun 
     BİR - iki kelime bilen Lucescu, gol yiyen Mehmet’e, Türkçe bağırdı "Uyuma Mehmet". Herkes şaşırdı. 
     BEYAZ takımdan Okan’la, kırmızı takımdan Kaptan Bülent tartıştı. Okan skor için "Siz 3, biz 3, yeşiller 2" dedi, Bülent "Hayır. Biz 3, siz 3, yeşiller 2" diye cevap verdi. Bu ikili yaklaşık iki dakika sonra aynı skoru söylediklerini anladı. 
     BEYAZ takımdan Hakan uzaktan aşırtma golle Mehmet’i avladı. Mehmet kaçırdığı topa isyan etti, Hakan bağırdı "Niye atlıyorsun çocuğum Nasıl olsa gol." 
     YEŞİL takımdan Fatih şık bir gol attı. İşte Kaptan Bülent’in övgüleri "Bravo çobanım. Bravo oğlum" 
     HASAN Şaş orta alandan aldığı topla herkesi çalımlaya çalımlaya kaleye yaklaştı, son çalımı da kaleci Mehmet’e atarken, top auta çıktı. Ümit seslendi "Dışarıdakileri de çalımla, dışarıdakileri de." 
     
Soğuk rüzgar      EMRE Belözoğlu ve Lucescu arasında dünkü çalışmada soğuk rüzgarlar esti. Üç takımın birbirleriyle maç yaptığı idmanda ayağına gelen art arda tekmelerle sakatlanan Emre, oyundan çıkmak istedi. Lucescu, "Bir şeyin yok. Devam et" komutunu verince genç yıldız "Tandonlarım ağırıyor. Sakatım" diyerek sinirli şekilde antrenmanı terketti. 
     
Jardel sinüzit      FLORYA’DA önceki gün yapılan antrenmanda sağ dizindeki sakatlığı nükseden Jardel dün de şiddetli ateş yüzünden çalışmaya katılamadı. Brezilyalı oyuncuyu kontrol eden kulüp doktorlarından Serhan Kurtulmuş, sinüzit olduğunu, ancak yarınki maça yetiştirilebileceğini söyledi. Lucescu ise idman eksiği oluşan Jardel’i oynatıp oynatmama konusundaki kararını bugün verecek. 
     
Capone oynamıyor      BREZİLYALI futbolcunun, Sturm Graz maçında oluşan sakatlığı devam ediyor. Bakırköy Acıbadem Hastanesi’nde dün MR’ı çekilen yıldız oyuncunun bir süre dinleneceği ve Erzurumspor sınavına kadar hazır hale geleceği bildirildi. Capone, yarınki Trabzonspor maçında forma giyemeyecek. 
     
1.6 trilyon daha      UEFA ve Süper Kupa şampiyonluğundan dolayı ödüle layık görülen Galatasaray, geçtiğimiz hafta aldığı 2.5 trilyonluk ilk çekinin ardından, dün de 1 trilyon 673 milyar liralık geri kalan bölümü tahsil etti. Genel Müdür Kemal Mutlu prosedür gereği, tüm sporcu ve antrenörlerin 106 milyar tutarındaki ödüllerini, gelecek hafta içinde düzenleyecekleri törenle bizzat vereceklerini açıkladı. 
     
Bu maç farklı’      GALATASARAY Teknik Direktörü Lucescu,Trabzonspor ile oynanacak kupa maçının atmosferinin lig maçından farklı olacağını söyledi. Rumen hoca, "Ligde her türlü sonuç kabul edilebilir. Ama şimdi durum farklı. Bu maçta futbolcularımın 90 dakika ve hatta uzatmalarda her şeylerini ortaya koymaları lazım" dedi. Bu arada minik takım, Emsdetten Futbol Turnuvası’nın finalinde Bayer Leverkusen’i 3 - 2 mağlup etti ve şampiyon oldu. 
     
Hocalar buluştu      GALATASARAYLI Suat’ın eşi Selen ile evlilik yıldönümlerini kutladıkları partide Fatih Terim ile Lucescu bir araya geldi. Medyanın görüntü almasına izin verilmediği parti sonunda bir açıklama yapan Lucescu, "Fatih bana Galatasaray’ın iyi yolda olduğunu ve bundan büyük mutluluk duyduğunu söyledi. Ben de meslektaşıma İtalya deneyimlerimi anlattım ve bol şans diledim. Terim’in de geceye katılması hepimizi çok mutlu etti" dedi. 
     


 SPOR 


























</TEXT>
</DOC>
