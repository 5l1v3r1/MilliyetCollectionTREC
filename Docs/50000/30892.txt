<DOC>
<DOCNO> 30892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/son/sontur07.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "IMF parasal desteğinin sona erdirilmeyeceğini vurguluyor" 
</HEADLINE>
<TEXT>

     Başbakan Bülent Ecevit, "Mektubunda Sayın Köhler IMF'nin parasal desteğinin sona erdirilmeyeceğini özellikle vurguluyor. Ancak bu desteğin devam ettirilmesi için bazı koşulların yerine getirilmesini yineliyor. Bu koşullardan biri Telekom yönetimiyle ilgilidir, fakat Köhler'in öne sürdüğü iddiaların gerçekle ilgisi olmadığını biraz önce dile getirdim" dedi. 
     Ecevit ayrıca Cumhurbaşkanı'nın kendisine sunulan her yasayı imzalamak zorunda olmadığını, bu doğrultuda Cumhurbaşkanı'nın dün tütün yasasını geri çevirdiğini belirterek, ''Cumhurbaşkanı'nın tütün yasasına itirazları bence hukuksal değil, siyasal içeriklidir'' dedi. 
     Başbakan Bülent Ecevit, Başbakanlık Merkezi Binası'nda son ekonomik gelişmelere ilişkin basın toplantısı düzenledi. 
     Ecevit, toplantı başlamadan kısa bir süre önce IMF Başkanı Horst Köhler'den yeni ve uzun bir mektup aldığını belirterek, onu okuması gerektiğini, o nedenle basın toplantısına bir süre gecikmeli başladığını kaydetti. 
     Köhler'in mektubundaki ayrıntıları, Devlet Bakanı Kemal Derviş'in Ankara'ya dönüşünde basına sunacaklarını anlatan Ecevit, bugünkü toplantıda IMF ile ilişkiler üzerinde durmak istediklerini söyledi. 
     Ecevit, IMF'nin önerdiği bütün yasa önerilerinin, Hazine Müsteşarlığı tarafından hazırlanan taslaklar doğrultusunda TBMM'ye sunulduğu ve Meclis'in gece gündüz çalışmasıyla bu yasaların kısa sürede yürürlüğe girdiğini kaydetti. Ecevit, Telekom ile ilgili tartışmaların demokratik süreç içerisinde uzlaşma ile sonuçlandığını belirterek, şöyle devam etti 
     ''Emlak Bankası ile ilgili yasa Meclis'ten geçti. IMF toplantısıyla aynı gün Sayın Cumhurbaşkanı'nın onayından geçti. IMF kamu sektöründeki işçi ücretlerini aşırı buluyor. Oysa ücret zamları aşırı olmadığı gibi Türk-İş'in bu zamları gelecek yıla bırakması sağlandı. Yine IMF hububat fiyatlarını aşırı buluyordu. Oysa fiyatlardan çok daha yüksek fiyatlarla tüccarlar alım yapıyorlar. Bu da bizim belirlediğimiz fiyatın çok gerçekçi olduğunu gösterdi. 
     Sayın Köhler, benimle yaptığı telefon görüşmesinde faizlerin yüksekliğinden yakınmıştı. Oysa faizlerin yüksekliğinden en başta IMF'in dayatmış olduğu dalgalı kur sistemi sorumludur. Çözümü de birlikte bulmamız gerekir. IMF borç yükünün ağırlığından yakınıyor. Doğrudur, fakat zaten biz de bu borç yükünden kurtulmamıza yardımcı olması için IMF ile ilişki kurduk. IMF'in bu gibi konulardaki haksız iddiaları ve bazı vaatlerine kredilerini ertelemesi iç ve dış piyasalarda Türkiye'ye zarar vermektedir. IMF Türkiye'de bir hukuk devleti olduğunu fazlasıyla göz ardı ediyor.'' 
     
     Tütün yasasının vetosu 
     Başbakan Ecevit, Cumhurbaşkanı Ahmet Necdet Sezer'in kendisine sunulan her yasayı imzalamak zorunda olmadığını belirterek, Cumhurbaşkanı'nın dün Tütün Yasası'nı geri çevirdiğini anımsattı. Bakanlar Kurulu'nun sunduğu bir yasayı geri yollamanın Cumhurbaşkanı'nın hakkı olduğunu, geri yollanan yasada direnmenin de Bakanlar Kurulu'nun hakkı olduğunu vurgulayarak, şöyle devam etti 
     ''Hükümet bu konuda da direnirse o zaman Sayın Cumhurbaşkanı yasayı imzalamak zorundadır. Tütün Yasası da öyle bir işlem görecektir. TBMM gerek görürse Sayın Cumhurbaşkanı'nın önerileri doğrultusunda konuyu yeniden görüşecektir veya gerek görmezse yasada direnecektir. Cumhurbaşkanı'nın Tütün Yasası'na itirazları bence hukuksal değil, siyasal içeriklidir. Siyasal açıdan Tütün Yasası'nı belirlemek de Bakanlar Kurulu'nun görevidir. Sayın Cumhurbaşkanı kendi siyasal anlayışına göre yasaları geri çevirmeye devam ederse partiler üstü bir parti konumuna gelmiş olur. Ancak bu konuyu tartışmak IMF'in değil hükümetin, partilerin, tüm kamuoyunun işlevidir. Sayın Cumhurbaşkanı Tütün Yasası'nın, tütün ekicisini mağdur edeceğini sanıyor. Ben siyasal ömrüm boyunca tütün üreticisini destekledim. Başında bulunduğum koalisyon hükümeti de aynı anlayış içindedir. Yasaya göre verimli ve karlı tütün üretimi yapılamayan bölgelerde hükümetimiz tütün üreticilerine daha karlı üretim imkanları sunacaktır. Yerine göre bunlar arasında mısır, fasulye ve soya üretimi, besicilik veya meracılık teşvik edilebilir. Dünya Bankası'nın tarıma vaat ettiği imkanların büyük bölümü de bu amaçla değerlendirilecektir. Yani artık Dünya Bankası'nın bu konuda yardımda bulunamayacağı sanısı, gerçekle bağdaşmayacaktır.'' 
     Başbakan Ecevit, 2000 yılında 50 bin ton tütün üretim fazlasının olduğunu bunun parasal değerinin yaklaşık 80 trilyon lira düzeyinde olduğunu belirterek, 80 trilyon lira ile tütün üreticisinin daha verimli ve karlı alanlara yönelmesine yardımcı olunabileceğini bildirdi. 
     
     Köhler'den övgü 
     Ecevit, IMF Başkanı Köhler'den uzun bir mektup aldığını, ayrıntılı değerlendirmeyi Devlet Bakanı Kemal Derviş'in Türkiye'ye dönüşünde yapacaklarını belirterek, şöyle devam etti 
     ''Şimdilik şunu söyleyebilir. Gerçekleştirdiğimiz yasama çalışmalarından Sayın Köhler övgüyle söz ediyor. Ancak uygulamada bazı eksiklikler bulunduğunu, bence inandırıcı olmayan bir biçimde ortaya koyuyor. Ancak söylediğim gibi Sayın Köhler'in mektubu genellikle ilişkilerimizi sıcak tutmak isteğini yansıtır niteliktedir. 
     Mektubunda Sayın Köhler IMF'nin parasal desteğinin sona erdirilmeyeceğini özellikle vurguluyor. Ancak bu desteğin devam ettirilmesi için bazı koşulların yerine getirilmesini yineliyor. Bu koşullardan biri Telekom yönetimiyle ilgilidir, fakat Köhler'in öne sürdüğü iddiaların gerçekle ilgisi olmadığını biraz önce dile getirdim. Buna rağmen Sayın Köhler, haksız iddiasından geri dönmüyor. Emlakbank sorununun çözüldüğünü kabul ediyor ancak bu konuda Sayın Köhler'in, Tasarruf Mevduatı Sigorta Fonu kapsamındaki bankalar konusunda bazı endişeleri de bulunuyor. Fakat ben herşeye rağmen IMF ile ilişkilerimizin kısa sürede normalleşeceğine inanıyorum. Bu konuda biz elimizden geleni yapıyoruz. Fakat hiçbir devlet IMF ile ilişkilerinde Türkiye kadar koşullarına özenli davranmış değildir. Köhler'in mektubu da şu açıdan önemlidir. Sayın Köhler Türkiye ile ilişkilerini sürdürmekte IMF'in kararlı olduğunu özellikle vurguladı.'' 
     







</TEXT>
</DOC>
