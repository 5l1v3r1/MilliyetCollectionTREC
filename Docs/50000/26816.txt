<DOC>
<DOCNO> 26816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sondun09.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı vitamin de zararlı... 
</HEADLINE>
<TEXT>

     Milyonlarca kişi tarafından soğuk algınlığı ve benzeri diğer rahatsızlıklardan korunma amaçlı kullanılan C vitamini haplarının, kanser hücrelerinin oluşmasının bir adımı olarak nitelenen DNA yapısının bozulmasında rol oynayabileceği kaydedildi. 
     Science dergisinin yarınki sayısında yayımlanacak olan, Pennsylvania Üniversitesi'ndeki araştırmacıların C vitaminin etkileriyle ilgili laboratuvar çalışmaların sonucuna göre, bu haplar insanın genetik kodu olan DNA'sına zarar veren toksin üretiminde katalizör görevini yerine getirebilir. 
     Araştırmayı yürüten bilim adamlarından Ian Blair, bu çalışmadan C vitaminin kansere neden olduğu sonucunun çıkmadığını, ancak bu hapların kullanımına ilişkin uyarının gerekliliğini ortaya koyduğunu kaydetti. 
     Blair, ayrıca sadece DNA yapısının zarar görmesinin hemen kanser olunacağı anlamına gelmediği uyarısında bulunarak, hücrenin DNA'daki yaralanmaları onaran olağanüstü bir mekanizması bulunduğunu anımsattı. 
     Blair, bu araştırmanın, C vitamininin kansere karşı koruyucu olabileceğini ortaya koymaya çalışan araştırmaların başarısızlığını da açıklayabileceğini belirtti. 
     Bazı araştırmacılar, C vitamininin bir oksidan olma özelliği nedeniyle yüksek dozda vitamin kullanımının, kanseri önleyebileceğini, bağışıklık sistemini güçlendirebileceğini ileri sürmüşlerdi. ''C vitami hapı, iyi şeylerin yanı sıra kötü şeyler de yapabilir''diyen Blair, tedbirli olunmak isteniyorsa vitamin haplarının, takviye amacıyla kullanılmaması gerektiğini belirtti. 
     Blair, insanların ihtiyacı olan bütün besinleri, hap kullanımı yerine, sebze, meyve ve tahılların dengeli kullanımını öngören ''dengeli beslenme'' yöntemiyle sağlayabiyeceğini vurguladı. Öte yandan Linus Pauling Enstitüsü profesörlerinden Balz Frei, bu çalışmanın C vitamininin kimyasını anlama açısından önemli bulguları ortaya koyduğunu kaydetti. Frei, ancak sonuçların deney tüpleriyle yapılan çalışmalardan çıktığını belirterek, cam laboratuvar kaplarındaki kimyasalların etkisinin canlı hayvanlar üzerinde aynı olmayabileceği şüphesini dile getirdi. 







</TEXT>
</DOC>
