<DOC>
<DOCNO> 29142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo18.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay "AEK borçlarını ödemeden görüşmelere başlamam" 
</HEADLINE>
<TEXT>

     Yunanistan'ın AEK Basketbol Takımı'nda forma giyen milli basketbolcu İbrahim Kutluay, sözleşmesinin yenilenmesine ilişkin görüşmelere, ''Ancak kendisine olan borçlar ödenirse'' başlayacağını açıkladı. 
     Yunan Özel Flash Radyosu, Türk basketbolcunun, AEK formasını giydiği geçen sezonun başarılı bir dönem olduğu değerlendirmesinde bulunduğunu belirtti. 
     Kutluay'ın, AEK'deki geleceğine ilişkin yorumda bulunmadığını kaydeden Flash Radyosu, Türk basketbolcunun, ''Gelecek hakkında nasıl yorumda bulunabilirim ki Halen oynadığım dönem için yapılması gereken ödemeyi bekliyorum'' dediğini vurguladı. 
     Flash Radyosu, İbrahim'in, Yunanistan ve İtalya'nın ileri gelen takımlarından teklif aldığını belirttiğini de kaydetti. 
     Kutluay'ın, AEK taraftarınca çok sevildiğini kaydeden radyo, Türk basketbolcunun gelecek sezon takımda yer almasına ise ''Neredeyse imkansız'' gözüyle bakıldığı yorumunda bulundu. 
     Bu arada, Atina'da yayımlanan To Vima Gazetesi, Türk basketbolcunun menajerinin Yunan Panathinaikos ve Olimpiakos takımlarının ''Zeminini yokladığını'', İtalyan Kinder ve Barcelona takımlarının ise kendisiyle temasa geçtiğini iddia etti. 






</TEXT>
</DOC>
