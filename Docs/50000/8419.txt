<DOC>
<DOCNO> 8419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur06.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk sanığı, eski özel timci Ayhan Çarkın'a beraat 
</HEADLINE>
<TEXT>

     ''Çıkar amaçlı suç örgütü kurarak Erdek'teki bir arazi ihalesine müdahale ettikleri'' iddiasıyla yargılanan ve aralarında Susurluk ile Ömer Lütfü Topal'ın öldürülmesi davalarının sanığı olan eski özel timci polis memuru Ayhan Çarkın'ın da bulunduğu 9 sanık, ''Suçun yasal unsurları oluşmadığı'' gerekçesiyle beraat etti. 
     İstanbul 1 No'lu DGM'deki duruşmaya, tutuksuz sanıklardan Yılmaz Gülümser ve Abdülkadir Ünal katıldı. Davanın diğer sanıkları olan Ayhan Çarkın, Ziya Taşkın, Tahsin Yazıcı, Bülent Tok, İslam Kayatekin,Ali Oktay ve Ahmet Ferdi Hoşgör ise duruşmaya gelmedi. 
     Duruşmada son sözleri sorulan Gülümser ve Ünal, beraatlerini talep ettiler. Verilen aradan sonra davayı karara bağlayan mahkeme heyeti, sanıklar hakkında 4422 Sayılı Çıkar Amaçlı Suç Örgütleriyle Mücadele Kanunu'na muhalefet suçundan dava açıldığını, ancak, atılı suçun yasal unsurları oluşmadığı gerekçesiyle tüm sanıkların beraatlerini kararlaştırdı. 




</TEXT>
</DOC>
