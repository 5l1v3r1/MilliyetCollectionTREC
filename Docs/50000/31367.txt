<DOC>
<DOCNO> 31367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sontur05.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler dikkat...ÖSS sonuçları ay sonunda açıklanıyor... 
</HEADLINE>
<TEXT>

     Öğrenci Seçme ve Yerleştirme Merkezi Başkanı Dr. Fethi Toker, Öğrenci Seçme Sınavı ÖSS sonuçlarının bu ayın son haftası içinde açıklanabilmesi için çalışmaların yoğun şekilde sürdüğünü bildirdi. 
     Toker, yaptığı açıklamada, adayların yanıt kağıtlarını değerlendirme işlemlerinin devam ettiğini kaydetti. Toker, ÖSS sonuçlarının önceden planlandığı şekilde, bu ayın son haftası içinde açıklanması için çalışanların geç saatlere kadar mesaiye kaldığını söyledi. 
     ÖSS'ye başvuran 1 milyon 473 bin 906 adayın heyecanla beklediği ÖSS sonuçları, sınav sonuç gazetesi, 900'lü telefon hatları ve internet aracılığıyla duyurulacak. Ayrıca sonuç belgeleri, tüm adaylara postayla iletilecek. 
     Açıköğretim ve 2 yıllık ön lisans programlarına meslek yüksekokulları yerleşebilmek için en az 105, 4 ve daha fazla yıllık lisans programlarına yerleşebilmek için de en az 120 puan almak gerekiyor. 
     105-119.9 arasında puan alan adaylar, Açıköğretim programlarını tercih edebilecekler. Ancak Açıköğretimin İngilizce Öğretmenliği programı için en az 110 puan almak gerekiyor. 
     2001-ÖSS'yi kazanan adayların sınav sonuç belgesinde ağırlıklı orta"ğretim başarı puanı da katılarak hesaplanacak ve yerleştirmede kullanılacak ''Y-ÖSS-SÖZ'', ''Y-ÖSS-SAY'', ''Y-ÖSS-EA'' ve girilmişse ''Y-ÖSS-DİL'' puanları ve bunların yüzdelik dilimleri yer alacak. 
     ÖSS sonucunda, 318 bin 775 adayın yüzü gülecek. ÖSS'yi kazanacak adaylardan ancak 318 bin 775'i devlet ve vakıf üniversiteleri ile KKTC ve yurtdışındaki üniversitelere yerleşebilecek. Bu durumda, sınava giren adaylardan 1 milyon 155 bini açıkta kalacak. 
     Gelecek öğretim yılı için ön lisans, lisans ve özel yetenek programlarına devlet üniversitelerinde 278 bin 260, vakıf üniversitelerinde 24 bin 847, KKTC'deki üniversitelerde 12 bin 936, yurtdışındaki üniversitelerde de 2 bin 732 öğrenci kontenjanı ayrıldı. 
     Açıkta kalmak istemeyen adaylar, açıköğretim programlarını tercih edebilecekler. Açıköğretim programlarında kontenjan sınırlaması bulunmuyor. 
     Tercih formları ve yerleştirme 
     ÖSS'yi kazanan adaylar, tercih işlemlerine başlayacak. Adaylar tercihlerini yaparken, ÖSS sonuç belgelerindeki puan türlerine ve tercih edecekleri programlara ek puanla girip giremeyeceklerine dikkat etmeleri gerekiyor. 
     Lisede okuduğu alanla ilgili bir yükseköğretim programını tercih edecek adayın ağırlıklı orta"ğretim başarı puanı 0.5, alanı dışındaki bir yükseköğretim programını tercih edecek adayın ağırlıklı orta"ğretim başarı puanı da 0.2 katsayısı ile çarpılacak. 
     Bir mesleğe yönelik program uygulayan lise mezunlarının ağırlıklı orta"ğretim başarı puanları, alanlarında bir yükseköğretim programına yerleştirilirken hem 0.5 ile hem de 0.15 katsayısıyla çarpılacak. 
     Adayların, sınav sonuç belgelerinde, söz konusu katsayılarla çarpılarak belirlenmiş yerleştirme puanları yer alacak. Adaylar, tercih yaparken, bu puanları göz önünde bulunduracaklar. 







</TEXT>
</DOC>
