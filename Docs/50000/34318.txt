<DOC>
<DOCNO> 34318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo10.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin 64 milyon dolardan 44 milyon dolara indi 
</HEADLINE>
<TEXT>

     Fenerbahçe Kulübü Yüksek Divan Kurulu Toplantısı yapıldı. 
     Faruk Ilgaz Sosyal Tesisleri'nde gerçekleştirilen toplantıya kulüp başkanı Aziz Yıldırım ile yönetim kurulu üyelerinin büyük bölümü de katıldı. 
     Yüksel Günay başkanlığında toplanan divan kurulunda, yönetim kurulu adına söz alan genel sekreter Vedat Olcay, sarı-lacivertli kulübün bankalara hiçbir kredi borcu bulunmamasanın, borç ve faiz yükünün olmamasının mutluluğu içinde bulunduklarını söyledi. 
     Olcay, 30 Haziran 2001 itibariyle kulübün gelirlerinin 20 trilyon 399 milyar lira, giderlerinin ise 18 trilyon 462 milyar lira olarak gerçekleştiğini kaydetti. 
     Vedat Olcay, şöyle devam etti 
     ''Kulübümüzün 31 Aralık 2000 tarihinde 64 milyon dolar olan borcu, 30 Haziran 2001 tarihinde 44 milyon dolara indirilmiştir. 2001-2004 yılları arasında, hemen ödenmesi gereken borcun 36 milyon doları sözleşmeye bağlıdır. Ayrıca 2001-2004 yılları arasında sözleşmeye bağlı alacaklarımız ise 48 milyon dolardır.'' 
     1 Temmuz 2001 tarihinde göreve gelen yeni yönetimin, lig şampiyonluğunun ardından daha büyük başarılar için çalışmalar içine girdiğini anlatan Olcay, ''Sözleşmeleri biten Rüştü, Ogün, Abdullah, Yusuf, Johnson, Uche, Mert Meriç ile yeneden anlaştık. Ali Akdeniz, Ümit Özat, Ceyhun ve Oktay gibi oyuncuları da kadromuza kattık. Ayrıca altyapıda da bu sezon PAF ve süper genç olarak iki takımla mücadele edeceğiz. Altyapıdan yetişen Adem, Semih ve Erman gibi oyuncuların A takımda da yer alacakları kanaatindeyim'' diye konuştu. 
     Olcay daha sonra, diğer branşlarda elde edilen başarılar hakkında divan kurulu üyelerine bilgi verdi. 
     Toplantıda denetleme kurulu raporunun okunmasının ardından divan kurulu üyeleri söz aldı. 
     Üyelerden Şükrü Birant, Fenerbahçe taraftarının takımın 12. gücü olduğunu ifade ederek, ''12 numaralı forma UEFA'ya verilen listeden çıkarılarak, taraftara ayrılsın. Bunun, forma satışlarını da artıracağını sanıyorum'' dedi. 
     Turgut Sevenler de 12 numaralı formanın takımda hiçkimse tarafından giyilmemesi gerektiğini belirterek, ''Maçlarda 12 numara okunduğu zaman taraftar 'burada' diye ayağa kalksın. Böylece tribünlerde muhteşem bir görüntü oluşsun'' diye konuşu. 
     Üyelerin bu önerisi üzerine, divan kurulu başkanı Yüksel Günay, öneriyi oylamaya sundu. 12 numaralı formanın taraftara ayrılması önerisi oybirliği ile kabul edildi. 
     Kurul üyelerinden Mahir Danyal, amatör branşlara 5 aylık dönem içinde 400 milyar lira harcanmasını eleştirdi. 
     Danyal, voleybol için 138 milyar, atletizm için ise 76 milyar lira harcandığına dikkat çekerek, ''Amatör branşlarda yabancıları istemiyoruz. Ayrıca, kulübün 25 milyar lira telefon gideri var. Bunun yanında, otoparktan sadece 3 milyar lira gelir elde ediyoruz. Bunların düzeltilmesi lazım'' dedi. 
     Mahir Danyal, huzurevi yapımı için de başkandan söz aldığını kaydetti. 
     Daha sonra yönetim adına eleştirileri yanıtlayan genel sekreter Vedat Olcay, amatör şubelerde giderlerin fazla olduğunu, ancak azami tasarrufa gitiklarin belirterek, ''Özelikle yurtdışından transfer edilmiş, dolara bağlı yabancı oyuncuları tasfiye ediyoruz. Yeni transfer düşünmüyoruz. Amatör branşlarda altyapıdan yetiştirdiğimiz oyuncularla mücadele edeceğiz'' diye konuştu. 
     Bu arada, toplantıda oylanan haysiyet divanı yönetmeliği de oy çokluğu ile kabul edildi. 







</TEXT>
</DOC>
