<DOC>
<DOCNO> 20930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/guncel/gun01.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sensiz olmuyor kızım' 
</HEADLINE>
<TEXT>

Nihal Çaldıran felaketlerin çelikleştirdiği bir kadın. 9 yaşından bu yana büyük acılar yaşayan annenin tek dayanağı minik Nazlıcan 
     AYŞEGÜL AYDOĞAN İstanbul 

     Türkiye, Nihal Çaldıran'ı, 10 yaşındaki kızı Avşar'ı Susurluk'ta cinayete kurban vermesiyle tanıdı. Birkaç gün sonra ise doğuştan kalp hastası minik kızının hayati bir ameliyat geçirirken takındığı metanet, belleklere kazındı. Bu büyük acılar, 32 yaşındaki genç annenin tattığı ilk acı değildi. Daha 9 yaşındayken, Almanya yolunda trafik kazası geçiren annesini, babasını ve erkek kardeşini kaybetmişti. 
     Susurluk'ta kızı Avşar'ın öldürülmesiyle aslında annesini birkez daha yitirmişti. 
     
'Avşar her şeyimdi'      "Sadece kızım değil, eşim, annem, babam, her şeyimdi. O katil benden her şeyimi alıp götürdü..." diyen anne Çaldıran, Avşar'ın ölümünü kabullenmiyor. Ona göre, Avşar bir yolculukta, önden gitti ve kendilerini bekliyor. Çaldıran şimdi, yalnız kaldığı anlarda Avşar'la konuşuyor hatta 'Avşar'a mektuplar' adı altında cennetteki kızına söyleyemediklerini yazıyor. 
     Geçen yıl anneler gününde Avşar'ın harçlığıyla aldığı nazar boncuklu kül tablalarını saklayan Çaldıran, sanığın hakettiği cezayı almasının, acısını bir parça dindireceğini söylüyor. 
     



 GÜNCEL 






















</TEXT>
</DOC>
