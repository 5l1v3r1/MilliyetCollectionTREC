<DOC>
<DOCNO> 11852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur17.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü "Operasyon kesinlikle başarısız" 
</HEADLINE>
<TEXT>

     İstanbul-Moskova seferini yapan Rus uçağını 2 oğluyla birlikte kaçırarak, Suudi Arabistan'ın Medine kentine indirten Suphan Arsayev'in eşi Zara Arsayev İstanbul'da gözlem altına alındı. 
     İstanbul Emniyet Müdürü Kazım Abanoz, İstanbul Moskova seferini yaparken önceki gün kaçırılan ve dün indirildiği Suudi Arabistan'ın Medine kentinde Suudi polisinin düzenlediği operasyonla, biri ölü, diğerleri sağ ele geçirilen Çeçen hava korsanlarının Suphan Arsayev ile oğulları Denis ve İbrahim Arsayev olduğunu bildirdi. 
     Abanoz, Suphan Arsayev'in eşi Zara Arsayev'in Küçükçekmece Sefaköy'deki evinden gözlem altına alındığını, şubeye getirilerek bilgisine başvurulacağını söyledi. Emniyet Müdürü Kazım Abanoz, Zara Arsayev'in ''olayla bir ilgisinin olmadığını sadece bilgisine başvuracaklarını'' bildirdi. 
     ''Hava korsanlarının uçağa bıçağı nasıl soktuğuna'' ilişkin bir soru üzerine Abanoz, şunları söyledi 
     ''Atatürk Havalimanı, güvenlik açısından Avrupa'nın sayılı havaalanlarındandır. Atatürk Havalimanı, güvenlik açısından yeterlidir. Ancak hava korsanları ayakkabı topuklarının altına yaptıkları özel zulalar ile sokmuş olabilirler ya da içeriden biri onlara yardım etmiş olabilir. Başka türlü havalimanında oluşturulan güvenlik önlemlerini aşarak bıçağın içeri sokulması mümkün değildir.'' 
     Suudi Arabistan polisinin yaptığı operasyonu da değerlendiren Emniyet Müdürü Abanoz, ''Suudi polisinin yaptığı operasyon tam Suudi usulü bir operasyondur'' dedi. 
     Operasyon denilen bir çalışmanın titizlikle planlanarak 3-4 saniyede bitirilmesi gerektiğini de ifade eden Abanoz, ''Ama bu operasyon uzun sürdü. Uçağa operasyon yapılırken polisin biri içeri girer gibi yapıyor, geri çekiliyor, yine girer gibi yapıyor. Böyle operasyon olmaz. Kesinlikle başarısız bir operasyondur'' şeklinde konuştu. 




</TEXT>
</DOC>
