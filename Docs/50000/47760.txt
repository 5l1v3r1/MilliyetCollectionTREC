<DOC>
<DOCNO> 47760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sontur14.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı "Böyle sıkıntılı günlerde referandum mahsurlu" 
</HEADLINE>
<TEXT>

     TBMM Başkanı Ömer İzgi, Türkiye'nin sıkıntılı bir dönemden geçtiğini belirterek, ''Böyle sıkıntılı günlerde referanduma sunulması bakımından hiç de önemli olmayan bu konunun referanduma götürülmesini mahsurlu görüyorum'' dedi. 
     İzgi, Anayasa'nın 86. maddesi ile ilgili gazetecilerin yönelttiği soruları yanıtladı. TBMM Başkanı İzgi, Cumhurbaşkanı Ahmet Necdet Sezer'in bir maddeyi referanduma götürmesi veya veto etmesinin anayasal bir hakkı olduğunu ifade eden İzgi, şöyle konuştu 
     ''O bakımdan kimsenin şunu neden böyle yapıyorsun, neden bunu böyle yaptın diye Cumhurbaşkanı'nı suçlamaya hakkı yok. Biz diyoruz ki kimseyi suçlamadan referandum konusu mali bakımdan Türkiye'ye bir yük getirir. Türkiye'nin önünde önemli konular var. Bir savaş var, bu savaşın sınır komşumuza yayılma ihtimali var. Kerkük-Musul'daki Türkmenlerin soykırımına girişilirse ne yapılacak diye onları da düşünmemiz gerekiyor. 
     Böyle sıkıntılı günlerde referanduma sunulması bakımından hiç de önemli olmayan bu konunun referanduma götürülmesini mahsurlu görüyorum. Ama cumhurbaşkanı öyle takdir etmiş gidilecektir.'' 
     
     Uzun bir yol değil 
     Hiçbir seçimin Şubat'ın 18 veya 19'unda yapılmadığını bildiren İzgi, genel seçimlerin tespitinde uygun zamanın nasıl düşünülüyorsa referandum için de aynı şeyin düşünülmesi gerektiğini ifade etti. 
     Ömer İzgi, önerisini, hiç kimseyle görüşerek almadığını ifade ederek, ''Bu yapıldıktan sonra Meclis gereğini yapacaktır'' dedi. 
     Bir gazetecinin ''Neden Meclis'te bir teklif varken böyle uzun bir yol seçiliyor '' sorusu üzerine, şöyle konuştu 
     ''Uzun bir yol değil... Siz bana şunu dedirtmek istiyorsunuz, onu demeyeceğim. Diyeyim ki yeni bir teklif gelirse Meclis'ten çıkmaz , öyle şey olmaz, çıkar. Yeni bir teklif gelirse yine Cumhurbaşkanı'na gidecektir. Cumhurbaşkanı tarafından da veto olunacaktır diye birşey düşünmüyorum. 
     Biz Meclis olarak şunu düşünmeliyiz. YSK'nın yapacağı masraflara girilmesin diyoruz, dolambaçlı yol diyorsunuz. 86. maddenin değişikliği yine gündemimizdedir. Biri anayasa, diğeri yasa değişikliğidir. Anayasa değişikliği daha uzun zaman alacaktır.'' 
     
     Meclis karar vermiştir 
     TBMM Başkanı İzgi, anayasanın 86. maddesinde bir değişikliğe gidileceğini belirterek, halkoylamasının genel seçimlerle yapılmasının Türkiye'yi en az 100 trilyon liradan kurtaracağını söyledi. 
     ''Cumhurbaşkanı ile Meclis arasında bir güven bunalım mı var '' sorusu üzerine İzgi, ''Böyle birşey bana iletilmiş değildir. 86, Cumhurbaşkanı'nın önerisi ile yapılmış değildir. Meclis getirmiştir, onlar da referanduma götürmeyi uygun buldular'' dedi. 
     Bir gazetecinin ''86. madde size göre doğru mu yapıldı '' sorusuna İzgi, ''Kişisel kanaatimi ortaya koymanın önemi yok. Daha önce Meclis'ten bir karar çıkmıştır, Meclis kararı mukaddes olanıdır, uyulacak olan odur. Bu karara uyulacaktır'' şeklinde konuştu. 
     






</TEXT>
</DOC>
