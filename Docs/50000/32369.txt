<DOC>
<DOCNO> 32369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur18.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık, Ayşegül Tecimer'in Fas'tan iadesi için beklemede 
</HEADLINE>
<TEXT>

     Adalet Bakanlığı, Ayşegül Tecimer'in iadesi konusundaki işlemlere, İnterpol'den yakalandığına dair yazı geldikten sonra başlayacak. 
     Alınan bilgiye göre, Tecimer'in Fas'ın Marakeş kentinde yakalandığına ilişkin yazı, henüz Adalet Bakanlığı'na ulaşmadı. Bakanlık, İnterpol tarafından gönderilecek söz konusu yazının ulaşmasından sonra, Tecimer hakkında iade dosyası hazırlayacak. 
     Yetkililer, Türkiye ile Fas arasında suçluların iadesine ilişkin bir sözleşme bulunduğunu, ancak henüz yürürlüğe girmediğini belirttiler. Yetkililer, iade işlemlerinde sözleşmenin şart olmadığını, uluslararası ilişkiler çerçevesinde suçluların iadesinin mümkün olduğunu kaydettiler. 
     Yetkililer, Tecimer hakkında daha önce çeşitli iade dosyaları hazırlandığını, Fas'ta yakalandığına ilişkin yazının ulaşmasından sonra yeni bir iade dosyası hazırlanacağını bildirdiler. Yetkililer, iade dosyasının, Amasya 1. Asliye Ceza Mahkemesi'nin Tecimer hakkında verdiği ve kesinleşen 4.5 yıllık hapis cezası dikkate alınarak hazırlanacağını belirttiler. 
     Tecimer, Amasya Beyazıt Kütüphanesi'nden 1994 yılında çalınan ve Hazreti Muhammed'in 18. kuşaktan torunu olduğu belirtilen Ali Bin Muhammed tarafından ceylan derisine yazılmış tarihi Kuranıkerim konusunda ceza almıştı. 
     
     
     






</TEXT>
</DOC>
