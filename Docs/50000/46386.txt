<DOC>
<DOCNO> 46386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sontur14.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası uyuşturucu kaçakçısı Hurşit Han'a 24 yıl ağır hapis... 
</HEADLINE>
<TEXT>

     Pakistan'dan Türkiye'ye 750 kilogram bazmorfin getirdikleri iddiasıyla yargılanan, uluslararası uyuşturucu kaçakçısı Hurşit Han'ın da aralarında bulunduğu 15 sanıktan 9'u, 6 yıl 8 ay ile 30 yıl 8 ay arasında çeşitli ağır hapis cezalarına çarptırıldı. 
     İstanbul 6 No'lu DGM'deki duruşmaya, tutuklu sanıklar Hurşit Han, Shahin Arinafer ve Hasan Yılmaz katıldı. Davanın diğer sanıklarıysa duruşmaya gelmedi. Son sözü sorulan üç sanık, üzerlerine atılı suçları reddederek, tahliye ve beraatlerini istedi. 
     Kararı açıklayan mahkeme, sanıklardan Şükrü Han'ı, "Teşekkül oluşturarak bazmorfin ithal etmek ve bu teşekkülün idarecisi olmak" suçundan 30 yıl 8 ay ağır hapis ve 50 milyar 445 milyon lira ağır para cezasına çarptırdı. 
     Hurşit Han, Tahsin Canan, Şükrü Çağırtekin, İdris Çağırtekin, Hasan Yılmaz ve Muhittin Aslan'a da, "Teşekkül oluşturarak bazmorfin ithal etmek" suçundan 24'er yıl ağır hapis ve 50 milyar 445'er milyon ağır para cezası uygulayan mahkeme, Kenan Köyan ve Shahin Arinafer'e de, "Uyuşturucu ticareti yapmak amacıyla oluşturulan teşekküle üye olmak" suçundan 6 yıl 8'er ay ağır hapis cezası verdi. 
     Haklarında yeterli ve inandırıcı delil elde edilemediği gerekçesiyle Mustafa Hanifioğlu, Musa Stoçi, Cemal Uzunköprü ve Yousef Gharacachehdaghi'nin beraatlerini kararlaştıran mahkeme, gıyabi tutuklu sanık Lokman Ghoudsi Mahboot Alaam'ın dosyasını da, henüz yakalanamadığı için ayırdı, yargılama aşamasında ölen Şevket Çağırtekin hakkındaki davayı da düşürdü. 
     Tutuksuz sanıklar Şükrü Han, Tahsin Canan, Şükrü Çağırtekin, İdris Çağırtekin ve Muhittin Aslan hakkında gıyabi tutuklama kararı veren mahkeme, Hurşit Han ve Hasan Yılmaz'ın tutukluluk hallerinin devamını kararlaştırdı. 
     Tutuklu sanık Shahin Arinafer'in, cezaevinde kaldığı süre aldığı cezayı karşıladığı için tahliyesini öngören mahkeme, Kenan Köyan'ın da, aynı gerekçeyle yeniden tutuklanmasına gerek görmedi. 
     Aldığı cezaya, mahkeme heyetine bağırarak tepki gösteren Hurşit Han, jandarmalar tarafından ağzı kapatılarak salondan çıkarıldı. 
     






</TEXT>
</DOC>
