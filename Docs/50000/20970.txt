<DOC>
<DOCNO> 20970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/spor/spo02.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe bereketi 
</HEADLINE>
<TEXT>

G.Saray maçında hasılat rekoru kıran, formaları kapışılan Sarı - Lacivertli takım, Erzurum’a da para yağdıracak. Binlerce taraftar kente akın ediyor 
     YUSUF KOBAL 

     LİGDE lider durumda bulunan Fenerbahçe, ayrıca hem para kazanıyor, hem de kazandırıyor. Sarı - Lacivertli kulüp, Galatasaray derbisinden 450 milyar lira hasılat kazanırken, daha sonra Fenerium mağazasından iki günde 57 milyar liralık forma satıldığı belirtildi. Revivo hayranı İsrailli taraftarların Galatasaray maçından sonra Bursaspor karşılaşmasına da gelecekleri öğrenildi. 
     FENERBAHÇE’nin bugünkü maçı için binlerce taraftarının da Erzurum’a gittiği ifade edildi. Maçın biletlerini 15, 20 ve 25 milyon lira olarak belirleyen Erzurumspor yönetiminin rekor hasılat beklediği bildirildi. Yönetim, Sarı - Lacivertliler’e istedikleri kadar bilet vereceğini açıkladı. İstanbul’dan giden taraftarların yanı sıra çevre illerden de kente akın edildiği gözlendi. 
     
Denizli’ye jest      FENERBAHÇELİ taraftarlar, anneler günü nedeniyle Mustafa Denizli’ye jest yapacak. İzmir’deki Sarı - Lacivertliler’in Denizli’nin annesine çiçek verecekleri belirtildi. Ayrıca Atatürk’ün annesi Zübeyde hanımın mezarına da çiçek koyulacak. 
     
Baliç’in hayali      SARI - Lacivertli takımdan ayrılacağını açıklayan Baliç’in rotasını Milan’a çevirdiği öğrenildi. Baliç’in menajeri Karaliç’in görüşmelerde bulunduğu belirtildi. Real Madrid Teknik Direktörü Del Bosque’nin de Baliç’i gelecek sezon takımda tutmak istediği ileri sürüldü. 
     
Denizli’den son uyarı      FENERBAHÇE, dün akşam saatlerinde Erzurum’a giderek kampa girdi. Teknik Direktör Mustafa Denizli, antrenmandan sonra futbolcularını son kez uyardı. Denizli, "Şampiyonluk için kendi işimizi kendimiz göreceğiz. Gol için her türlü riske gireceğiz. Bu maçın sloganı bizim için sadece hücum. Atabildiğimiz kadar fazla gol atmalıyız" dedi. Sakat Ogün ile cezalı Abdullah da Erzurum’a götürüldü. Sarı - Lacivertli yöneticilerin tamamı da kafilede yer aldı. 
     
Erzurumspor iddialı      ERZURUMSPOR, Fenerbahçe maçının hazırlıklarını dün tamamladı ve kampa girdi. Mavi - Beyazlı takımın hocası Behzat Çınar, Fenerbahçe’nin şampiyonluk için mücadele etmesinin kendilerini ilgilendirmediğini kaydederek, "Lig lideri olarak gelen Fenerbahçe karşısında onurlu bir mücadele vereceğiz. Çok iyi hazırlandık, iddialıyız. Futbolcularımın istekli oluşları beni umutlandırdı" dedi. Erzurumsporlu futbolcular da Fenerbahçe’yi eli boş göndereceklerine inandıklarını söylediler. 
     



 SPOR 
























</TEXT>
</DOC>
