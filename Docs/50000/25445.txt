<DOC>
<DOCNO> 25445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/ekonomi/aeko.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikasyon ricası 
</HEADLINE>
<TEXT>

Devlet Bakanı Kemal Derviş ile bir araya gelen bankacılar, bu yıl ödenmesi gereken toplam 6.3 milyar dolarlık sendikasyon kredileri için bakanın desteğini istedi 
     KADİFE ŞAHİN 

     Dün İstanbul’da bankacılık sektörü ile biraraya gelen ekonomiden sorumlu Devlet Bakanı Kemal Derviş, bankacıların sendikasyon kredilerinin ödenmesindeki sıkıntıları aşması için destek verileceğini söyledi. 
     Basına kapalı olarak gerçekleştirilen toplantıda bankacılara uygulanmakta olan ekonomik program konusunda ayrıntılı bilgi veren Derviş, bankacıların sektöre ilişkin sıkıntılarını dinledi. 
     
Frankfurt’a gidiyor      Derviş, sendikasyon kredilerinin yenilenmesinde yabancı bankaların bazı endişeler taşımasının iletilmesi üzerine bankacılara, Haziran’ın 12’sinde önce Frankfurt sonra da New York’a gideceğini ve uluslararası bankalara konuyu ileteceğini belirtti. Özel bankaların yılsonuna kadar yabancı bankalara ödemesi gereken toplam sendikasyon tutarı 6.3 milyar dolar. 
     Frankfurt ve New York’ta IMF ve Dünya Bankası’nın desteğinin yanı sıra uluslararası bankaların programa desteğini de almayı amaçlayan Derviş, geçen yıl 10 milyar dolar açık veren cari işlemlerde bu yıl açık beklenmediğini anlattı. Derviş, bankacılara mayıs ayında olumlu olan ihracat ve turizm gelirlerinin haziran ayında da iyi sonuçlanmasının beklendiğini ifade etti. 
     Enflasyon beklentileri konusunda da bankacılara bilgi aktaran Derviş, ikinci yarı için TEFE’nin Tüketici fiyatları endeksi yüzde 17 - 18, TÜFE’nin de Toptan eşya fiyatları endeksi yüzde 13 - 14 çıkmasının hedeflendiğini kaydetti. 
     
2002’de enflasyon çıpasına geçilecek’      Bankacılara piyasaların rahatlaması için haziran ayının ilk üç haftasının önemli olduğunu belirten Derviş, temmuz ve ağustosun daha rahat geçeceğini bildirdi. Programın ilk aşamasında krizin ateşinin düşürülmesinin hedeflendiğini ikinci aşamada ise uygulamaların enflasyonun düşürülmesine yönelik olacağını belirten Derviş, yılın son çeyreğinde veya 2002’nin başında enflasyon hedeflemesine enflasyon çıpasına geçileceğini söyledi. Stopaj ve munzam karşılığı gibi konularda kolaylık istenmesi üzerine ise Derviş, bu konularda sektöre katıldığını ancak kolaylık sağlanması için gelirlerde artış olması gerektiğini kaydetti. Bankaların sıkıntılarını anladıklarını belirten Derviş, piyasa ile restleşmenin söz konusu olmadığını söyledi. 
     
Sendikasyon nedir      Bir bankanın liderliğinde iki veya daha çok banka tarafından ortaklaşa verilen krediler sendikasyon kredisidir. Türk bankaları sendikasyon kredilerini genellikle ihracatın finansmanında kullandırırlar. 
     
Daha balayı dönemindesiniz      İsrail Merkez Bankası eski Başkanı Zor günlerde uzlaşma şart’ dedi 
     HABER MERKEZİ 

     İsrail Merkez Bankası eski Başkanı Jacob Frenkel, önceki gün sekiz saat boyunca Devlet Bakanı Kemal Derviş ve bankacılara enflasyon brifingi verdikten sonra akşam da İsrail Başkonsolusu Amira Arnon’un evinde Türk ve İsrailli işadamlarıyla bir araya geldi. 
     
     Hesabı Derviş ödeyecek...’ 
     Frenkel burada söze şu espriyle başladı "Uzun bir kahvaltıdan geliyorum. Kemal Derviş’i de lokantada hesabı ödemesi için bırakıp buraya geldim .." Derviş’in doğru yolda olduğu ve kendisine işadamlarının, ayrıca politikacıların tam destek vermesi gerektiğini vurgulayan Frenkel, "Derviş bu yolda yalnız bırakılmamalı" mesajını verdi. 
     Frenkel’e göre, Türkiye sahip olduğu dış destek, IMF’nin sağladığı kredi ve uygulanan program nedeniyle çok şanslı. Toyota’nın Türkiye’de 400 milyon dolarlık bir yatırım yapacağına ilişkin açıklamasına da dikkat çeken Frenkel, "Bu, Türkiye’ye yabancı yatırımcıların beslediği güveni gösteriyor" dedi. 
     
     Mucize değil program 
     Frenkel," İsrail mucizesi"nin veya "modeli"nin Türkiye için ne ölçüde geçerli olabileceği sorusunu da şöyle yanıtladı "Mucize Allah’ın işidir. Ekonominin düzelmesi, bir program işidir. Eğer iyi bir program hazırlanır ve halkın desteği ile uygulanırsa, başarıya ulaşılır." Türkiye böyle bir yolda mı Frenkel’e göre, evet. Yalnız şu uyarıda bulunuyor "Halen Türkiye’de bir balayı yaşanıyor. Asıl önemlisi sonraki gün’dür." Yani, İsrailli uzmana göre, önümüzdeki dönemde büyük zorluklarla karşılaşılacak. Bu nedenle "toplumsal konsensus"un şart olduğunu belirtiyor. 
     



 EKONOMİ 



















</TEXT>
</DOC>
