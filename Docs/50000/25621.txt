<DOC>
<DOCNO> 25621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sontur09.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TUBİTAK, uzaylı gördüğünü söyleyen köylülere inanmıyor 
</HEADLINE>
<TEXT>

     Tübitak Marmara Araştırma Merkezi Uzay Teknolojisi ve Uzaktan Algılama Bölümü'nden Prof. Dr. Mehmet Emin Özel, Uşak'ta uzaylı görüldüğü yönündeki iddiaların ciddiye alınmaması gerektiğini belirtti. 
     Özel, yaptığı açıklamada, Uşak'ın Eşme İlçesi'ne bağlı Narlı Köyü'nde görüldüğü söylenen uzaylının hayal ürünü olduğunu öne sürdü. Geçmişte de bu tür iddiaların ortaya atıldığına işaret eden Özel, ''Bu olay her zamanki gibi senaryo. Köylüler dikkat çekmek için yapmış olabilir. Belki de bu işi ciddiye alan yetkililer de bu işin içinde'' dedi. 
     Köylülerin dikkat çekmek gibi bir düşüncesi olmasa da, gördükleri bir nesneyi uzaylı sanmış olabileceklerini ifade eden Özel, şunları kaydetti 
     ''Bu son derece basit bir olay. Binlerce kez aynı şeyler söylendi ama hiçbir sonuca ulaşılamadı. Ortada delil diye birşey yok. Uzaylının ayak izi dedikleri insan ayak izi de olabilir. Köylülerin uzaylıyı gördüklerini söyledikleri tarladaki toprağın ABD'ye gönderildiğine inanamıyorum.'' 
     

</TEXT>
</DOC>
