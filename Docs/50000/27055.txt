<DOC>
<DOCNO> 27055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/soneko29.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank tarihe karışıyor...Üç banka birleşiyor... 
</HEADLINE>
<TEXT>

     Bankacılık Düzenleme ve Denetleme Kurulu, Türk Ticaret Bankası'nın bankacılık yapma işlemleri ve mevduat kabul etme iznini 1 Temmuz 2001 tarihinden itibaren kaldırma kararı aldı. 
     İnterbank, Eskişehir Bankası ve Etibank ise Etibank çatısı altında birleştiriliyor. 
     Bankacılık Düzenleme ve Denetleme Kurulu BDDK satışı gerçekleştirilemeyen İnterbank, Eskişehir Bankası ve Etibank'ın tüm aktif ve pasifleriyle birlikte Etibank A.Ş bünyesinde devren birleştirilmesine karar verdi. 
     BDDK'dan yapılan yazılı açıklamaya göre, söz konusu birleşme ve devir işlemlerinin 2 Temmuz'a kadar tamamlanması ve bu tarih itibariyle İnterbank A.Ş. ve Esbank T.A.Ş.'nin bankacılık işlemleri yapma ve mevduat kabul etme izinlerinin kaldırılmasına karar verildi. 
     Birleşecek bankaların tüm şubeleri 2 Temmuz'dan itibaren Etibank A.Ş şubesi olarak bankacılık hizmetleri verecekler ve devir ile birlikte İnterbank ve Esbank'ın mevduat, kredi ve diğer tüm müşterileri Etibank'ın müşterisi haline gelmiş olacak. 
     Birleşen Etibank'daki tüm mevduat eskiden olduğu gibi Tasarruf Mevduatı Sigorta Fonu'nun tam güvencesi altında olduğu belirtilen açıklamada, mevduat sahiplerinin banka işlemleri dolayısıyla herhangi bir endişe duymalarına gerek olmadığı kaydedildi. 
     Türkbank ... 
     Bankacılık Düzenleme ve Denetleme Kurulu'nca BDDK , Türk Ticaret Bankası'nın bankacılık işlemleri yapma ve mevduat kabul etme izni 1 Temmuz'dan geçerli olmak üzere kaldırıldı. 
     BDDK'dan yapılan açıklamaya göre, sermayesinin yüzde 84.52'si 1997 yılında Tasarruf Mevduatı Sigorta Fonu'na geçen ve 1997-2000 yılları arasında toplam 952 milyon 447 bin 814 dolar kaynak aktarımına rağmen satış imkanı bulunamayan Banka'nın 1 Temmuz tarihi itibariyle bankacılık işlemleri yapma ve mevduat kabul etme izninin kaldırılmasına karar verildi. 
     Açıklama'da Banka'dan alacaklı olanların ve mevduat sahiplerinin hiçbir hak kaybı olmayacağı vurgulandı. 
     Banka'nın yükümlülüklerinin yerine getirilmesi konusunda önümüzdeki günlerde daha detaylı bir açıklama yapılacağı belirtilen BDDK açıklamasında, Banka'da çalışan tüm personelin kazanılmış haklarının korunması hususunda gerekli önlemler alınacağı kaydedildi. 
     







</TEXT>
</DOC>
