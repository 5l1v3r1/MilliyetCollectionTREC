<DOC>
<DOCNO> 12403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/soneko23.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Yalova "Telekom'un blok satışıyla ilgili son alınan karara karşı değilim" 
</HEADLINE>
<TEXT>

     Özelleştirmeden sorumlu Devlet Bakanı Yüksel Yalova, son ekonomik tedbirler çerçevesinde Türk Telekom'un blok satışıyla ilgili alınan karara karşı olmadığını, daha önce hazırlanan tasarıya karşı çıktığını bildirdi. 
     Yalova, Türk Telekom'un satışı ile ilgili tasarıya karşı olduğu yolunda haberler bulunduğunu hatırlattı. Yalova, her bakanın kendi ilgi ve yetki alanı ile ilgili yasal düzenleme yaparken, diğer bakanlardan konuyla ilgili görüş aldığını belirterek, şöyle devam etti 
     ''Ulaştırma Bakanı Sayın Enis Öksüz, 2 Mart 2001 tarihinde Türk TELEKOM'un özelleştirilmesi ile ilgili olarak hazırladığı bir tasarıyı incelenmek üzere göndermiştir. Bu tasarının gönderilmesinden sonra Türkiye'de yaşanan ekonomik krizden dolayı ekonomiden sorumlu Devlet Bakanlığı'na Sayın Kemal Derviş getirilmiş ve yeni bir ekonomik program hazırlanması yoluna gidilmiştir. 
     Uluslararası Para Fonu IMF ve Dünya Bankası ile yapılan görüşmelerden sonra sayın Derviş tarafından Koalisyonu oluşturan üç siyasi partinin Genel Başkanlarına sunulan ve onaylarını alan programda, Türk Telekom'un yüzde 51'inin blok satışı öngörülmüştür. Dolayısıyla ilk hazırlanan ve görüşümüz alınmak için sunulan tasarının kanunlaşmasının uygun olmayacağı düşünülmüştür. Benim karşı olduğum, bu 2 Mart 2001 tarihli tasarıdır. Yeni program dahilinde hazırlanacak tasarıya karşı olmam söz konusu değildir.'' 
     Bu arada Devlet Bakanı Yalova'nın, Ulaştırma Bakanlığı'na önceki tasarıyla ilgili gönderdiği yazıda, telekomünikasyon sektörünün içinde bulunduğu konjoktürel durum ve mevcut ihale yapısı gözönüne alındığında, söz konusu blok satış ihalesinin gerçekleştirilmesinin mümkün olmadığı belirtilerek, ''buradan hareketle, Hazine Müsteşarlığınca hazırlanmakta olan yeni ekonomik program dahilinde Türk Telekomünikasyon A.Ş'nin özelleştirilmesini engelleyen şartları ortadan kaldıracak radikal değişiklikler yapılması öngörülmektedir. Bu sebeple, mevcut şartlar altında, tarafınızca hazırlanan tasarının kanunlaştırılmasının uygun olmayacağı düşünülmektedir'' görüşüne yer verilmişti. 




</TEXT>
</DOC>
