<DOC>
<DOCNO> 38954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo08.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor turdan umutlu... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, UEFA Kupası 1. turunda eşleştikleri İsrail'in Hapoel Tel Aviv takımını eleyerek tur atlamayı hedeflediklerini söyledi. 
     Kamil Gereçci, UEFA Kupası ön eleme turunda Moldova'nın FC Zimbru Kişinev takımını eleyerek tur atladıklarını hatırlatarak, ''Bu yolun sonunun neresi olduğu belli. Tur atladıkça, tur atlayan yeni ve daha güçlü bir takımla karşılaşmak durumundasın'' dedi. 
     UEFA Kupası'nda, gidebilecekleri yere dek gitmeyi amaçladıklarını, bu nedenle rakibin kim olduğundan çok, kendi nefeslerinin yetip yetmemesinin önemli olduğunu belirten Gereçci, ''İsrail'in en güçlü ve birbiriyle tatlı rekabet içinde olan 2 takımından biriyle eşleştik. İşimiz zor ama tur atlayacağımıza inanıyorum'' diye konuştu. 
     Yönetiminden teknik kadrosuna, futbolcusundan taraftarına dek bir bütün halinde işi ciddiye almaları durumunda tur atlayacaklarını vurgulayan Gereçci, şöyle devam etti 
     ''İsrail futbolunun başarı grafiği yükseliyor. İşi ciddiye alıp, tur için vargücümüzle çalışmalıyız. Fizik, kondisyon ve moral yönünden hazır olmalıyız. Hepsinden önemlisi de bunları yaptıktan sonra inanmalıyız. 
     Hapoel Tel Aviv ile 13 Eylül'de Gaziantep'te yapacağımız açıklanan ilk karşılaşma, UEFA tarafından Tel Aviv'e alındı. Bu kez de ilk karşılaşmayı deplasmanda yapacağız. Umutluyuz, inanıyoruz, başaracağız.'' 
     
     Denizlispor karşılaşması 
     Birinci Süper Lig'de yarın Denizlispor ile yapacakları karşılaşmaya da değinen Gereçci, sözlerini şöyle tamamladı 
     ''Ligde tırmanışa geçmek istiyoruz. 2 karşılaşmada kaybettiklerimizi, artık toplamaya başlamalıyız. Denizlispor maçı bu açıdan önem taşıyor ve mutlaka kazanmalıyız. Artık lige de ağırlığımızı koymanın zamanı geldi. 
     Krivov ve Mehmet, kart cezaları nedeniyle oynayamayacak ama yerlerini dolduracak futbolcularımız var. Sakıp Özberk'in Gaziantepspor'u çok iyi tanıması bir dezavantaj olsa da artık, bunlara alışmalıyız. 
     Birinci Süper Lig'de zirveyi hedefliyoruz. Hiçbir gerekçenin arkasına sığınma hakkımız yok. Başkalarının başarısızlığını bekleyerekdeğil, kendi takımımıza güvenerek hedefe ulaşmak durumundayız.'' 






</TEXT>
</DOC>
