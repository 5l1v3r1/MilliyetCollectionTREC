<DOC>
<DOCNO> 1968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/siyaset/asiy.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP geri adım attı 
</HEADLINE>
<TEXT>
Yılmaz, Saddam'ı kastetmiş.. 
ANAP Grup Başkanvekili Aslan, Yılmaz'ın "Askeri yönetimlerde yolsuzluk daha çok olur" sözleriyle Irak'taki Saddam yönetimini kastettiğini söyledi 
     ANKARA Milliyet 

     Beyaz Enerji Operasyonu’nda düğmeye kimin bastığı tartışmasından doğan askerle hükümet arasındaki gerginlikte ANAP dün geri adım attı. ANAP Grup Başkanvekili Beyhan Aslan, Genel Başkanı Mesut Yılmaz'ın, "Askeri yönetimlerde yolsuzluklar daha çok olur" sözleriyle, tüm antidemokratik yönetimleri, hatta Irak'taki Saddam yönetimini kastettiğini söyledi. 
     
"Özür dileme yok"      Dün TBMM'de basın toplantısı düzenleyen Aslan, bazı siyasetçilerin, siyasi çıkar sağlamak amacıyla olayı sulandırmak istediklerini ileri sürdü. Genelkurmay ile ilgili olmamış bir konuşmanın olmuş gibi yazıldığını vurgulayan Aslan, "Grubumuzun basına kapalı bölümünün bandını çözdürdük. Mesut Yılmaz, 'Jandarma Genel Komutanı fevkalade muteber, saygın bir kişidir' demiştir. 'Jandarma Genel Komutanı benden özür diledi' lafı da nereden çıkıyor " diye sordu. 
     
Meğer neleri ima etmiş      Gazeteciler, Yılmaz'ın "Askeri rejimlerde daha çok yolsuzluklar olur" sözlerini anımsatınca da Aslan, sözlerine şöyle devam etti "Orada sadece ülkemizdeki yönetimler değil, tüm askeri yönetimler kastedilmiştir, yani demokrasi dışı yönetimler. Mesela Saddam rejimi.. " 
     
Gerilim nasıl tırmandı      İsmi açıklanmayan bir askerin "Operasyonu biz başlattık" açıklaması üzerine Yılmaz, "Asker gelirse, yolsuzluk artar" diye tepki gösterdi. Genelkurmay da bir açıklama yaparak, Mesut Yılmaz'a "Bu suçlama en büyük iftiradır" diye karşılık verdi. 
     
Basına disiplin şart      Beyhan Aslan, düzenlediği toplantıda, "basının AB stardartlarına uygun hale getirilmesi ve daha disipline edilmesi için" yeni bir Basın Yasası'na ihtiyaç duyulduğunu, bu konuda da adım atacaklarını söyledi. Bunun basının sesini kesmek şeklinde yorumlanmamasını isteyen Aslan, şöyle devam etti "Burada tüm siyasi partilere sesleniyorum. Eğer temiz topluma ulaşacaksak, temiz siyaseti gerçekten savunacaksak gelin milletvekili dokunulmazlıklarını sınırlayalım, Bakan ve Başbakanların soruşturmalarını tamamen yargıya bırakalım." 
     
Seydaoğlu'nun çıkışı büyüteç altında      Artık Türkiye'de asker - demokrasi kavgası gibi gösterilmeye çalışılan bu olayın sona erdirilmesi gerektiğini belirten Aslan, "Burada kimsenin bir diğerinden fazla vatanseverliği yoktur" diyerek Sebgatullah Seydaoğlu'nun Meclis'teki konuşmasına değindi. Aslan, ANAP'lı Seydaoğlu'nun askere yönelik eleştirili sözlerinin Grup Yönetim Kurulu'nda inceleneceğini ve en azından dikkatinin çekileceğini söyledi. 
     


 SİYASET 
























</TEXT>
</DOC>
