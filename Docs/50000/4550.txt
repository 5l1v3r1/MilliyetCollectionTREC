<DOC>
<DOCNO> 4550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/ekonomi/eko05.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MESUT YILMAZ işçi dostu’ oldu 
</HEADLINE>
<TEXT>

Başbakan Yardımcısı Yılmaz, 3.5 aydır Hüsamettin Özkan'a bağlı birimde bekleyen iş güvencesi tasarısının Meclis'e gönderilmesi için girişimde bulundu 
     ATİLLA ÖZSEVER 

     ANAP lideri ve Başbakan Yardımcısı Mesut Yılmaz, Bakanlar Kurulu'nun imzasından çıkan ancak 3.5 aydır DSP'li Başbakan Yardımcısı Hüsamettin Özkan'ın denetimindeki Başbakanlık biriminde bekleyen iş güvencesi yasa tasarısının bir an önce Meclis'e gönderilmesi için müdahale etti. 
     Mesut Yılmaz, bir süre önce Çalışma Bakanı Yaşar Okuyan'la birlikte tasarıya itirazları bulunan TOBB Başkanı Fuat Miras ve TİSK Başkanı Refik Baydur'la bir görüşme yaptı. Mesut Yılmaz'ın daha sonra ilgili Başbakanlık birimi nezdinde girişimde bulunduğu ve tasarının TBMM'ye gönderilmesini istediği öğrenildi. 
     ANAP lideri Yılmaz, iş güvencesiyle ilgili ilk toplantıyı geçen Aralık ayında işçi ve işveren başkanlarını bir iftar yemeğinde bir araya getirerek yapmıştı. 
     
     Üçlü sosyal zirve 
     O toplantıda işçi ve işveren kesimi ile Bakan Okuyan'ı dinleyen Mesut Yılmaz'ın tasarı yönünde olumlu görüşler belirttiği ifade edildi. Sendikal çevreler, Yılmaz'ın bu tavrı için "sermaye yanlısı" olarak bilinen ANAP'ın şimdi "işçi dostu" olmaya çalıştığı şeklinde yorum yaptılar. 
     Çalışma Bakanı Yaşar Okuyan, 31 Ocak Çarşamba günü Türk - İş, Hak - İş, DİSK ve TİSK başkanlarıyla bir toplantı yapacak. Bakan Okuyan, "Bu toplantıda işçi ve işveren kesiminden iş güvencesiyle ilgili bir komisyon oluşturmasını isteyeceğiz. Bu komisyonda her kesimden üçer öğretim üyesi bulunacak. Komisyon yasa tasarısı ile ilgili ittifak ettiği maddeleri belirleyecek. İttifak olmayan maddeleri de biz çözeceğiz" dedi. 
     


 EKONOMİ 




















</TEXT>
</DOC>
