<DOC>
<DOCNO> 7101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/ekonomi/eko05.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyarlık ücretler vergi soruşturmasında 
</HEADLINE>
<TEXT>

     İstanbul Defterdarlığı, İhlas Finans Kurumu’nun sahibi Enver Ören’in, TGRT’den bazı sanatçılara yüksek paralar ödediği, cip ve daire aldığı iddialarıyla ilgili inceleme başlattı. İstanbul Defterdarı Kadir Boy, konuyu mercek altına aldıklarını söyledi. Haberlerde adı geçen sanatçıların, şahsi ya da şirket açısından mükellefler ise söz konusu paraları, cip ve daireleri beyan edip, defterlerine geçirip geçirmediklerinin araştırılacağını belirten Boy, beyan edilmemesinin tespiti halinde, derinlemesine inceleme yapılacağını bildirdi. Boy, paraları veren kişiye de, ne zaman, ne karşılığı ödeme yapıldığının sorulabileceğini kaydetti. Haberlere göre, TGRT’nin en fazla para verdiği sanatçıların başında Seda Sayan ve Gülben Ergen geliyor. Sayan, TGRT’den ayda 80 milyar lira, Ergen ise 40 milyar lira maaş alıyordu. TGRT’den yüksek paralar alanlar arasında, Sibel Can, Selami Şahin, Seren Serengil, Sibel Turnagöl, Ebru Gündeş, Hülya Avşar, Cüneyt Arkın, Muazzez Ersoy, Kadir İnanır, Fatma Girik ve Özcan Deniz de var. Ören’in, ayrıca Gülben Ergen, Seda Sayan, Sibel Can, Kadir İnanır ve Cüneyt Arkın’a birer cip, ayrıca Sibel Can, Gülben Ergen ve Seda Sayan’a bunların üstüne birer de ev armağan ettiği belirtiliyor. 
     
     


 EKONOMİ 























</TEXT>
</DOC>
