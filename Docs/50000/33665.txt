<DOC>
<DOCNO> 33665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sontur06.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi'nde "Erbakan" sesleri... 
</HEADLINE>
<TEXT>

     Saadet Partisi Genel Başkanı Recai Kutan, gerek Meclis içinde, gerekse Meclis dışında en sert muhalefeti yaparak, hükümeti uyaracaklarını söyledi. 
     Saadet Partisi Başkanlık Divanı, Genel Başkan Recai Kutan başkanlığında ilk toplantısını yapmak üzere, Dikmen Hürriyet Caddesi'ndeki büroda toplandı. 
     Kutan, büroya gelişinde gazetecilerin sorularını cevaplandırdı. Kutan, ''kapatılan Refah Partisi'nin Genel Başkanı Necmettin Erbakan'ın, Saadet Partisi'ne üye olabileceği'' iddialarını yanıtlarken, ''Erbakan'ın yasağının kalkıp kalkmadığının, henüz kesin olarak belirlenmiş olmadığını'' söyledi. Kutan, ''Hukukçuların büyük bir bölümü, yasağının kalkmış olduğunu iddia ediyor. Ancak bu, yetkili makamlarca belirlenmiş bir husus değil. Eğer yasağı kalkmış olursa, sayın Erbakan'ın Saadet Partisi'ne üye olmasından, biz, sadece şeref duyarız'' dedi. 
     Kutan, ''bundan sonra nasıl bir muhalefet anlayışı içinde olacakları'' sorusunu yanıtlarken de ''ülkenin fevkalade sıkıntılar içerisinde olduğunu'' söyledi. Bu sıkıntıların başında ekonomik krizin geldiğini ifade eden Kutan, ekonomiden sorumlu Devlet Bakanı Kemal Derviş'in ''işlerin iyiye gittiğini'' söylemesine rağmen, ekonomik göstergelerin kötü olduğunu savundu. Kutan, şöyle devam etti 
     ''Hem bu iddiada bulunuyorlar, onun ardından göstergelere bakıyorsunuz, gidiş tam bir felaket. Ne yaptılar, önce dediler ki biz, bu işi beceremedik, dolayısıyla ortaya koyduğumuz ekonomik hedeflerde değişiklik yapacağız.' Önce enflasyon hedefinde değişiklik yaptılar, onun ardından hazinenin borçlanma, faiz hadlerinde ciddi anlamda değişiklik yaptılar. 
     İster istemez milli gelirde çok ciddi anlamda bir düşüş oldu. Geçen yıl 200 milyar dolar olan milli gelir, 160 milyar dolara düştü. Onun dışında da fiyatlar başını almış gidiyor. Benzine, doğalgaza, otogaza, ekmeğe ve buna benzer, atandaşların zaruri ihtiyacı olan şeylere gelen zamlara bakınız. 7 ay içinde yüzde 70 ile yüzde 120 oranında değişen zamlar geldi. Bu itibarla Türkiye'nin en ciddi problemi, geçim sıkıntısıdır. Millet, her geçen gün biraz daha perişan olmaktadır. Bu şartlar dahilinde bu ülkede ne kadar ezilen, hakkı yenen kesim var ise onun sesi, davacısı, kavgacısı olmak iddiasında bulunan Saadet Partisi, gayet tabii, gerek Meclis içinde, gerekse Meclis dışında en sert muhalefeti yapacak ve hükümeti uyaracaktır. Şu anda 50 kişilik, sıkılmış bir yumruk gibi azimli, gayretli, heyecanlı bir grubumuz var. Bu grubumuzla yepyeni bir heyecan ve yepyeni bir ruhla yola çıktık. En ileri seviyede muhalefetimizi yapacağız.'' 
     Kutan, Erbakan'ın, ''yenilikçiler ile ilgili ifadeleri'' ne ilişkin soruya ise ''O hususta bir yorum yapmıyoruz, biliyorsunuz'' karşılığını verdi. 
     
     






</TEXT>
</DOC>
