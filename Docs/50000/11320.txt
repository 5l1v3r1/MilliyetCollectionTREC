<DOC>
<DOCNO> 11320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/14/son/sondun09.html </URL>
<DATE> 2001/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Şap hastalığı... ordu müdahaleye hazır bekletiliyor 
</HEADLINE>
<TEXT>

     İngiltere'de Şap hastalığı görülen çiftlik sayısı 205'e yükselirken, hükümet önlemleri artırmanın yollarını arıyor. 
     Başbakan Tony Blair'in dün bütün günü çiftçiler, hayvan tüccarları ve sektördeki diğer unsurların temsilcileriyle görüşmeler yaparak geçirmesinin ardından, hastalığın Fransa'da da görüldüğüne dair teyit İngiltere'deki gerginliği artırdı. İngiltere'de ordu, gerektiğinde hayvan imhası ve benzeri konularda çiftçilere yardım etmek üzere hazır hale getirilirken, sayıları 500 bini bulan ve yavrulamak üzere olan sağlıklı koyunların imha edilip edilmeyeceğine dair kararın da en geç yarın açıklanacağı belirtiliyor. İngiltere'de Şap hastalığı ile ilgili kriz giderek büyürken, Başbakanlık'tan yapılan açıklamalarda ise 3 Mayıs'ta yapılması gereken seçimin yaşanan salgın nedeniyle ertelenmesine dair herhangi bir eğilim ve hazırlık bulunmadığına dikkat çekildi. 




</TEXT>
</DOC>
