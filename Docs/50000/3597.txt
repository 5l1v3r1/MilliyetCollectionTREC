<DOC>
<DOCNO> 3597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/ekonomi/eko05a.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garipoğlu'nun 2017 yıl hapsi istendi 
</HEADLINE>
<TEXT>

İstanbul DGM Cumhuriyet Başsavcılığı'nın açtığı Sümerbank davasında, bankanın eski sahibi Hayyam Garipoğlu için 2 bin 17 yıl ağır hapis cezası talep edildi 
     SEMRA PELEK İstanbul 

     Yönetimine devlet tarafından el konulan Sümerbank'la ilgili soruşturma tamamlandı. Bankanın eski sahibi Hayyam Garipoğlu'nun da aralarında bulunduğu 36 kişi hakkında dava açıldı. Garipoğlu'nun çete kurmak, dolandırıcılık ve bankanın parasını zimmetine geçirmek suçlarından 2 bin 17.5 yıla kadar hapis cezasına çarptırılması istendi. 
     Kasırga Operasyonu'nun ardından dört bankaya ilişkin soruşturmanın yürütüldüğü İstanbul DGM'de, Yurtbank'tan sonra ikinci dava, Sümerbank hakkında açıldı. Bankacılık Düzenleme ve Denetleme Kurulu ile Sümerbank AŞ'nin yeni yönetiminin başvuruları üzerine DGM Cumhuriyet Savcıları Ercan Cengiz ve Ahmet Ayvaz tarafından başlatılan ve iki buçuk ay süren soruşturmanın ardından hazırlanan iddianamede, 13'ü tutuklu 36 sanık ve 245 şikayetçi müşteki yer aldı. 
     İddianamede, bankanın eski sahibi Garipoğlu'nun "çete kurup liderliğini yapmak", "dolandırıcılık" ve "banka parasını zimmetine geçirmek" suçlarından müşteki sayısı kadar arttırılarak toplam 2 bin 17.5 yıl yıl ağır hapse mahkum edilmesi talep edildi. 
     Garipoğlu'nun kardeşleri Nida ile Nizam Garipoğlu'nun ise "çete üyesi olmak" ve müşteki sayısı kadar arttırılan "dolandırıcılık" suçundan toplam bin 847'şer yıl ağır hapis cezasına çarptırılmaları istendi. 
     Savcılar, "Kasırga Operasyonu"nda ilk tutuklanan Sümerbank'ın eski Genel Müdürü Cengiz Biçer'in de, "çete üyesi olmak", "bankanın parasını zimmetine geçirmek" ve müşteki sayısı kadar arttırılan "dolandırıcılık" suçlarından bin 904 yıl ağır hapis cezasıyla yargılanmasını talep ettiler. 
     Çete üyesi olduğu ve dolandırıcılık suçunu işlediği belirtilen Murat Yüksel'in 54.5 yıl ağır hapsi istenen iddianamede, Cem Feridun Yeşil ve Ali Rıza Ergeç hakkında "çete üyesi olmak" "dolandırıcılık" ve "bankanın parasını zimmetine geçirmek" suçlarından 29'ar yıl ağır hapis cezası talep edildi. 
     
     Ciğer'e de 32 yıl istendi 
     Güllüşah Zerrin Yılmaz'ın çete üyeliği ve bankanın parasını zimmetine geçirmek suçlarından 14 yıl hapsinin istendiği iddianamede, geçtiğimiz günlerde tutuklanan Orhan Aslıtürk'ün ortağı Muhammet Ciğer'in de "çete üyesi olmak" ve "dolandırıcılık" suçlarından 32 yıl ağır hapis cezası istemiyle yargılanması istendi. 
     
     Çağlar dava dışında kaldı 
     Soruşturma sırasında ifadesinin alınması için emniyete gönderilen 40 kişilik listede ismi geçen Cavit Çağlar dava kapsamına alınmadı. Karşılıklı kredi back to back kullandığı iddia edilen Çağlar'ın sahibi bulunduğu İnterbank hesapları incelenemediğinden, bu konuda henüz bir işlem yapılamadığı öğrenildi. 
     
     Çete üyesi kayınvalide 
     Kredi verilen paravan şirketlerden Aktif Kimya'nın hissedarı olan Garipoğlu'nun kayınvalidesi Fatma Ebru Başer ile diğer sanıklar Bülent Gökhan Günay, Osman Karabağ, Ali Aydın, Burhan Taştan, Ömer Caf, Yaşar Keçeli, Handan Güleç, Metin Berk, Fahri Bahçivanoğlu, Gazali Başer ve Metin Akdaş'ın dokuz buçukar yıl hapsi istendi. 
     Sanıklar Tuğrul Hüseyin Mataracı, Hüseyin Çelik, Osman Yılmaz Buzlu, Filiz Sonat, Yılmaz Oruçoğlu ve Ahmet Şimşek'in sekiz buçukar yıl, İsmail Eyüp Erdoğmuş, Fatma Süeda Kunt, Ali Alpdoğan, Faruk Ünal, Nimet Günay, Hüseyin Günay, Kamuran Beydoğan, Gıyasettin Yılmaz, Eşref Erolur ve Abdurrahman Akbulut hakkında ise ikişer yıl hapis cezası talep edildi. 
     


 EKONOMİ 
























</TEXT>
</DOC>
