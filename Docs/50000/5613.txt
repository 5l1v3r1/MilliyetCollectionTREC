<DOC>
<DOCNO> 5613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sondun15.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremden 10 gün sonra enkaz altından sağ çıktılar 
</HEADLINE>
<TEXT>

     Hindistan'ın batı eyaleti Gucarat'ı 26 Ocak'ta mahveden 7.9 büyüklüğündeki depremin ardından Buj kentinde arama-kurtarma faaliyetini yürüten askerler, enkaz altından iki kardeşi kurtarmayı başardılar. 
     Enkaz altında bir kutudan kraker yiyip su içerek tam 10 gün kalan 50 yaşlarındaki bir kadınla erkek kardeşi mucize kabilinden gün ışığına çıktılar. 20 asker, enkaz altından hafif sesleri duyunca aletlerle derhal kazmaya koyuldu. Sınır Güvenlik Kuvvetleri Başmüfettişi Bakşi Singh, bunun tam anlamıyla mucize olduğunu, iki kardeşin şoktan kendilerini bile tanıtamadıklarını belirtti. Gucarat İçişleri Bakanı Haren Pandya, ölü sayısının 17 bini geçtiğini, enkaz kaldırıldıkça ölü sayısının 30 bini bulabileceğini bildirdi. Eyaletin 45 milyon nüfusunun 24 milyonu, ülkenin son 50 yıl içindeki en büyük zelzelesinden zarar gördü. Yaralı sayısı 66 bin 758 olarak kaydedildi. Eyalette, 3 köy hariç 400 köyde ölüler kaldırıldı. 600 bin insanın evinin tamamen çöktüğü deprem için, Türkiye dahil 97 ülke yardım gönderdi. Ölülerin çıkarılması en erken hafta ortasında tamamlanabilecek. Hindistan'a ulusal ve uluslararası yardım sağlayan kurumların sayısı 125. Türk kurtarma ekipleri de bu faaliyette yer aldı. 
     Talih eseri altyapısı büyük ölçüde korunabilen Gucarat'ta depremin vurduğu bölgelerin yüzde 80'ine elektrik verilebildi. Gucarat Başbakanlığı Birinci Sekreteri P.K. Lahiri, evleri hasar görenlerle birlikte açıkta kalan milyonlarca insan bulunduğunu, yiyecek, giyecek sıkıntısının büyük olduğunu bildirdi. Yüzbinlerce insanın diğer eyaletlere akın ederek o eyaletlerin altyapı hizmetlerini felce uğratmasından da endişe ediliyor ve toplumsal güvenlik önlemleri için Hint devleti var gücüyle çalışıyor. Eyaletin başkenti Ahmedabad'da da 10 katlı apartmanlar sitesinde çatılardaki 50 tonluk su depoları olduğu gibi aşağıya uçup patladı, büyük zarar verdi. 
     Depremde ölenler arasında 4 Amerikalı ve 3 İngiliz'in olduğu bildirildi. ABD ve İngiltere'nin Hindistan'ın başkenti Yeni Delhi'deki konsoloslukları ve elçiliklerinden yapılan açıklamalarda, depremde 4 Amerikalı ve 3 İngiliz'in yaşamını yitirdiği belirtildi. Hollanda Büyükelçiliği, deprem anında Gucarat bölgesinde bulunan 20 vatandaşından, Kanada Büyükelçiliği de 4 vatandaşından haber alamadı. 




</TEXT>
</DOC>
