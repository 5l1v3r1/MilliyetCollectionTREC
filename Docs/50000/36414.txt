<DOC>
<DOCNO> 36414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/soneko24.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün böyle geçti... Döviz, faiz, borsa... 
</HEADLINE>
<TEXT>

     Hafta boyunca çıkışını sürdüren döviz fiyatları karşısında Borsa, 9,082 seviyesinden tepki alımlarıyla dönerken, bono faizlerinde hafif yükselişler oldu. 
     Kapalıçarşı'da güne 1 milyon 390 bin lira satış fiyatıyla başlayan dolar, gün sonunda 1 milyon 392 bin liradan kapandı. Günü 634 bin liradan açan markın piyasa kapanışındaki fiyatı da 636 bin lira oldu. 
     Piyasanın dünkü kapanışında doların satış fiyatı 1 milyon 387 bin lira, markın fiyatı ise 627 bin lira düzeyinde bulunuyordu. 
     Merkez Bankası ise doların bugünkü kurunu alışta 1 milyon 379 bin 18 liraya, satışta ise 1 milyon 385 bin 669 liraya yükseltti. Dünkü kapanışa göre alışta 2 bin 705 lira, satışta ise 2 bin 718 lira artış oldu. 
     Bono faizleri hafif yükseldi 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda 3 günlük faiz oranı ortalama yüzde 62.02'den kapandı. İMKB Tahvil ve Bono Piyasası verilerine göre, 3 günlük faizde en düşük oran yüzde 61.00, en yüksek oran ise yüzde 62.10 oldu. 
     Bankalararası TL interbankında da 3 günlük faiz oranı yüzde 62.00'den gerçekleşti. 
     Tahvil ve Bono Piyasası Kesin Alım Satım Pazarı'nda işlem gören 6 Mart 2002 vadeli bugün valörlü bononun basit getirisi yüzde 78.19, bileşik getirisi ise yüzde 90.92 olarak gerçekleşti. 
     Borsada son dakika alımları 
     Borsa ise, 2. seansın kapanışına doğru gelen alımlarla günü yükselişle kapattı. Döviz piyasasında doların 1 milyon 400 bin lirayı da aşması üzerine 9,082 puana kadar gerileyen Endeks, kapanışa doğru özellikle banka hisselerindeki tepki alımlarıyla toparlanarak, 9,400.63 puandan kapandı. Ulusal-100 Endeks, günü 19.13 puan artışla tamamlarken, hisse senetleri de ortalama yüzde 0.20 değer kazandılar. 
     Günlük işlem hacmi ise 216 trilyon 399 milyar 68 milyon lirada kaldı. 







</TEXT>
</DOC>
