<DOC>
<DOCNO> 19898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/guncel/agun.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalet köy Şaklat artık HAYAT dolu... 
</HEADLINE>
<TEXT>

Terör ne mutluluk ne huzur bırakmıştı. Kaçtılar çaresiz... 9 yıl şehirde ekmek kavgası verdiler Bir gün terör bitti ve onlar köylerine dönüp hem evlerini hem hayallerini yeniden kurdular... 
     RAMAZAN YAVUZ Diyarbakır DHA 

     Teröristlerin bir dönem at koşturduğu Diyarbakır'ın Kocaköy ilçesine bağlı Şaklat, 1992'ye kadar 3 bin kişinin barındığı şirin bir köydü. Ancak Şaklat da diğer köyler gibi terörden payına düşeni aldı. Bölgede hayvancılığın en gözde yerlerinden biri olduğu için, bir dönem Kuveyt ve Suudi Arabistan'dan gelen hayvan tüccarlarının uğrak yeri olan Şaklat, 1992'den sonra hızla boşalmaya başladı. 
     
Büyük şehir çok mutsuz etti      Başta Diyarbakır olmak üzere İstanbul, İzmir ve Mersin gibi büyük kentlere göç eden aileler, umduklarını bulamadı. Geçinemez hale gelip perişan olan Şaklatlı beş aile, geçen haziranda Kocaköy Kaymakamlığı'na başvurarak, köylerine dönmek istediklerini söyledi ve yardım istedi. Kaymakamlık da, Diyarbakır Valiliği ve askeri yetkililerle görüşüp ailelerin Şaklat'a dönmesini sağladı. 
     
İlk aile hepsine örnek oldu      Ancak ailelerin göç ederken sağlam bıraktıkları evler artık harap durumdaydı. Ne yapacaklarını düşünürken kaymakam imdatlarına yetişti. Ve yıllardır "hayalet" köy olarak bilinen Şaklat, yeniden canlanmaya başladı. Bir ailenin Şaklat'a döndüğünü öğrenen büyük kentlerdeki diğer aileler de, tek tek dönüş için bavullarını hazırlamaya başladı. 
     
Su, elektrik, telefon bağlandı      Şaklat'a geri dönen aile sayısı 80'i bulunca, kaymakamlık önce barınma sorunu için kolları sıvadı. Kaymakamlık yardımlarıyla 80 aile, eski taş evlerinin yerine betonarme evler yapmaya başladı. Valilikten de destek gören kaymakamlık köyün su sorununu çözdü, yollarını yaptı, telefon hattı çekti, hayvan dağıttı, öğrencilere minibüs tahsis edip okula gitmelerini sağladı. 
     



 GÜNCEL 












</TEXT>
</DOC>
