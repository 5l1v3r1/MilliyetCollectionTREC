<DOC>
<DOCNO> 19594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/son/sontur15.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan Jandarma açıklamasına tepki "Üzücü ve düşündürücü" 
</HEADLINE>
<TEXT>

     ANAP Genel Sekreterliği, ''Jandarma Genel Komutanlığı Genel Sekreterliği tarafından bağlı olduğu bakanın bilgisi dışında bir açıklama yapılmış olmasının devlet adına üzücü ve düşündürücü bir gelişme'' olduğunu bildirdi. 
     ANAP Genel Sekreterliği'nden, dün Jandarma Genel Komutanlığı Genel Sekreterliği'nden yapılan açıklamayla ilgili olarak yazılı bir açıklamada bulunuldu. 
     ANAP Genel Sekreterliği'nin açıklaması şöyle 
     ''Genel başkanımız sayın Mesut Yılmaz 30 Nisan 2001 günü İstanbul'da düzenlediği basın toplantısı ve 1 Mayıs 2001 günü Anavatan Partisi Meclis Grubu'nda yaptığı konuşmalarda yolsuzluk iddiaları ile ilgili olarak yürütülen bazı soruşturmalarda yargıya yapılan siyasi amaçlı müdahalelerin sakıncalarına dikkat çekmiştir. 
     Önümüzdeki günlerde ve özellikle yargılama sürecinde açıklığa kavuşacak olan bu endişelerle ilgili olarak bürokratik bir kademe olan Jandarma Genel Komutanlığı Genel Sekreterliği tarafından bağlı olduğu bakanın bilgisi dışında bir açıklama yapılmış olması, devletimiz adına üzücü ve düşündürücü bir gelişmedir. Demokratik bir hukuk devletinde bu endişelerin aşırı bir kurumsal duyarlılıkla değil, her kurumda yanlış yapan kişilerin olabileceğini kabul eden demokratik ve hukuki duyarlılıkla karşılanması gerekir. 
     Anavatan Partisi olarak hukukun üstünlüğü ve demokrasinin vazgeçilmez ilkeleri konusundaki duyarlılığımızı bundan sonra da aynen sürdüreceğimizi kamuoyuna saygılarımızla açıklıyoruz.'' 
     
     
     






</TEXT>
</DOC>
