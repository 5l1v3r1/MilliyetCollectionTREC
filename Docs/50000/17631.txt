<DOC>
<DOCNO> 17631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/yilmaz.html </URL>
<DATE> 2001/04/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
"Bizim gidecek başka ülkemiz yok" 
</HEADLINE>
<TEXT>

     ANTALYA 

     Antalya sahillerinde puslu bir hava vardı. Adeta boğucu sıcaklık kapalı salon toplantısının konusuyla örtüşüyordu. Türkiye Tekstil Sanayi İşveren Sendikası’nın TTSİS düzenlediği "Ulusal İstikrar Programı ve 2000’li Yıllarda Tekstilde Dış Rekabet" seminerine ev sahipliğini son on yılın en çok eleştirilen siyasi lideri Süleyman Demirel’e yakınlığıyla bilinen işadamı Halit Narin üstlenmişti. Toplantının yapıldığı otelin de, sendikanın da başkanı olan Narin önceki geceden beri sabah yapılacak seminerin zeminini oluşturma çabalarını sürdürüyordu. 
     
Herkes Antalya’da      Toplantı her ne kadar Ulusal Programı tartışmaya açacak başlık taşıyorsa da, işverenler için önemi işçi temsilcileriyle hükümetin pazarlığında gelinecek noktaydı. Türk - İş Başkanı Bayram Meral, DİSK Başkanı Süleyman Çelebi, Hak - İş Başkanı Salim Uslu, hükümetin işçi ve işveren kesimlerinin toplu iş sözleşmeleri için arabulucu tayin ettiği Devlet Bakanı Mehmet Keçeciler ile bu sahillerde kesin pazarlığın omurgasını oluşturmaya gelmişlerdi. 
     Çalışma ve Sosyal Güvenlik Bakanı Yaşar Okuyan da hemen eteklerindeydi. İşçilerin ve hükümetin nerelerde olduğunun sinyali zaten verilmişti. Çalışma yaşamında işverenlerin yıllarca patronluğunu yapan Narin’in bu toplantıda ev sahipliğini üstlenmesi tarihsel bir döneme de işaret edebilir. Belli mi olur Krizden dolayı tekstil fabrikasını kapatan Narin de 2 milyon tekstil işçisi gibi işsiz kalmıştı. 
     
Önce gelmek istemediler      Toplantıya gelmeden bir hafta öncesine gidelim. Seminer programı oluşturulurken Ulusal Programı değerlendirmek üzere Sanayi ve Ticaret Bakanı Ahmet Kenan Tanrıkulu, Okuyan ve Keçeciler davet edilmişti. Bu listede Devlet Bakanı Kemal Derviş’in adı yoktu. Son hafta Derviş’in asistanı Oya Ünlü’den sendikaya olumlu yanıt geldi. Derviş’in toplantıya katılacağını bildirmesi patronlar ve işçiler için müjdeli haberdi. Sorunlar can yakıyor ve Narin’in ifadesi ile içlerindekini anlatamazlarsa "çatlayacakları" noktaya geliyorlardı. Derviş’in katılım kararını okuyan Keçeciler mesafeli durdu, hatta gelmeyeceklerini bildirdiler. Sendika 2 bakanı ikna etti ancak Tanrıkulu gelmedi. Gerçi Okuyan meşguldü, "ilçe kongrelerini yapıyoruz. Bugün Bağcılar’daydım katılım çok iyiydi. Siyasetçiye halkın tepkisi 60’lara kadar çıkmışken ilçe kongresi kolay değildir" diyordu. Okuyan geçmiş dönemin geleceğe yüklediği ekonomik sorunlarına cevap verecek malzemeyi de bulmuştu. Ford ve Koç ortaklığıyla kurulan fabrikanın törenine katılmıştı. 
     
Fatura 1990’lara çıktı      Okuyan 1980’lerin ekonomi vizyonunu anlatıyor, krizin faturasını da 1990’lara çıkarıyordu. Okuyan ve Keçeciler’in ekonomik krizin faturasını 1990’lara yükleme savlarını, Derviş de paylaştı. Özellikle Derviş’in 1990’lara milli gelire oranı 30’larla gelinen borç stokunun son on yılda 60’lara çıktığını vurgulaması bunun en bariz örneğini oluşturdu. Derviş bu konuşmasında bize kötü bir haberi de verdi 
     "Programı en iyi halde uygularsak borç stoku 75’lerde durabilir." Zaten bundan öte köy kalmıyordu. Derviş sabahki bakanlar oturumunun son konuşmacısıydı. Narin de dahil olmak üzere eteğindeki taşları dökenler içinde Okuyan’ın bir cümlesi salonda dinleyicilerin beyninde dalgalanma yarattı. 
     
Tartışılan sözler      Okuyan konuşmasını şöyle bitiriyordu "Başkalarının gidecek ülkeleri vardır. Gidip gelebilirler de. Bizim gidecek başka bir ülkemiz yok." Bu başka ülke lafı dinleyicelere anlamlı geldi. Zira kürsünün karşısında dinleyici koltuğunda oturan bakan ABD’den geliyordu. Hem de ikinci kez. 
     İlki Bülent Ecevit’in danışmanlığını yaptığı 1970’ler, ikincisi 2000’ler. Arada YDH kuruculuğu adına taşıdığı umudu da eklersek Derviş’in bu Türk siyaseti ile üçüncü temasıydı. Okuyan’ın sözlerinin ilk yorumu Derviş’e yönelik algılanmasında bakanın tavırlarının da payı vardı. Toplantı öncesi otele gelen Derviş’i karşılayanlar içinde 
     Okuyan yoktu, kahvaltı salonundaydı. Herkes salonu çıkarken de henüz Cavit Çağlar’la ilgili gazete haberlerini okuması bitmemişti. Son çağrıya kadar bekledi ve salona son giren bakan oldu. Okuyan’ın bu sözünü ABD’de tutuklanan Cavit Çağlar’a da yorumlayanlar çıktı. Toplantı sonunda Okuyan’a sözlerindeki maksadı soruldu. 
     Okuyan işadamlarını kastettiğini, Ege Sanayi Odası Başkanı’nın "sermayenin ülkesi yoktur" sözünü hatırlattı. Yorumlarında Çağlar’a yönelik açık kapı bıraktı. Derviş’e ilişkin yorumlara ise güldü geçti. Zaten Derviş de Okuyan’ın kürsüden söylediği bu sözü duyduğunda yüzünde bir gülümseme belirmişti. 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
