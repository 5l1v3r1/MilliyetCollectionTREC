<DOC>
<DOCNO> 40689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/dunya/adun.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefret hedef küçülttü 
</HEADLINE>
<TEXT>

Kuzey İrlanda’da Protestanlarla Katolikler arasındaki nefret, tek suçları farklı mezhepten olmak olan ilkokul çocuklarına yöneldi. Protestanlar, okula gitmeye çalışan Katolik çocukların üstüne çivili bomba attı 
     NEVSAL ELEVLİ Londra 

     Kuzey İrlanda’da Katolikler ve Protestanlar arasındaki kemikleşmiş nefretin hedefi bu kez 4 - 11 yaşları arasındaki ilkokul çocukları oldu. Başkent Belfast’ta Ardoyne bölgesindeki Holly Cross isimli Katolik kız okuluna gitmemeleri konusunda Protestanların günlerdir tehdit ettiği öğrencilere bomba atıldı. 
     Saldırıda şans eseri öğrencilerden yaralanan olmazken, etten bir duvar örerek kız çocuklarını koruyan güvenlik güçlerinden dört polis yaralandı. 
     
     Kırmızı El Muhafızları 
     El yapımı bombanın daha fazla zarar vermesi için çivilerle dolu olduğu da açıklandı. Kız öğrencileri hıçkırıklara boğan, ailelerininse paniğe kapılmasına neden olan saldırının ardından geniş güvenlik önlemleri alındı. Saldırının sorumluluğunu "Kırmızı El Muhafızları" adındaki Protestan paramiliter örgüt üstlendi. 
     Öte yandan okul çevresinde üç gece boyunca güvenlik güçleriyle Protestanlar arasında şiddetli çatışmalar çıkıyor. Silahların, bombaların ve molotof kokteylerin kullanıldığı önceki geceki olaylarda 5 polis yaralandı. Katoliklerin Protestanlarla çatışmasıysa, iki grubun arasına kurulan bariyerler sayesinde önlenebiliyor. 
     
     Tanklar eşlik etti 
     Protestanların nefretine "henüz" anlam veremeyen kız öğrencilerse tankların ve özel techizatlı polislerin eşliğinde gözyaşları içinde okullarına gidiyor. 
     Bu arada Kuzey İrlanda’da İç Güvenlik Bakanı Jane Kennedy dün gerginlikleri önleyebilmek için ülkedeki bütün siyasi partiler, dini liderler ve toplum temsilcileriyle görüşmeler başlattı. Bir ilkokulda kız öğrencilerin öğrenim yapmalarını engelleme girişiminin kabul edilemez olduğunu belirten Kennedy, "Herkesi sağduyulu olmaya çağırıyorumödedi. 
     
Terör AB’nin de canını acıttı      Brüksel Milliyet 

     Üçüncü ülkelerde yaşanan terörist eylemleri çoğu zaman kınamaya dahi tenezzül etmeyen ve üyelerinin, yasalardaki boşlukların da yardımıyla, diğer ülkeler açısından tehdit oluşturan terörist grupları topraklarında barındırmalarına göz yuman Avrupa Birliği işin ucu kendine dokunmaya başlayınca harekete geçti. İspanya ve K. İrlanda’daki terörist eylemlerin etkisiyle Birlik mücadele konusunda ciddi adımlar atma peşinde. 
     
     AB ağır kaldı 
     Avrupa Parlamentosu dün bu konudaki bir rapora onay verdi. Demokratik toplumlarda her türlü sorunun hukuk devletinin gerektirdiği yöntemlerle çözülebileceğini vurgulayan raporda "Gerekçeleri siyasi de olsa hiçbir ideoloji ve motivasyon AB içinde gerçekleştirilen terör eylemlerini meşru kılmaz. Terör faaliyetleri ancak ağır suç eylemi ya da insanlığa karşı suç olarak tanımlanabilir" ifadeleri kullanıldı. 
     AB’nin terörizm karşısında ağır davrandığını belirten rapor, terörün değişen yapısıyla mücadele edebilecek yöntemler geliştirilmesi üzerinde durdu. Rapor terörist grupları destekleyen ülkelere karşı diplomatik ve ekonomik yaptırım uygulanmasını öneriyor. 
     



 DÜNYA 











</TEXT>
</DOC>
