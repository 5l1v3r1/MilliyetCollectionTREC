<DOC>
<DOCNO> 26502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur15.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom Genel Müdürü ile yardımcısı yargı önünde 
</HEADLINE>
<TEXT>

     Türk Telekom Genel Müdürü İbrahim Hakkı Alptürk ile Genel Müdür Yardımcısı Muharrem Beşir hakkında, Telekom'da çalışan bir kişiyi yargı kararına rağmen eski görevine başlatmayarak, ''yetkilerini kötüye kullandıkları'' iddiasıyla açılan davaya başlandı. 
     Ankara 2. Ağır Ceza Mahkemesi'ndeki davanın bugünkü duruşmasına, sanıklar Alptürk ve Beşir ile avukatları Vildan Ertürk katıldı. 
     Sanıklarının kimlik tespitlerinin yapılmasının ardından Mahkeme Başkanı Nuri Yılmaz, avukat Ertürk'ün, ''müvekkili Alptürk'ün, yönetim kurulu kararıyla genel müdürlük görevine atandığını, Türk Telekom'un özel şirket statüsünde olduğunu'' belirten bir dilekçe verdiğini kaydetti. Yılmaz, dilekçede, yargılama için ''yetkili ve görevli'' mahkemenin asliye ceza mahkemesi olduğu belirtilerek, ''görevsizlik'' kararı verilmesi isteminde bulunulduğunu kaydetti. 
     Duruşma savcısının da ''görevsizlik'' yönünde görüş belirtmesinin ardından Başkan Yılmaz, Türk Telekom A.Ş'nin, 406 sayılı Yasa ve özel hukuk hükümlerine tabi olduğunu kaydetti. Telekom ana sözleşmesinin 13. maddesine göre, genel müdür ve yardımcılarının yönetim kurulu kararıyla atandıklarını ifade eden Nuri Yılmaz, Alptürk ve Beşir'in, 4483 sayılı Memurlar ve Diğer Kamu Görevlilerinin Yargılanması Hakkındaki Kanun'un ''yetkili ve görevli mahkeme'' hükmünü içeren 13 b maddesinde belirtilen kişilerden olmadığını kaydetti. 
     Mahkeme Başkanı Nuri Yılmaz, bu nedenle Ceza Muhakemeleri Usulü Kanunu'nun CMUK ''görevsizlik kararı verilmesi lazım gelen hal ve neticesi'' başlığını taşıyan 263. maddesi uyarınca, görevsizlik kararıyla dosyanın görevli ve yetkili asliye ceza mahkemesine gönderilmesine karar verildiğini söyledi. 
     İddianamede, Eğitim-Sağlık ve Sosyal İşler Dairesi Başkan Yardımcısı Narin Rana Akbaykal'ın, bu görevden alınıp APK Daire Başkanlığı'na başuzman olarak atandığı belirtiliyor. Akbaykal'ın, yargı kararlarına rağmen eski görevine döndürülmediği ifade edilen iddianamede, şöyle devam ediliyor 
     "Sanıkların, müşteki yararına verilen ve eski görevine iadesini sağlayan Ankara İdare Mahkemesi'nin 30 Mayıs 2000 tarihli 'yürütmenin durdurulması' kararını şeklen uygulayıp, fiilen yerine getirmeyerek, 2577 sayılı Kanun'un 28. maddesine aykırı davrandıkları, bu eylemleriyle görevde yetkiyi kötüye kullandıkları anlaşılmıştır.'' 
     İddianamede, Alptürk ve Beşir hakkında, Türk Ceza Kanunu'nun ''görevi kişilere karşı kötüye kullanma'' hükmünü içeren 228 1. maddesine göre 6'şar aydan 3'er yıla kadar hapis cezası isteniyor. 
     
     







</TEXT>
</DOC>
