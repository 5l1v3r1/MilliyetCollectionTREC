<DOC>
<DOCNO> 48457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/dunya/adun.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan muhalefeti Kral’la buluşuyor 
</HEADLINE>
<TEXT>

Devrik kral Zahir Şah ile Kuzey İttifakı’nın temsilcileri İstanbul’da buluşacak. Toplantıda, ABD harek tı sonrası kurulacak yeni Afganistan’ için ilk adımlar atılacak 
     BARÇIN YİNANÇ Ankara 

     Afganistan'da geniş tabanlı bir hükümet kurma çalışmaları hız kazanırken, Taliban karşıtı iki ağırlık merkezinin temsilcilerinin Türkiye'de buluşmaları gündeme geldi. Devrik Afgan Kralı Zahir Şah ile Kuzey İttifakı'nın temsilcilerinin İstanbul'da toplanmaları için Türkiye'yle temasa geçildiği bildirildi. 
     
     Elçilik’te buluştular 
     Edinilen bilgilere göre, İtalya'da yaşayan Zahir Şah'ın yakın çevresi, geçen hafta Türkiye'nin Roma Büyükelçiliği yetkilileriyle bir araya geldi. Devrik kralın temsilcileri, Türkiye'yi dost ve müttefik bir ülke olarak gördüklerini, Kuzey İttifakı temsilcileriyle İstanbul'da bir araya gelmeyi planladıklarını kaydetti. İstanbul'daki görüşmede askeri operasyon sonrası Afganistan'da kurulacak hükümeti belirlemek üzere tüm etnik grupların temsilcilerinin katılımıyla yapılacak zirvenin hazırlıklarının ele alınacağı belirtildi. 
     Dışişleri Bakanlığı konunun değerlendirmeye alındığını belirtmekle yetinirken, Ecevit, toplantıdan haberdar olmadığını ifade etti. 
     
     Ecevit olumlu 
     Ancak Ecevit, "Bizim kollarımız Afganlı kardeşlerimize açıktır. Afganistan'ın talihsizliği çağdışı Taliban rejimidir. Çağdaş güçlerin de bir araya gelememesi Afgan halkı için büyük talihsizliktir. Değişik etnik gruplar ile askeri temsilcilerin bir araya gelmeleri çok gerekli bir şey" diyerek, böyle bir toplantıya olumlu bakılacağı mesajını verdi. 
     
     BM’yle ilk temas 
     Bu arada Ankara, Afganistan'da geniş tabanlı bir hükümet kurulması çalışmalarına öncülük etmesi beklenen ve bu çerçevede ülkede barış gücü konuşlandırması da söz konusu olan Birleşmiş Milletler'le ilk temasını gerçekleştiriyor. Dışişleri Bakanlığı'nın Afganistan'dan sorumlu Müsteşar Yardımcısı Büyükelçi Aydemir Erman, BM Genel Sekreteri Kofi Annan'ın özel temsilcisi Lahdar Brahimi ile görüşecek. Erman, Brahimi ile görüşmek üzere bugün New York'a gidecek. 
     
     Hükümet çalışmaları 
     Son iki yıldır düzenli olarak Afganistan'a giden Erman ile Brahimi'nin operasyon sonrasına yönelik insani yardım ve hükümet kurma çalışmalarını ele almaları bekleniyor. Ayrıca, bu çalışmaları denetlemek üzere Afganistan'da BM'nin uluslararası bir güç konuşlandırması önerisi üzerinde de durulması öngörülüyor. Ankara, BM şapkası altında görev yapacak bir barış gücüne katkıya olumlu yaklaşıyor. 
     



 DÜNYA 














</TEXT>
</DOC>
