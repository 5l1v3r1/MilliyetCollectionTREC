<DOC>
<DOCNO> 16324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/ekonomi/eko02.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi destek tam 
</HEADLINE>
<TEXT>

Koalisyon liderleri, Türkiye’nin Güçlü Ekonomiye Geçiş Programı’na tam destek verdiler. Başbakan Bülent Ecevit, programın gerektirdiği yasal düzenlemelerin en kısa zamanda yapılacağını söyledi 
     ZÜLFİKAR DOĞAN Ankara 

     Başbakan Bülent Ecevit, "Koalisyon liderleri Sayın Bahçeli ve Yılmaz’la birlikte ben de, 57. Cumhuriyet hükümeti yeni ekonomik programı içtenlikle ve kararlılıkla destekliyoruz" dedi. 
     Ecevit, programla ilgili yasama çalışmalarının tümünün en kısa zamanda sonuçlanacağını bildirdi. 
     Başbakan Ecevit, Başbakan yardımcıları Devlet Bahçeli ve Mesut Yılmaz’la Başbakanlık Merkez Binası’nda bir araya geldikten sonra basına yeni ekonomik programla ilgili açıklamalarda bulundu. Bir çok toplum kesimine danışılarak ve büyük özenle hazırlanmakta olan yeni ekonomik programın ana hatlarını ekonomiden sorumlu Devlet Bakanı Kemal Derviş tarafından açıklandığını ifade eden Ecevit, kaynak bölümünün önümüzdeki hafta yürütülecek yoğun temaslar sonucunda kesinleşeceğini belirtti. 
     
"Dış destekten eminiz"      Ecevit şöyle devam etti "Programa beklediğimiz dış desteğin yanı sıra en etkin desteğin halkımızdan geleceğine inanıyoruz. Uzun yılların birikimi olan ağır ekonomik ve sosyal sorunlar ancak halkımızın dayanışması ve özverisi ile aşılabilir. 
     Programın uygulamadaki başarısı da zorunlu yapısal değişikliklerin gereği olan yasaların süratle hazırlanıp yürürlüğe girmesine bağlıdır. Programla ilgili yasama çalışmalarının tümü en kısa zamanda sonuçlanacaktır." 
     
Yoksulluktan kurtaracak      Ecevit, Türkiye’nin önünde çetin bir dönem olduğunu ifade ederek şunları söyledi "Tarih boyunca en çetin sorunların üstesinden başarıyla gelebilmiş olan Türk ulusu, şimdi önümüzde bulunan zorlukları da aşmakta güçlük çekmeyecektir. Bu programla yıllardır dar ve sabit gelirlilere büyük sıkıntılar çektiren enflasyon canavarını dize getirebileceğimize, ülkemize enflasyon-borç-faiz sarmalından kurtarabilereceğimize ve toplumumuzu yoksulluktan, her türlü yolsuzluktan kurtararak, hakça bir düzenin yolunu açabileceğimize inanıyoruz." 
     
Program tamam, kaynağı da bulunsun’      İş dünyası programın umut verdiği ancak finansman kaynaklarının da acilen açıklanması gerektiği görüşünde. İşçi temsilcileri ise "çalışana faydası yoködiyor 
     
     TESK Başkanı Derviş Günday 
     "Programda şeffaflığın garanti edilmesi umutlarımızı güçlendirdi. Programın finansal destek ayağının açıklanmaması, belirsizliğin bir süre daha devam edeceği izlenimini vermiştir." 
     
     İTO Başkanı Mehmet Yıldırım 
     "Program üniversitelerde ders olarak okutulabilir. Ama 65 milyon insan unutulmuş. İhracatın olması için üretim olması lazım ama üretim durmuş. Turizm geliri önemli ama biz turisti herşey dahil 20 marka getiriyoruz. Dışarıdan 12.5 milyar dolar yardım gelecek diye söyleniyor ama gelip gelmeyeceği belli değil." 
     
     İSO Başkanı Hüsamettin Kavi 
     "Dış kaynağın ne olduğu belli değil. Faizlerin ne olacağı büyük önem taşıyor. Üçüncü çeyrekten sonra faizlerin düşüşüne bağlı olarak iç piyasada belli dengeler kurulabilir. Dış desteğe bağlı olarak beklenti devam ediyor. 
     
     DİSK Başkanı Süleyman Çelebi 
     "Daha önceki dar gelirliyi ezen, bu kesime kemer sıktıran programlardan farkı yok. İş güvencesine ilişkin husus önemli ama hayata geçirilmesi gerekiyor" 
     
     TOBB Başkanı Fuat Miras 
     "Odalar Birliği olarak genel hatları itibariyle önerdiğimiz konuları kapsayan bir program karşımıza çıktı. Ama eksikleri var. Mesela dışarıdan alınacak destek nerelerde ve nasıl kullanılacak ve kimler bu destekten faydalanacak Bunun açıklanması lazımdı. " 
     
     Hak-İş Başkanı Salim Uslu 
     "Program gelir adaletsizliğini önleyecek, işsizliği azaltacak, açlık ve yoksulluk sorununu çözecek unsurları içermiyor. Reel sektörün büyümesine de katkı sağlayamayacak." 
     
     ASO Başkanı Zafer Çağlayan 
     "Gelirin kaynağının nerden karşılanacağını, döviz ile ilgili politikaların ne olacağını ve dış yardımların borçlanma ve para politikalarının ne olacağını görmeden birşey söylemek mümkün değil." 
     
     Türk - İş Başkanı Bayram Meral 
     "IMF istekleri doğrultusunda hazırlanmış bir program. Çalışanların sorunlarını çözmekten uzak, yatırımları, istihdamı artıracak ve işsizliği önleyecek bir unsur bulunmuyor." 
     
     ATO Başkanı Sinan Aygün 
     " Programda iç kaynak paketi, özelleştirme ayrıntıları, reel sektöre ilişkin somut önlemler, gelirler politikası, kamuda tasarrufa yönelik somut önlemler, gelir arttırıcı ve gider azaltıcı önlemler yok. " 
     
     TÜSİAD YK. Üyesi Lütfi Yenel 
     "Programın özellikle yapısal düzenlemelerle ele alınması çok iyi bir mesaj. Ayrıca çok önemli vergilerin konulmayacağı güzel mesajlar. Geniş değerlendirme için kaynak çalışmalarının da bitmesi gerekiyor." 
     


 EKONOMİ 














</TEXT>
</DOC>
