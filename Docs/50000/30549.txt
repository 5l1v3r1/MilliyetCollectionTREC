<DOC>
<DOCNO> 30549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur15.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın şantajcısına tahliye 
</HEADLINE>
<TEXT>

     Pop müzik sanatçısı Tarkan Tevetoğlu'nu, erkek arkadaşlarıyla çekilmiş fotoğraflarını basına sızdırmakla tehdit ettiği öne sürülen Süleyman Şahin, ilk duruşmada tahliye oldu. 
     İstanbul 4. Asliye Ceza Mahkemesi'ndeki duruşmaya, tutuklu sanık Süleyman Şahin katıldı. Duruşmaya müşteki Tarkan Tevetoğlu ile avukatı Süheyl Atay gelmedi. 
     Kimlik tespitinin ardından sorgusu yapılan sanık Süleyman Şahin, 16 yıldır ABD'de çalıştığını, dava konusu fotoğrafları da oradaki bir arkadaşının aracında bulduğunu söyledi. 
     Fotoğrafların orijinal değil, fotokopi olduğunu belirten Şahin, fotoğrafları bazı arkadaşlarına gösterdiğini, bunun duyulması üzerine de Tarkan Tevetoğlu'nun menajerinin kendisine ulaştığını anlattı. 
     Telefonla görüştüğü Tevetoğlu'nun ABD'deki menajerinin, para vermek istediğini ve üstü kapalı tehdit ettiğini öne süren Şahin, bunun üzerine cep telefonunu kapalı tutmaya başladığını ifade etti. 
     Kendisine ulaşamayan Tevetoğlu'nun menajerlerinin, eşini ve ailesini tehdit etmeye başladığını iddia eden Şahin, bunun üzerine Türkiye'ye geldiğini ve Tarkan Tevetoğlu'nun buradaki menajeriyle konuştuğunu anlattı. 
     Tehditlerden çok bunaldığı için bir TV kanalının İzmir Bürosu'na fotoğrafları teslim etmeye karar verdiğini belirten Şahin, fotoğrafları verirken kendisi ya da ailesinin başına bir şey gelmesi halinde yayınlanmasına ilişkin belge aldığını söyledi. 
     Bir gün sonra bu TV kanalı tarafından İstanbul'a çağrıldığını ifade eden Şahin, burada Tarkan'ın menajeri ve avukatı Süheyl Atay ile yapacağı görüşmede gizli çekim imkanı sağlamasının TV kanalı tarafından kendisinden istendiğini savundu. Menajer ve avukata gizli çekim yapılacağını söylediğini, bunun üzerine görüşmenin gerçekleşmediğini bildiren Şahin, TV kanalı yöneticilerinin de bu duruma kızıp fotoğrafları yayınlamış olabileceklerini öne sürdü. 
     Tarkan Tevetoğlu'nun menajerlerinin fotoğrafların orijinallerini bulması için kendisine baskı uyguladığını belirten Şahin, hiçbir zaman para talebinde bulunmadığını, ancak karşı tarafın para teklif ettiğini, fotokopi olan fotoğraflara kimsenin para vermeyeceğini düşündüğünü söyledi. 
     Duruşmada söz alan Şahin'in avukatı Zafer Bal, müvekkilinin müşteki taraftan para teklif edilmesi nedeniyle adeta suça itildiğini ileri sürerek, suç vasfı, tutuklu kaldığı süre ve dosya kapsamı göz önüne alınarak tahliye edilmesini istedi. 
     Şahin'in diğer avukatı Şerafettin Atik de, Bayrampaşa Cezaevi yönetimine Adalet Bakanlığı'ndan 3 ayrı yazı gönderilerek, Süleyman Şahin'in can güvenliğinin olmadığının bildirildiğini belirtip, bu yazıların dosyaya istenmesini talep etti. Tahliye talebi konusunda görüşü sorulan Cumhuriyet Savcısı Melih Şentürk, sanık hakkındaki suçlama dikkate alınarak tahliye talebinin reddine karar verilmesini istedi. 
     Dosya kapsamı, delil durumu, sanık hakkındaki suçlamanın vasfı ve tutuklu kaldığı süreyi göz önüne alarak Süleyman Şahin'in tahliyesine karar veren hakim, dava konusu fotoğrafların söz konusu TV kanalından istenmesini karara bağladı. 
     Tarkan Tevetoğlu ile avukatı ve tanıkların duruşmaya çağrılmasını kararlaştıran hakim, bu amaçla duruşmayı erteledi. İstanbul Cumhuriyet Başsavcılığı'nca hazırlanan iddianamede, Süleyman Şahin'in ''Tehdit ederek çıkar sağlamak'' suçundan 1 ile 3 yıl arasında hapis cezasına çarptırılması isteniyor. 
     
     






</TEXT>
</DOC>
