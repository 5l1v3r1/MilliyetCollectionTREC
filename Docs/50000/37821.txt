<DOC>
<DOCNO> 37821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur17.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Yürekleri yetiyorsa televizyonda karşıma çıksınlar" 
</HEADLINE>
<TEXT>

     DYP Genel Başkanı Tansu Çiller, Türkiye'nin iyi yönetilmediğini öne sürerek, ''Bu gemi rotasız'' dedi. 
     Koalisyondaki partilerin genel başkanlarına seslenen Çiller, ''Yürekleri yetiyorsa televizyon ekranında karşıma çıksınlar, hodri meydan'' dedi. 
     Çiller, İzmir'in Konak İlçesi Barış Mahallesi'nde, mahalle sakinleriyle sohbet etti. Çiller, bir kahvehanede yaptığı konuşmada, sıkıntıların her geçen gün büyüdüğünü, zam üzerine zam geldiğini ve ülkenin yangın yerine döndüğünü belirtti. 
     ''Ülkenin bu hale gelmesinin sorumlusu son 10 yıl değil, son 4 yılda iktidarda olanlardır'' görüşünü savunan Çiller, ''Bu gemi rotasız, bu kaptanın eline hangi gemiyi teslim ederseniz edin, bu gemiyi limana getiremez'' dedi. 
     İktidardan ayrılırken yüzde 8 büyüme hızı, ihracatta patlama, Gümrük Birliği ve Balkanlar'ın en güçlü ülkesini bıraktıklarını öne süren Çiller, şöyle devam etti 
     ''Elbette yanlış da olmuştur, ancak bugün gelinen noktanın sorumlusu bu beceriksiz iktidardır. Her söyledikleri yalan çıktı. Enflasyonu düşüreceğiz dediler, yangın bitecek dediler, bitti mi Daha da büyüdü. Eksi 3 olan büyüme hızını eksi 8'lere çıkardılar. 15 milyar dolar IMF'den geldi, halkın cebine mi girdi 4 yıl önce mi daha iyiydiniz, 2 yıl önce mi Her geçen gün daha da kötüye gidiyor ülke. Ne yapacağız, sandığı getireceğiz. Siz iktidar olacaksınız, millet iktidar olacak.'' 
     Koalisyondaki partilerin genel başkanlarına seslenen Çiller, ''Yürekleri yetiyorsa televizyon ekranında karşıma çıksınlar, hodri meydan'' dedi. 
     
     Esnaf ziyareti 
     Çiller, daha sonra Karabağlar esnafını ziyaret etti. Çalışlar Orman Ürünleri atölyesini de gezen Çiller, burada işveren ve çalışanlarla sohbet etti. Ülkede herkesin derin bir umutsuzluk içinde olduğunu, ancak buna gerek olmadığını dile getiren Çiller, Türkiye'nin büyük bir ülke olduğunu, yeniden ayağa kalkarak, üreten ve ihraç eden ülke haline geleceğini kaydetti. 
     Esnaf da sıkıntılarını dile getirerek, kepenk kapatmak zorunda kaldıklarını, birçok kişinin işporta tezgahı açarak geçimini sağladığını, vergi, SSK primlerini ödeyemediklerinden yakındılar. 
     Çiller de, seçim sandığını önlerine koymak için çabaladıklarını, tüm sorunları erken genel seçimin çözeceğini söyledi. 
     Çiller'in İzmir gezisine Genel Başkan Yardımcısı Ufuk Söylemez ve İzmir Milletvekili Yıldırım Ulupınar da katıldı. 






</TEXT>
</DOC>
