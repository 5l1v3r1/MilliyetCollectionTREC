<DOC>
<DOCNO> 46977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/soneko05.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine 'den döviz cinsinden satış ve halka arz... 
</HEADLINE>
<TEXT>

     Hazine yarın 364 gün vadeli döviz cinsinden iskontolu devlet tahvili ihalesi düzenleyecek. 17 Ekim Çarşamba günü ise halka arz yoluyla 182 gün 6 ay vadeli hazine bonosu satılacak. 
     Hazine Müsteşarlığı'ndan yapılan açıklamada, yarın satışa sunulacak 364 gün vadeli döviz cinsinden iskontolu devlet tahvillerinin ihraç tarihi 17 Ekim Çarşamba, geri ödeme tarihi de 16 Ekim 2002 olarak belirlendi. 
     Söz konusu ihalede katılımcılar, 10 bin ABD Doları nominal değerli tahvil için fiyat teklifinde bulunulacak ve ihalede ''tek fiyat ihale yöntemi'' uygulanacak. 
     Hazine'nin en son 9 Ekim tarihinde düzenlediği 91 gün vadeli bono ihalesinde toplam 683.4 trilyon liralık teklif gelirken, ihalede nominal 400.8 trilyon liralık satış gerçekleşmişti. İhaledeki net satış miktarı da 340.3 trilyon lira olmuştu. Bileşik faiz yüzde 92.49, basit faiz ise yüzde 71.15 olarak belirlenmişti. 
     Ayrıca, Çarşamba günü halka arz yoluyla satışa sunulacak 182 gün 6 ay vadeli bonoların ihraç tarihi aynı gün, geri ödeme tarihi ise 17 Nisan 2002 olarak tespit edildi. 
     Senetlerin dönem faizi yüzde 37, yıllık basit faizi yüzde 74 ve yıllık bileşik faizi ise yüzde 87.69 olarak öngörüldü. 
     Satış fiyatı her 100 bin nominal değerli senetler için 72 bin 993 lira olacak. Senetler en düşük 50 milyon lira ve katları şeklinde ihraç edilecek. 
     Satışa aracılık edecek banka ve aracı kurumlar bugün saat 16.30'dan sonra kamuoyuna duyurulacak. Yatırımcılar, Hazine Bonolarını 
     açıklanacak olan banka ve aracı kurumlar ile Merkez Bankası şubelerinden alabilecekler. Söz konusu bonolar banka ve aracı kurumlardan açıklanan faiz oranından satın alınacaklar, yatırımcılar tarafından ayrıca bir komisyon ödenmeyecek. Öte yandan Hazine açıklamasında, Müsteşarlıkça ihraç edilen Devlet Tahvilleri ve Hazine bonolarının vergilendirilmesi ile ilgili yasanın 11 Ekim'de TBMM Genel Kurulu'nda kabul edildiği hatırlatılarak, şöyle denildi ''Söz konusu mevzuat değişikliğiyle, 26 Temmuz 2001-31 Aralık 2002 tarihleri arasında ihraç edilen ve edilecek olan Devlet tahvilleri ve Hazine bonolarından elde edilen enflasyondan arındırılmış faiz kazançlarının 2001 yılı için 50 milyar liraya kadar olan tutarının, 2002 ve izleyen yıllarda bu tutarın her yıl için belirlenen yeniden değerleme oranında artırılması ile bulunacak tutarın, gelir vergisinden muaf tutulması ve beyannameye tabi olmaması öngörülmektedir.'' 
     






</TEXT>
</DOC>
