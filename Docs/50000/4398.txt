<DOC>
<DOCNO> 4398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/guncel/gun01.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tetikçi teslim oldu 
</HEADLINE>
<TEXT>

26 kişilik Hizbullah tetikçisi listesinde adı geçen Nizamettin Gökçe, önceki akşam İstanbul’da Zeytinburnu Emniyet Müdürlüğü’ne teslim oldu. Gökçe, birkaç yıldır örgütle ilişkisi olmadığını iddia etti 
     NACİ SAPAN ŞEYHMUS ÇAKAN, ÖZGÜR CEBE Diyarbakır DHA 

     Açıklanan Hizbullah tetikçileri arasında bulunan Haşim Alabalık, Abdülvahap Ekinci, Nurullah Gülsever, M. Guli Kınay, Haydar Solmaz, Hüseyin Sarıağaç, Ahmet Yeşil ve Ramazan Elmas’ın, Diyarbakır’daki eyleme katıldığı kesinleşirken, adları bu listede geçenlerde panik başladı. 26 kişilik Hizbullah tetikçisi listesinde adı bulunan Nizamettin Gökçe, önceki akşam İstanbul’da Zeytinburnu Emniyet Müdürlüğü’ne giderek teslim oldu. 
     
     Diyarbakır’a götürüldü 
     Aynı gece uçakla Diyarbakır’a getirilerek sorguya alınan Gökçe, Emniyet Müdürü Okkan ve korumalarının şehit edildiği eyleme katılmadığını ileri sürerek, arananlar listesinde adının bulunduğunu öğrenince teslim olduğunu söyledi. 
     1994 - 1995 yıllarında Hizbullah’ın sözde askeri kanadında "sorumlu" olarak görev yapan ve DGM’de açılan Hizbullah davasında ifadesi alınamadığı için "fezleke firarisi" olarak geçen Elazığlı doğumlu Gökçe 26 , ifadesinde birkaç yıldır örgütle ilişkisini kestiğini iddia etti. 
     
     Kardeşi "ajan" diye öldürüldü 
     Gökçe’nin kendisinden iki yaş küçük kardeşi Yılmaz Gökçe’nin de Hizbullah örgütünde görev aldığı ancak, 1997’de "ajan" olduğu gerekçesiyle Diyarbakır’ın Çınar ilçesine bağlı Pembeviran köyünde sorgulanarak öldürüldüğü ortaya çıktı. 
     Diyarbakır’daki son saldırıyı gerçekleştiren Hizbullah tetikçilerinin başında bulunduğu sanılan Haşim Alabalık tarafından öldürülen Yılmaz Gökçe’nin cesedi, geçen yıl Pembeviran köyünde buğday tarlasında yapılan kazıda bir sığınaktan çıkarıldı. Aynı yerde yine "ajan" oldukları gerekçesiyle öldürülen Aziz Başak, Yasin Özalp, Hatip Pirizade, Musa Bakışkan, Nurettin Güneş ve Hasan Bozan’ın cesetleri bulundu. 
     


 GÜNCEL 





















</TEXT>
</DOC>
