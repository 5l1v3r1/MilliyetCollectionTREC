<DOC>
<DOCNO> 41728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun09.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Saldırılar ABD'nin savunmasız olduğunu ortaya koydu" 
</HEADLINE>
<TEXT>

     ABD basınında, New York kentindeki Dünya Ticaret Merkezi ikiz kuleleri ile Washington'daki Pentagon binasına yönelik saldırıların, ABD'nin, savunmasız olduğunu ortaya koyduğuna ilişkin yazılar çıktı. 
     Phoenix'te yayımlanan Arizona Republic gazetesi, bazı üst düzey yetkililerin, saldırıdan önce, ''ABD'nin, uluslararası terörizmin dallanıp budaklanmasına göz yumduğu'' uyarısında bulunduğunu duyurdu. 
     Gazetede, ''İki dünya savaşından fazla yara almadan çıkan ABD'nin,ruhen ve bedenen saldırıya karşı savunmasız olduğu ortaya çıktı'' yorumu yapılırken, ''Bu seferki düşman diğerlerinden çok daha akıl almaz ve kurnaz, ancak eninde sonunda yakalanacak'' denildi. The Washington Post da, ''titizlikle planlanan saldırıların geniş çaplı bir operasyonla yürütüldüğünü'' duyurdu. Haberde, ''düşmanın, modern çağda ABD topraklarındaki savunma noktalarının içine girebildiğini kanıtladığı'' belirtilerek, ''Saldırılar, savunma ve istihbarat teşkilatının, Amerikan değerleriyle uyum içinde güçlendirilmesi gereğini açığa çıkardı. Bunlara havalanları ile sivil hedefler de dahil'' denildi. 
     Gazetede, ''teröristlerin, ABD halkının dürüstlüğü ve özgürlüğüne zarar vermesine izin verilmemesi gerektiği'' belirtilirken, ''ABD halkı, bundan böyle halka açık yerlerde tedirgin olabilir'' yorumu yapıldı. The Los Angeles Times gazetesinde de, ''Manhattan üzerindeki kül ve duman bulutuna rağmen, ABD demokrasisinin ayakta kalacağı'' belirtilirken, ''1915'de Lusitania yolcu gemisinin batırılması ve 2. Dünya Savaşı sırasındaki Pearl Harbor baskını gibi, bu saldırılar da ABD'yi değiştirdi'' denildi. The Houston Chronicle da, ''teröristlere karşı birlik olunması gerektiğini, ABD'nin bunu tek başına yürütemeyeceğini'' duyurdu. 







</TEXT>
</DOC>
