<DOC>
<DOCNO> 15159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/dunya/dun03.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Casusluk suçlaması 
</HEADLINE>
<TEXT>

Rusya, Hakkı Doğan ve Nesrin Uslu adlı iki Türkiye vatandaşını casusluk yaptıkları iddiasıyla tutukladı 
     CENK BAŞLAMIŞ Moskova 

     Bir süre önce ABD ile "casus savaşı"na giren Rusya, şimdi de ajanlıkla suçladığı iki Türk vatandaşının tutuklandığını açıkladı. Federal Güvenlik Servisi’nin FSB - eski KGB Stavropol bölümünden yapılan açıklamada, Hakkı Mutludoğan ve Nesrin Uslu adındaki Türk vatandaşlarının Rusya ile ilgili gizli bilgiler toplamaya çalıştığını öne sürüldü. Açıklamada, Kafkasya’daki Stavropol bölgesine Bulgaristan’dan gelen Mutludoğan’ın görünüşte ticaretle uğraştığı, gerçekte ise ajanlarıyla bağlantı kurarak bilgi topladığı ile sürüldü. FSB, Mutludoğan’ın Stavropol’daki Rus Kazak cossack toplumu ile de iyi ilişkiler içinde bulunduğunu bildirdi. 
     FSB açıklamasında, Uslu’nun ise ilk kez 1995 yılında bir Türk inşaat şirketinde çevirmenlik yapmak amacıyla Stavropol’a geldiği, ancak asıl amacının bölge ekonomisiyle ilgili bilgi toplamak olduğu iddia edildi. FSB, Uslu’nun Ankara’da Rusça öğrendiği ve daha sonra gizli serviste eğitim gördüğünü öne sürdü. 
     
İkili çalışmak istemiş      Örgüt ayrıca, Uslu’nun önce FSB ile temasa geçerek kendileri için çalışmayı önerdiğini, bu isteğinin kabul edilmemesi üzerine 50 bin dolar karşılığı bir FSB ajanını satın almaya kalkıştığını iddia etti. Söz konusu iki Türk vatandaşının, somut olarak hangi gizli bilgilere ulaşmaya çalıştığı ve şu anda nerede tutuldukları konusunda açıklama yapılmadı. 
     FSB, Türk vatandaşlarını ilk kez Çeçenistan dışındaki bir bölgede casusluk yapmakla suçluyor. Mutludoğan ve Uslu ayrıca, yılbaşından bu yana casusluk yaptıkları gerekçesiyle Rusya’da tutuklanan ilk yabancılar. Rusya ile ABD arasında kısa süre önce casus savaşı patlak vermiş ve iki ülke 50’şer diplomatı sınır dışı etme kararı almıştı. 
     


 DÜNYA 













</TEXT>
</DOC>
