<DOC>
<DOCNO> 7318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/spor/aspo.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bücür’den süper çalım 
</HEADLINE>
<TEXT>

Genç Emre, ani bir gece yarısı operasyonu ile İnter’e imza attı. Hem Galatasaray’ı, hem de menajeri Becali’yi devre dışı bıraktı 
     Erhan Telli 

     Hayal kırıklığı 
     GALATASARAY’ın süper bücürü Emre, Deportivo La Coruna maçından hemen sonra Florya’daki evinde İnter’le sözleşme imzalarken, hem Sarı - Kırmızılı yöneticileri, hem de menajeri Becali’yi devre dışı bıraktı. Yönetim, böylece tıpkı Hakan Şükür’ün transferindeki gibi bonserviste hayal kırıklığı yaşarken, Becali de adeta yıkıldı. 
     
     Bilgiç aracı oldu 
     EMRE, İnter ile ilk görüşmeyi iki ay önce yaptı. İtalyan kulübüne yakınlığı ile bilinen Celalettin Bilgiç’le birlikte İstanbul’a gelen İnterli yöneticiler, Emre ile her konuda anlaştılar. Ancak Emre, önce kulübüyle görüşmek istediğini söyledi. Bunun üzerine İtalyan yöneticiler, görüşme sonunu beklemeye başladılar. 
     
     G.Saray’la anlaşamadı 
     GALATASARAY, Emre’ye ödeme planı çıkardı. Genç futbolcu ise öncelikle peşin olarak 1 milyon 350 bin dolar istedi, hemen sözleşme imzalamaya da hazır olduğunu bildirdi. Nakit sıkıntısı çeken yönetim, bunu kabul etmeyince görüşmeler kesildi. Ayrıca yönetim, sezon sonuna kadar bir daha görüşmeme kararı alınca ipler koptu. 
     
     Sabaha karşı imza 
     İNTERLİ yöneticiler bunun üzerine yeniden devreye girdiler ve İstanbul’a geldiler. Emre’nin Florya’daki evinde önceki gece yapılan görüşmede anlaşma sağlandı. Ve genç yıldız, sabaha karşı kendisini üç yıl için İtalyan kulübüne bağlayan sözleşmeyi imzaladı. Gelişmeleri yakından izleyen yöneticiler ise beklemeyi tercih ettiler. 
     
     Restini çekti 
     EMRE’nin transfer olayını öğrenen Becali’nin genç yıldıza imza atmaması için baskı kurmaya çalıştığı, ancak bunu başaramadığı öğrenildi. Emre, Rumen menajere rest çekerken, Hagi ve Popescu’nun da görüşlerini aldı. Genç yıldız sözleşme yaparken, Galatasaray yönetimini de çalımladı ve 20 milyon dolarlık bir gelirden yoksun bıraktı. 
     
     Bonservis FİFA’lık 
     YÖNETİCİLER, Emre’den kendilerine imza atmasını istemişler ve "Gitmek istersen kolaylık sağlayacağız" sözünü vermişlerdi. Ancak ani bir operasyonla İnter transferi bitirince Galatasaray’ın en küçük bir yetkisi bile kalmadı. Şimdi bu futbolcunun da bonservisini Hakan Şükür’de olduğu gibi FİFA belirleyecek ve Galatasaray beklemek zorunda kalacak. 
     
İtalyanca öğrendi      Halil Özer 

     EMRE’nin Galatasaray’la yaptığı görüşmeler olumsuz sonuçlanınca hedef olarak İtalyan takımlarını seçtiği, bu nedenle de İtalyanca öğrendiği ortaya çıktı. Genç yıldızın üç ay önce İtalyanca öğrenmeye başladığı ve bir öğretmenden düzenli olarak ders aldığı belirtildi. İtalyanca’yı çok iyi konuşmayı hedefleyen Emre’nin mayıs ayı sonuna kadar ders almaya devam edeceği öğrenildi. 
     
Lucescu üzüldü      GALATASARAY Teknik Direktörü Mircea Lucescu’nun Emre’nin İnter’le sözleşme imzalamasına çok üzüldüğü belirtildi. Rumen hoca Sarı - Kırmızılı yöneticilerden Emre ile bir an önce anlaşmalarını istemişti. Lucescu’nun haberi alır almaz yakın çevresine, "Emre kalmalıydı. Daha yapacağı çok iş vardı. Gerçekten üzgünüm" dediği öğrenildi. 
     
OKAN sırada      GALATASARAY’da Emre’den sonra gözler Okan’a çevrildi. İnter’in Okan’a da talip olduğu ve transfer önerisini yaptığı öğrenildi. Ünlü futbolcuya İnter’in dışında İtalya ve İspanya’dan başka teklifler de bulunduğu belirtildi. Okan’ın İnter’le büyük ölçüde anlaşmaya vardığı, sözleşme imzalamak için de gün saydığı ifade edildi. 
     
Yönetim öfkeli      EMRE’nin Deportivo La Coruna maçından hemen sonra Florya’daki evinde kendisini İnterli yapan sözleşmeye imza atması, Sarı - Kırmızılı yönetimi şoke etti. Genç futbolcuya öfkeli olan yöneticilerin en kısa sürede Emre ile görüşecekleri öğrenildi. Asbaşkan Ali Dürüst, "Emre şu ana kadar bize bir şey söylemedi. Gelişmeleri yakından izliyoruz" demekle yetindi. 
     
HAKAN Çok iyi oldu’      GALATASARAY’dan Inter’e geçen sezon transfer olan Hakan Şükür, Emre’nin de gelecek olmasına çok sevindiğini söyledi. Hakan, "Hem benim, hem de kendisi için çok iyi oldu. Genç yaşta gelmesi daha da iyi. Çünkü burada kaliteli orta saha oyuncusu az. Üstelik Emre’nin mücadele gücü de fazla. Gol atmak gibi bir stresi de yok. Burada büyük işler başaracak" dedi. 
     
Arkadaşları ne diyor      Türkiye’yi aşmıştı’ 
     GALATASARAYLI futbolcular Emre’nin İtalya’da da başarılı olacağı görüşünde birleştiler. Ergün, "Onun için çok iyi oldu. Türkiye ligini aşmıştı. Futboluyla Dünya’nın her takımında oynayabilecek düzeyde. İnter’de Hakan ile birlikte Emre’ye yürekten başarılar diliyorum" dedi. Diğer futbolcuların görüşleri ise şöyle 
     
     BÜLENT 
     Hem çok üzüldüm hem çok sevindim. Ona Dünya’nın en iyi futbolcusu olarak gösterilen Figo’dan bile çok daha iyi olduğunu söylemiştim. Başarılar diliyorum. 
     
     FATİH 
     Onun adına çok mutlu oldum. Türkiye’den Avrupa’ya giderek futbol oynayabilecek nadir oyunculardan biri. İyi bir seçim yaptı. İnter’de başarılı olacak. 
     
     HASAN 
     Çok sevindim. Hayırlı olmasını diliyorum. O artık Türkiye’de yapabileceklerinin tümünü tamamlamıştı. Tam zamanında gitti ve en iyisini yaptı. Yüreğimiz onunla. 
     
     KEREM 
     Emre’nin İnter’le imza attığını gazetenizden okudum. Türkiye’nin en yetenekli oyuncularından biri. İtalya’da da büyük başarılara imza atacağına inanıyorum. 
     
     B.EMRE 
     Emre’nin hayallerinden birisini daha gerçekleştirmesine gerçekten çok sevindim. O, futbolu ve tekniğiyle İtalya’da da başarılı olacaktır. Kendisini kutluyorum. 
     


 SPOR 






























</TEXT>
</DOC>
