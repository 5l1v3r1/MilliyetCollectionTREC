<DOC>
<DOCNO> 14099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/soneko05.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Mart ayının zam rekortmeni biber 
</HEADLINE>
<TEXT>

     İstanbul'da geçen ayın zam rekortmeni, yüzde 39.1'lik artışla biber oldu. 
     Biberi, yüzde 35.5'lik artışla tüpgaz, yüzde 28.6'lık artışla da bilimsel edebi kitap izledi. Yılın ilk 3 ayı itibariyle ise fiyatları en çok artan ürünler yüzde 158.6'lik artışla taze fasulye, yüzde 76.5'lik artışla biber, yüzde 73.5'lik artışla da mandalina oldu. İstanbul Ticaret Odası İTO Mart ayı ve ilk 3 aylık dönemde İstanbul'da perakende fiyatları en fazla artan maddeleri açıkladı. Açıklamaya göre, geçen ay en yüksek artış kilogram fiyatı 1 milyon 346 bin liranın üzerine çıkan biberde görüldü. 
     Geçen ay perakende fiyatı en fazla artış gösteren maddelerden 12 kilogramlık tüpgazın fiyatı 8 milyon 590 bin lira, bir adet bilimsel edebi kitabın fiyatı da 900 bin lira oldu. Geçen ay yüzde 25.2'lik artışla 2 milyon 900 bin lira olan kaset fiyatlarını ise yüzde 25.0'lik artışla taksi fiyatları izledi. Geçen ay yüzde 20'nin üzerinde fiyatları artan diğer maddeler arasında aluminyum mutfak eşyası, telefon ücreti, elektrik, badana boya işçiliği, odun ve kahve geliyor. Fiyatı en az artan maddeler ise Bafra sigarası, kahvaltılık margarin ve erkek berberi. Bafra sigarası yüzde 8.1, kahvaltılık margarin yüzde 8.3 ve 1. sınıf erkek berberi yüzde 8.4 zam gördü. 




</TEXT>
</DOC>
