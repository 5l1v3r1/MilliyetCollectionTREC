<DOC>
<DOCNO> 18204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo01.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "İyi kapanan Arnavutluk defansını aşamadık" 
</HEADLINE>
<TEXT>

     A Milli Futbol Takımı Teknik Direktörü Şenol Güneş, iyi kapanan Arnavutluk savunmasını açamadıklarını söyledi. 
     Güneş, karşılaşma sonrasında yaptığı değerlendirmede, hazırlık maçı olmasına karşın maçı kazanmak için sahaya çıktıklarını, ancak başarılı olamadıklarını belirtti. 
     ''Bu karşılaşma bizim son hazırlık maçımızdı, hatalarımızı görmemiz açısından çok önemliydi'' diyen Güneş, şunları söyledi 
     ''Arnavutluk'un, iyi futbol oynayan bir ekip olduğunu, maça çok ciddi ve güçlü olarak çıkacağını biliyorduk. Alan savunması yaptılar ve kapanan defansı açmakta başarılı olamadık. Çok pozisyon bulduk, ancak golü bulamadık. Yüksek tempolu oynayamadık. 
     Rakibimiz daha kontrollu bir oyun sergiledi ve maçı bize göre daha ciddiye aldı. Bu son hazırlık maçımızdı, hatalarımızı görmemiz açısından önemliydi, hatalarımızı gördük. İlerleyen hazırlık çalışmalarımızda bu hataları gidereceğiz.'' 
     Gaziantep'te bulundukları için mutlu olduklarını, futbolseverlerin karşılaşmaya gösterdikleri ilgiye de sevindiklerini kaydeden Güneş, ''Bize gereken desteği verdiler ama biz karşılığını verip onları sevindiremedik'' dedi. Güneş, ilk kez şans verdiği futbolcuların daha çok çalışmaları gerektiğine dikkati çekti. 







</TEXT>
</DOC>
