<DOC>
<DOCNO> 44362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sondun08.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadılar Bayramı'nda Bush maskeleri ve itfaiyeci kostümleri yok satıyor 
</HEADLINE>
<TEXT>

     ABD'de 11 Eylül terörist saldırılarından ardından ilk Cadılar Bayramı için ''kahramanlık'' simgesi olarak Başkan George Bush'un maskeleri ile itfaiye ve polis kostümleri yok satarken, 11 Eylül'ü anmaya yönelik para ve pul basımı planlanıyor. 
     Saldırılar, zaten gerileme döneminde olan ekonomiyi iyice zorlarken, pek çok iş kolu üzerinde farklı sonuçlara yol açtı. 
     Yapılan araştırmalara göre, saldırıların şokuyla evinde televizyon karşısından ayrılmayan çoğunluk, evden sipariş verdiği pizza ve hamburger gibi festfud tüketimine yüklendi. 
     Havayolu, turizm ve borsa gibi alanlar çökerken, festfud tüketiminin özellikle saldırılardan sonraki haftada artış kaydetti. 
     ''Morali bozulan'' halkın, restoranlarda yemek yemek istemediği yorumu yapılıyor. 
     Bazı gazeteler, ülkenin teröre kurban verdiği sırada, eğlenceli faaliyet olarak değerlendirilen dışarıda yemenin, etik olarak uygun olup olmadığı yönünde tartışmaları işledi. 
     ABD'de Cadılar Bayramı'nın kutlanacağı 31 Ekim yaklaşırken, kostüm seçimlerinde de ''kahramanlık'' temasının ön plana çıktığı belirtiliyor. Beyaz Saray'a birkaç sokak ötedeki ''Al's Magic'' Al'ın Sihiri adlı dükkanda, Başkan George Bush'un maskelerinin yok sattığı, ülke genelinde itfaiyeci ve polis kostümlerinin eskiye oranla çok fazla tercih edildiği kaydediliyor. 
     Kongre üyeleri de, 11 Eylül kurbanlarını anmak için ''Amerika'nın ruhu'' adıyla para basılması yönünde çalışma yürütüyor. Önerilen tasarımlarda Pentagon, Dünya Ticaret Merkezi ve Amerikan bayrağı birarada kullanılıyor. Hatıra pulların basılmadı da gündemde bulunuyor. Kongre, uçak yolcularına 2 dolarlık güvenlik vergisi getirme konusunda da çalışmalara başladı. 
     Evli çiftlere tanınan hakların eşcinsel çiftlere verilmesinden yana olmayan Kongre, 11 Eylül'de Pennsylvania'da düşen uçaktaki yardımcı pilot ve bir yolcu ile Dünya Ticaret Merkezi enkazının altında kalan bir itfaiye memuru eşcinsellerin ''eşlerine'', bütün kurbanların eşlerinin yararlandığı haklar tanıdı. 
     ABD'nin her yerinden, kurbanların ailelerine bağış yağıyor. 
     ''eşcinsel aileler'' de bu bağıştan yararlanabilecek. 
     ABD'de uyuşturucu karşıtları, saldırılarda parmağı olan Usame bin Ladin'in barındığı Afganistan'daki afyon tarlalarını da hedef aldılar. 
     Uyuşturucu karşıtları, bu maddelerin kullanımının, sadece tehlikeli ve yasalara aykırı olduğunu vurgulamakla kalmıyor, bunu ''Amerikan karşıtı'' bir davranış olarak sunuyor. 
     Hükümet yetkilileri, Bin Ladin'in, Afganistan'daki Taliban rejiminin uyuşturucudan kazandığı yüklü paradan yararlandığına ve ABD'ye karşı terörist faaliyetlere finans sağladığına inanıyor. 
     Amerikan halkının büyük bir çoğunluğunun İslam'ı tanımadığı ortaya çıktı. 
     Public Agenda adlı kuruluşun yaptığı kamuoyu yoklamasına göre, nüfusunun yüzde 2'si Müslüman olan Amerika'da, halkın sadece yüzde 7'si İslam'ı tam olarak anladığını söyledi. 
     Halkın yüzde 35'i Arap asıllılara daha az güvendiğini, yüzde 58'i ise uçaklara binmeden önce Arap asıllıların mutlaka özel güvenlik kontrolünden geçmesi gerektiğini belirtti. 
     






</TEXT>
</DOC>
