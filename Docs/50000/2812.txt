<DOC>
<DOCNO> 2812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sonspo04.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gori'nin kaburgasının kırıldığı doğrulanmadı 
</HEADLINE>
<TEXT>

     İtalyan gazeteleri, bu akşam Teknik Direktör Fatih Terim ile görüşmesi planlanan Fiorentina Başkanı Cecchi Gori'nin dün akşam evinde küçük bir kaza geçirdiğini yazdı, ancak Gori'nin kaburga kemiğinin kırıldığı yolundaki haberler doğrulanmadı. 
     Gori'nin bu rahatsızlığının, Fatih Terim ile bu akşam gerçekleşmesi beklenen görüşmeyi engelleyecek boyutta olmadığı bildirildi. 
     Gazeteler bugünkü haberlerinde, Teknik Dirketör Terim'e büyük destek verirken, Floransa halkının anlaşma sağlanacağını umut ettiğini belirttiler. 
     Fiorentina Kulübü'ne danışmanlık da yapan gazeteci-yazar İndro Montanelli, La Gazetta Dello Sport gazetesinde yer alan açıklamalarında, ''Eğer Terim'i kaybederse, Floransa büyük zarar görür'' görüşünü dile getirdi. 
     91 yaşındaki Montanelli, Terim'in imza atmaması halinde danışmanlık görevinden istifa edeceğini belirtirken, ''Sanırım, Terim artık Milan ile anlaştı. Cecchi Gori'nin suçundan Floransa'dan ayrılacak'' dedi. 
     Bu arada gazetenin dün başlattığı Terim'e destek kampanyasından dolayı gazeteye faks ve e-mail yağdığı bildirildi. Faks ve e-maillerde, ''Terim imzalamazsa Gori'de gitmek zorunda'' görüşünün ağırlıklı olarak yer aldığı kaydedildi. 
     Gazeteye, Fiorentina taraftarları dışında, İnter ve Milan taraftarlarından da fakslar gelirken, İnter ve Milanlı taraftarların,''Umut ediyoruz ki Terim-Gori görüşmesi kötü geçer. Bu şekilde İnter Milan Terim'i rahatlıkla alabilir'' diye yazdıkları belirtildi. 
     Corriere Dello Sport ise manşetten ''Terim son iş'' ifadesini kullanırken, Cecchi Gori'nin evinde yapılacak görüşmede başkanın Terim'in isteklerini kabul etmeye hazır gibi göründüğü vurgulandı. 
     Floransa'nın yerel gazetelerinden Lanazione de ''Güle güle dememek için bir görüşme'' başlığını kullandı. Gazeteye demeç veren Fioretina'nın eski teknik direktörü Giovanni Trapattoni ise ''Terim'in büyük bir takımı var. Bir işe başladı ve bunu bitirmek zorunda. Takım ve şehir arasında çok iyi bir diyalog yarattı. Şimdiye kadar yaptıklarını devam ettirerek, Floransa'da kalması onun için yararlı olur'' dedi. 
     Öte yandan, Fiorentina Kulübü çevrelerinden alınan bilgide, bu akşam TSİ 21.30'da Başkan Cecchi Gori ile Terim'in, Gori'nin Floransa'daki evinde görüşme yapacakları belirtilirken, görüşmeden mutlak bir kararın çıkmayabileceği, tarafların önümüzdeki günlerde de sözleşmenin yenilenmesiyle ilgili görüşmeleri sürdürecekleri bildirildi. Terim'in, Gori ile görüşmesinden sonra yapılacak diğer konuşmaların kulüp Genel Menajeri Giancarlo Antognoni ile süreceği öğrenildi. 




</TEXT>
</DOC>
