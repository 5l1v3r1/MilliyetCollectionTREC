<DOC>
<DOCNO> 2510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/guncel/gun15.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Telefon dinlemeye Yargıtay sınırı 
     Yargıtay 8. Ceza Dairesi, telefonların dinlenmesi veya tespitiyle ilgili olarak yargıç kararı alınıp alınmamasını değerlendirme yetki ve görevinin savcılara ait olduğuna işaret ederek savcıların yerinde görmedikleri bu tür talepleri, direkt olarak reddetmeleri gerektiğine karar verdi. Kararda, "savcılıkça iletişimin tespitine gerek duyulduğu takdirde hakimden karar istenecektir" denildi. ANKARA Milliyet 

     Baz’cıları üzecek karar 
     Yargıtay, halk sağlığını tehdit ettiği gerekçesiyle halen tartışılan GSM antenleri konusunda emsal oluşturacak bir karar verdi. Tüm yerel mahkemeleri bağlayan karara göre, apartman kat maliklerinden herhangi birinin karşı çıkması durumunda GSM şirketleri istedikleri yere baz istasyonu kuramayacaklar. ANKARA ANKA 

     Türk kamyonunda 130 kilo eroin 
     Türkiye’den Almanya’nın Düsseldorf kentine giyim eşyası taşıyan Türk kamyonunda 130 kilo eroin bulundu. Avusturya’nın Wels sınır kapısında yakalanan kamyonun şoförü, ilk ifadesinde, eroinin Hollanda’daki bir adrese teslim edilmesi için kendisine 170 bin Avusturya şilini yaklaşık 7.8 milyar lira ödendiğini itiraf etti. ALİ H. YURTSEVER Viyana 

     Kokaini heykel yapıp kaçırdılar 
     Kolombiya’dan, Bulgaristan üzerinden Arnavutluk’a gönderilen bir kolide arama yapan Bulgar polisi, ilginç bir kaçakçılığı ortaya çıkardı. Kolinin içindeki 18 kilo ağırlığındaki iki adet heykelin kokainden imal edildiği anlaşıldı. Ele geçirilen kokainin 5 milyon mark değerinde olduğu bildirildi. 
     
     Nikotinsiz sigara keyfi 
     Amerikan sigara üreticisi Vector Group, nikotinsiz sigara üretmek amacıyla genetik değişikliğe uğratılmış tütün yetiştirdi. Firma adına yapılan açıklamada, nikotinsiz tütünle imal edilen sigaranın tadının klasik sigarayla aynı olduğu belirtildi ve nikotinsiz sigaranın bağımlılık yaratmayacağı öne sürüldü. 
     


 GÜNCEL 




















</TEXT>
</DOC>
