<DOC>
<DOCNO> 48522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/yasam/yas01.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne baba kalacak ne de koca 
</HEADLINE>
<TEXT>
Erkeksiz de bebek olurmuş 
ABD’li bilim adamlarının son buluşu sayesinde kadınlar spermsiz de hamile kalabilecek. Ama doğacak bebekler kız olacak ve zamanla erkek kalmayacak 
     DIŞ HABERLER SERVİSİ 

     ABD’li bilim adamlarının yaptığı son araştırmalar, erkeklerin dünyadaki hakimiyetine büyük darbe vuracak, hatta onları yeryüzünden tamamen silecek türden... Hollywood filmleri için bile son derece uçuk sayılabilecek araştırma sonuçlarına göre kadınlar kendi kendine, yani hiç erkek olmadan hamile kalabilecek. 
     
     Hücre bölünmesi 
     KOBAYLAR üzerinde çalışan Los Angeles Üreme İlaçları ve Genetik Enstitüsü bilim adamları, yumurtaların kendi kendilerine kromozom üretmesini sağladı. Bu yöntemle yumurtalar, insan hayatının da başlangıcı sayılan hücre bölünmesinin başlaması için yeterli miktarda kromozomu kendi kendilerine üretebildiler. 
     NORMAL insan üremesi için yumurtanın 23 çift kromozom taşıması gerekiyor. Bu yumurtaların döllenmesini sağlayacak spermin de yine 23 çift kromozomla üreme sürecine katılması gerekiyor. Ancak yeni yöntem, yumurtaların kendi kendine kromozom üretmesini sağladığından sperme dolayısıyla bir erkeğe hiç ama hiç gerek kalmıyor. 
     
     Sona kalanlar yaşadı 
     ANCAK bu yöntemle tüm bebekler dişi oluyor. İnsanlar üzerinde denenmeyen yöntem, uygulanmaya başlarsa öbür milenyumda yaşayanlar, erkekleri uzun yıllar önce dünyada yaşamış bir canlı türü olarak hatırlayacak. Tabii erkek neslinin son demlerine yetişenlerin de ölmeden önce keyifli günler geçireceği söylenebilir. 
     



 YAŞAM 






















</TEXT>
</DOC>
