<DOC>
<DOCNO> 45132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/ekonomi/eko01a.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington’da zor pazarlık 
</HEADLINE>
<TEXT>

     YASEMİN ÇONGAR 

     Devlet Bakanı Kemal Derviş’in Washington’da, IMF ve Dünya Bankası yönetimleri, ABD Hazine Bakanlığı ve Eximbank’ıyla yürüttüğü temaslar, Türkiye’nin 2002 yılında gereksinmesi olan dış finansmanın miktarı ve kaynakları konusunda yoğunlaşıyor. Derviş, kaynak talebini, 11 Eylül saldırılarının yarattığı olumsuz piyasa koşullarının Türk ekonomisine ek bir darbe vurduğu teziyle desteklerken, IMF yetkilileri "ek finansman" konusunda" çekimser davranıyorlar. Ancak beklentiler, Türkiye’nin 2002’de ödemesi gereken 5 milyar dolar borcunun ertelenebileceği ve ek finansmanın da içte ve dışta özel sektör kaynaklarından sağlanabilmesi için bir ortak formül bulunabileceği yönünde. 
     
     11 Eylül tartışması 
     IMF kaynakları, "Henüz borç erteleme ya da yeni bir finansman paketi gündemde değil. 2002 bütçesinin nasıl çıkacağını görmemiz gerekiyor. Rakamlar üzerinde çalışma sürüyor" derken, 11 Eylül’ün Türk ekonomisine etkisi konusunda da, "Bütün ülkelerein ekonomileri bu saldırılardan etkilendi. Ancak Türkiye’nin kendi programını uygulama kararlılığı ve hedefleri tutturma başarısı için tek ölçüt 11 Eylül değil" yorumunu yapıyorlar. Bu yorum, IMF’nin enflasyon rakamları başta olmak üzere, programın ulaşılamayan hedefleri konusunda, Ankara’ya da ciddi sorumluluk biçtiğini yansıtıyor. 
     Derviş’in önceki gün biraraya geldiği Dünya Bankası Başkanı James Wolfensohn ise, 11 Eylül’ün Türk ekonomisine verdiği zararı hesaba katmanın gerekeceğini belirterek, "daha ılımlı" bir tavır sergiledi. 
     
     Gözler özel piyasalarda 
     Derviş’in görüşmelerinin ilk gününde basına yaptığı açıklamalar ise, Türkiye’nin 2002’de sadece IMF ve Dünya Bankası’ndan değil, özel piyasalardan kaynak sağlama çabasına da ağırlık vereceğini yansıttı. Ancak 11 Eylül sonrasında, özel piyasalarda da daralma yaşanması, Türkiye’nin kaynak arayışını zora sokabilir. 
     "11 Eylül’den sonra dünya değişti. 2002 büyüklüklerini, hedefleri bu yeni şartlara uydurmamız gerek. Ancak 11 Eylül’ün yarattığı bu yükü tartmak ve ölçmek zor. Çok net bir rakam belirlemek için çok erken" diyen Derviş, borç ödemelerinin bir kısmının ertelenmesinin yanısıra, "iç ve dış finansman arayışında" olduklarını belirtmişti. 
     
     Devleti küçültme görevi 
     Bu arayışın "dış finansman" boyutunun önümüzdeki dönemde netleşmesi beklenirken, IMF yönetimi, Derviş’in de pazartesi günü vurguladığı gibi, "Türkiye’nin de devleti küçültmek için somut adımlar atmasını" istiyor. 
     IMF, devlet harcamalarının Milli Gelir’in beşte birini aşar olmasını "kabul edilemez" bulurken, Derviş de pazartesi günkü basın toplantısında, Türkiye’deki bakan sayısının birçok ülkedekinin iki katından fazla olduğunu hatırlatarak, ilk aşamada hükümetin küçülmesi gerekebileceğini ima etmişti. 
     Haftasonunda Ankara’ya dönmesi beklenen Derviş, temaslarının sonuçlarını bugün Washington’da basın toplantısıyla açıklayacak. 
     



 EKONOMİ 



















</TEXT>
</DOC>
