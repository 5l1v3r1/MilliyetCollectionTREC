<DOC>
<DOCNO> 27243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/ekonomi/eko07.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MALİ SEKTÖR HİSSELERİ ÖNÜMÜZDEKİ GÜNLERDE ÖNCÜ OLMAYA ADAY 
</HEADLINE>
<TEXT>
Endeksin yönünü hacim belirleyecek 
Uzun vadeli göstergeler satışta iken kısa vadeliler alım eğilimini sürdürüyor 
     Zeynep Candan AKTAŞ 

     Haftayı ortalamalar civarında sıkıntılı geçiren endeks 11,152 puana dek süren destek arayışlarının ardından toparlanarak kapanışı 11,839 puandan gerçekleştirdi. 
     Endeksin kısa vadeli göstergeleri çıkış eğilimini korurken, uzun vadeli göstergelerde satış eğilimi daha baskın. Senet bazında da benzer durumun izlenmesiyle önümüzdeki günlerde yön belirleyici en önemli unsurun işlem hacmi olacağı görülüyor. İşlem hacmindeki olası daralmalar desteklere doğru geri gelme ve sıkışma olasılığını artırırken, artışlar ise kısa vadeli göstergelerin çıkış eğilimiyle desteklendiğinden, dirençlerin daha kolay kırılmasını sağlayabilir. 
     Diğer taraftan, mali kesim senetlerinin diğerlerine göre oldukça güçlü görünmesi ve tarihi zirvelere yönelmeleri yeni bir harekette bu senetlerin öncü olacağını gösteriyor. 
     Zaten piyasanın işlem hacminin de önemli bir kısmını gerçekleştiren bu senetlerde dirençlerin kırılması yönünde gelişebilecek hareketler diğer senetlere de olumlu yansıyacaktır. Ya da tam tersi desteklere doğru olası geri çekilmeler zaten zayıf olan diğer senetlerin de daha zayıflamalarını sağlayacaktır. 
     
     Önümüzdeki günler önemli 
     Endeksin gelişimine bir diğer açıdan bakıldığında da, işlem hacminin önemli olduğu görülüyor. Yukarı eğimli bir ters omuz - baş - omuz oluşumu izlenen endekste, yukarı doğru gelişecek atakların mutlaka hacimle desteklenmesi gerekiyor. Kısa vadeli göstergelerce teyid edilen bu görünümü şu anda, haftalık MACD'de destekliyor. Nisbeten daha kısa vadeleri ifade eden CCI, Stochastic ve Ultımate'te kararsız bölgelerde izlenen düşüş görünümleri ise ancak işlem hacmindeki artışla kırılabilir. Daha önce iki kez tabandan çıkmayı deneyen ancak, krizlerle daha da geri gelen endeks için önümüzdeki günler önemli bir deneyim olmaya aday. 
     
     Destekler 11,500-11,000’de 
     Olası şekilde 13,000 direncinin kırılması halinde endeksin kısa vadeli düzeltmesini tamamladığı ve yeni bir çıkışa doğru gittiğini söylemek mümkün olacak. Bu hafta için endeksin destekleri 11,500 ve 11,000'de iken, dirençler 12,500 ve 13,000 seviyesinde bulunuyor. 
     Bol kazançlı haftalar dileğiyle. 
     



 EKONOMİ 



















</TEXT>
</DOC>
