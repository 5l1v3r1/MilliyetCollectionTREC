<DOC>
<DOCNO> 10746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/soneko03.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP iktisatçılarını kampa aldı 
</HEADLINE>
<TEXT>

     Cumhuriyet Halk Partisi Genel Başkanı Deniz Baykal, Hükümetin artık inandırıcı olması gerektiğini kaydederek, ''Hükümetin siyasi kaygılarının ekonomik düşüncelerin önüne geçtiği anlaşılmakta, buna bir son verme ihtiyacı var'' dedi. 
     CHP Ekonomi Masası'nın bir süredir yaptığı çalışma ve değerlendirmelerin ele alınacağı toplantı, Silivri Klasis Otel'de başladı. 
     22 ekonomistin katıldığı ve basına kapalı olarak iki gün devam edecek toplantıya Deniz Baykal'ın kazak ve kadife pantolondan oluşan spor kıyafetiyle katılması dikkat çekti. Toplantı öncesinde gazetecilerin soruların yanıtlayan Baykal, ''Bugün iktisatçılarımızı kampa alıyoruz'' dedi. 
     CHP olarak ülkenin içinde bulunduğu kriz karşısında izlenecek politikayla ilgili bir çalışma yürüteceklerini dile getiren Baykal, alternatif program ve çözüm önerilerinin ele alınacağını bildirdi. 
     Bu çalışmaların Türkiye'nin krizden çıkma çabalarına da bir katkı sağlayacağını vurgulayan Baykal, şunları söyledi 
     ''Yaşadığımız olaylardan ders çıkarmak zorundayız. Aynı yanlışları tekrar etmemek zorundayız. CHP olarak daha önce izlenen istikrar programı konusunda uyarılarımızı hep yaptık ve programın bir krize dönüşme ihtimaliyle ilgili ikazlarımızı, değerlendirmelerimizi kamuoyuna sık sık yansıttık. Şimdi haklı çıkmış olmanın verdiği güçle önümüzdeki döneme ilişkin değerlendirmelerimizi kamuoyuna yansıtmak istiyoruz.'' 
     Bu toplantının bir alternatif program çalışması olarak değerlendirilebileceğini kaydeden Baykal, hükümetin nasıl bir program izleyeceğine yönelik arayışı bulunduğunu, kendilerinin de bu arayışın neleri gözetmesi gerektiği konusundaki görüşleri ortaya koyacaklarını vurguladı. 
     Türkiye'de bankacılık sektörüyle ilgili tartışmaları anımsatan Baykal, CHP olarak üç yıldır bu konuyu ortaya koyduklarını ve bu boyuta gelmeden anlatmaya çalıştıklarını bildirdi. 
     Baykal, sözlerini şöyle sürdürdü 
     'Bankacılık sektörünün Türkiye'de yolsuzluk ekonomisinin somutlaştığı bir alan olması açısından önem taşıdığına dikkati çekmek istiyoruz. O nedenle enflasyonla mücadele yolsuzlukla mücadele anlamına geliyor. Ülke ekonomisinin temizlenmesi anlamına geliyor. Bu da bunu yapabilecek bir siyasi iradenin varlığını zorunlu kılıyor. Yani bir istikrar programının ekonomi dışı gerekleri var.'' 
     Baykal, hükümetin hazırlamakta olduğu yeni programla ilgili bekledikleri olumsuzlukların olup olmadığının sorulması üzerine de, şunları söyledi 
     'İstikrar programının siyasi güveni de taşıyabilmesi lazım. olsuzlukla mücadele konusunda o güveni taşıyabilmesi lazım. Bankacılık sektörünün gerçekten arındırılması konusunda kararlı bir uygulama yapılacağı konusunda o güveni vermesi lazım. Kağıt üzerindeki bekleyişlerle bu işi çözmek mümkün değil.'' 
     Baykal, Türkiye'de bankacılık sektöründe kamu bankalarında 20 milyar dolara kadar çıkan, özel bankaların bir kısmında da 15 milyar dolar düzeyinde bulunan büyük yükün kimin sırtına yıkılacağının çok önemli bir başka konuyu oluşturduğunu vurguladı. 
     Deniz Baykal, ''Bu çok önemli bir konudur. Bu konudaki programın anlayışı ne olacak onu görmek istiyoruz. Vergi mükellefine bu yükü aktarmaya yönelik bir çalışmayı bizim kesinlikle haklı bulmamız mümkün değildir.'' dedi. 
     Baykal, kendisine yöneltilen ''Hükümet yetkililerinin IMF reçetelerinin artık çağ dışı kaldığı yönünde demeçleri oldu. Bunu siz nasıl değerlendiriyorsunuz '' sorusuna şu yanıtı verdi 
     'Tabii çok hüzün verici bir tablo. Bir hükümet IMF ile 3 kez niyet mektubu imzalayacak, imzalarken içeriğiyle ilgili hiçbir düşünce ortaya koymayacak, ne söylenirse aynen kabul edecek ve bunu yapan hükümet sonra çıkacak IMF hakkında bu sözleri söyleyecek. Bu inandırıcı değildir. Hükümetin artık inandırıcı olması lazımdır. Hükümetin siyasi kaygılarının ekonomik düşüncelerin önüne geçtiği anlaşılmakta, buna bir son verme ihtiyacı var.'' 
     Baykal ayrıca, Devlet Bakanı Kemal Derviş'le ilgili bir soru üzerine, ''Hiç şüphe yok iyi bir insan ama iyi bir teknokratın bu tabloyu düzeltmeye yetip yetmeyeceğini hep birlikte göreceğiz'' dedi. 
     Ekonomik krizin neden ve sonuçları ile CHP'den alternatif program ve çözüm önerilerinin ele alınacağı Ekonomi Zirvesi'ne, eski bakanlardan Prof. Dr. Abdülkadir Ateş, Finansal Forum Genel Yayın Yönetmeni Gökhan Çırnaz, Dış Ticaret eski müsteşarı Yavuz Ege, Turizm Bakanlığı eski müsteşarlarından Nazif Ekzen, CHP Genel Sekreter Yardımcısı Algan Hacaloğlu, SSK eski genel müdürlerinden Kemal Kılıçdaroğlu, TÜRMOB Genel Başkanı Mustafa Özyürek, CHP Genel Başkan Başdanışmanı Bülent Tanla, İş Bankası Yönetim Kurulu Üyesi ve İktisatçı Enis Tütüncü, Merkez Bankası eski başkan yardımcılarından Zekeriya Yıldırım, DPT eski müsteşarlarından Ali Tigrel, CHP Parti Meclisi Üyesi Ali Kemal Kumkumoğlu, CHP İstanbul İl Başkanı Ali Topuz ile aralarında Prof. Dr. Cevdet Erdost, Prof. Dr. Hüsnü Erkan, Prof. Dr. Yakup Kepenek, Prof. Dr. Oğuz Oyan, Prof. Dr. Besim Üstünel'in de bulunduğu öğretim üyeleri ve iktisatçılar katılıyor. 
     Bu arada daha önce katılacağı bildirilen Marmara Üniversitesi İktisadi İdari Bilimler Fakültesi Öğretim Üyesi Prof. Dr. Hurşit Güneş toplantıya katılmadı. Basına kapalı olarak devam eden toplantıda ele alınan konulara ilişkin yarın bir basın toplantısı düzenlenecek. 




</TEXT>
</DOC>
