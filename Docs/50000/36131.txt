<DOC>
<DOCNO> 36131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/dunya/adun.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Klonlamaya 30 gün kaldı 
</HEADLINE>
<TEXT>

İnsan kopyalama hareketinin öncüleri Profesör Zavos ve Doktor Antinori ilk deneyi bir Akdeniz ülkesinde 30 gün sonra gerçekleştireceklerini açıkladılar 
     YASEMİN ÇONGAR Washington 

     Kutsal kitapların, din kurumlarının, birçok ülkedeki yasaların ve liderlerin, biyoetikçilerin ve "Henüz hazır değiliz" diyen bir dizi bilimadamının karşı çıkması, insanın genetik kopyasının üretilmesine kararlı olan araştırmacıları durdurmaya yetmiyor. 
     Amerikan Ulusal Bilimler Akademisi’nin Washington’da önceki gün başlayan ve dün devam eden toplantısı, beklendiği gibi insan kopyalama konusunda keskin tartışmalara sahne oldu. Ancak ortaya konulan güçlü muhalefete rağmen, üç araştırmacı, insanları kopyalamak için düğmeye bastıklarını ve ilk geniş kapsamlı insan kopyalama uygulamasının 30 gün sonra başlayacağını duyurdular. 
     Bu araştırmacılar, Clonaid adlı Bahamalar merkezli insan kopyalama şirketinin direktörü Brigitte Boisselier, ABD’nin Kentucky eyaletinde bulunan Androloji Enstitüsü’nün başkanı Panayotis Michael Zavos ve Roma Üniversitesi’nden İtalyan bilimadamı Severino Antinori. Boisselier, hayvanlar üzerinde yapılan kopyalama deneylerinin artık insanların genetik ikizlerini yaratmaya yetecek düzeyde olduğunu belirterek, halihazırda bu tür deneyleri insanlar üzerinde zaten yürüttüğünü ima etti ve yakında sonuçları yayınlayacağını söyledi. 
     
İlk klonlar 2002’de...      Panayiotis Michael Zavos ile Dr. Severino Antinori ise, insan kopyalamayı, kısır çiftlerin çocuk sahibi olmasının aracı olarak gördüklerini vurguladılar ve adı gizli tutulan bir Akdeniz ülkesinde, toplam 200 çiftin katılacağı bir insan kopyalama deneyine hazır olduklarını da duyurdular. İki bilimadamı 200 çift üzerindeki deneylerini, her çiftte eşlerden birinin genetik kopyasını taşıyan embriyonu, annenin rahmine yerleştirerek yapacaklarını, deneyin 30 gün içinde başlayacağını ve ilk kopyalanmış bebeklerin de gelecek yıl doğacağını belirttiler. 
     
Karşı görüş Risk çok büyük      Boisselier, Antinori ve Zavos gibi araştırmacılar, insanlar için kopyalanmanın "üreme hakkı" ile aynı şey olduğunu söylerken, birçok bilimadamı da teknik ve ahlaki gerekçelerle bu deneylerle itiraz ediyorlar. 
     ABD’li profesör Alta Charo’ya göre, "İnsanın kopyalanması, ancak sağlanacak yararın risklerin çok çok üstünde olması halinde ahlaki sayılabilir. Mevcut durumda başarısızlık riski çok yüksek. İnsan kopyalama deneylerini yapan bilimadamları da, hekimlik yasalarını ihlal etmiş oluyor." 1997’de, başarıyla kopyalanan ilk memeli hayvan olan koyun Dolly’i üreten bilimadamı Alan Colman, "Başarı için çok sayıda deneme yapmak şart. Ancak bu denemeleri insanlar üzerinde yapmak ahlaka aykırı. Ben Dolly’i 277 başarısız denemeden sonra kopyalayabildim" diyor. 
     
SORU CEVAP      Tam kopya olanaksız 
     DIŞ HABERLER SERVİSİ 

     BBC’nin internet sitesi bilim editörü Dr. David Whitehouse insan klonlamasıyla ilgili en çok sorulan soruları araştırdı. 
     

</TEXT>
</DOC>
