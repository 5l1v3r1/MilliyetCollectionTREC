<DOC>
<DOCNO> 8832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/spor/yfbsen.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutmayalım 
</HEADLINE>
<TEXT>

     ERDOĞAN ŞENAY 

     Merakla beklenen ve üstüne hayli ilginç ve tek taraflı yorumlar da yapılan Fenerbahçe - Beşiktaş derbisinin ilk yarısı hiç de doyurucu futbol kompozisyonları taşımıyordu doğrusu... 
     Çünkü Fenerbahçe, sahasında defalarca oynadığı çağdaş futbolun çehresine bir hayli de telaş döşemişti bu maçta ve özellikle ilk 45 dakikada... Derli toplu paslarla Beşiktaş bloklarını aşmaya çalışan Sarı - Lacivertliler, acelecilik yüzünden pek çok pas hatası yapıyorlar, Siyah - Beyazlı kadro da bütün ekip kalabalığıyla kendi alanını kapatmaya çalıştığı için oyunun çerçevesinde Fenerbahçe ağırlığı gözüküyor, ancak Beşiktaş da rakibine kolay teslim olacağa hiç benzemiyordu.... Özellikle kanatlardan gelişen Revivo’lu, Serhat’lı, Lazetiç’li yan toplar ya Shorunmu’nun elinde, ya da Siyah - Beyazlı savunmanın pozisyon canlılıklarında kar taneleri gibi eriyip, gidiyorlardı tek tek... 
     Bu arada Beşiktaş, birkaç karşı atakla da varlığını hissettiriyor ve derbide galibiyetin net uçları öyle iddia edildiği gibi açıkça ortalarda görünmüyordu özetle... Ama ilk yarının sonuna doğru Ahmet Dursun akıl almaz bir profesyonellik ukalalığına soyunuyor ve kendisine sarı kart çıkaran Muhittin Boşat’ı alkışlarla protesto ederek, adeta zorla kırmızı kart alıp, formasına büyük ihanette bulunuyor ve takımını ikinci yarıya on kişiyle bırakma cehaletini maalesef gösteriyordu. 
     
     İkinci yarıya yine hızlı tempoyla inen Fenerbahçe, eksik rakibini daha kolay aşmaya başlıyor ve Ogün’ün ustalık kokan gol pasından Revivo ilk sayıyı yakalıyordu. Ancak Kartal, oyunun peşini asla bırakmıyordu rakibine. Bayram, Revivo’yu oynatmamak için adeta tek başına savaşıyor, Rapajiç ve Serhat’ı kontrol altına almak için ise bütün Siyah - Beyazlılar vargüçleriyle dolaşıyorlardı sahadaki ünlü ve galip oynayan Fenerbahçe ile... İşte Kartal yine içtenlik dolu bir kontratağa kalkıyor, Mert’in kademe hatasını yakalayan Yasin de Rüştü’yü aştıktan sonra beraberlik sayısını bırakıveriyordu Fenerbahçe ağlarına... 
     Fenerbahçe’den fark bekleyen ünlü otoriteler Yasin’in golünden sonra ne düşünüyorlardı merak ederim Derbilerde "denizi görmeden paçaları sıvamanın" biraz da yanlış olduğunu mu hatırlamışlardı acaba. Fenerbahçe on kişi ile de olsa üç puanı kazandığı için tabii ki sevinmeli dünkü sonuca. Ama maç öncesi atıp tutanları bir kez daha ikaz edelim... "Hakemin bitiş düdüğü çalmadan hiçbir oyunun sonucuna önceden hik yeler yazılmaz beyler, UNUTMAYALIM". 
     


 SPOR 





























</TEXT>
</DOC>
