<DOC>
<DOCNO> 49666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sontur12.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansu Çiller iyileşti, Demirel'i ziyaret etti... 
</HEADLINE>
<TEXT>

     DYP Genel Başkanı Tansu Çiller, seçim ve siyasi partiler yasalarındaki değişikliğin TBMM'de görüşülmesi için liderleri ziyaret edeceğini bildirdi. Çiller, ''Türkiye'nin yeni bir başlangıca götürülmesinin en doğru çare olduğunu nedenleriyle bir kez daha anlatacağım'' dedi. 
     Çiller, 9. Cumhurbaşkanı Süleyman Demirel'i, Kuleli Sokak'taki çalışma ofisinde ziyaret etti. 70 dakika süren ziyaretin ardından Demirel, Çiller'i kapıya kadar uğurladı ve birlikte gazetecilere görüntü verdiler. Foto muhabirlerinin tokalaşmalarını istemeleri üzerine Çiller ile el sıkışan Demirel, ardından ''Başka bir şey istiyor musunuz '' diye espri yaptı. 
     Tansu Çiller, gazetecilere yaptığı açıklamada, Demirel ile ülke meselelerini konuştuklarını bildirdi. 
     ''Çok endişeli'' olduğu gelişmelerin bulunduğunu belirten Çiller, milletin sıkıntıları her gün daha fazla hissetmeye başladığını söyledi. Çiller, böyle bir çerçevede bunun çareleri üzerinde durduklarını ifade ederek şunları söyledi 
     ''Özellikle bugün milletin içinde bulunduğu duruma ilişkin ve üretime ilişkin, Türkiye'nin buradan nasıl çıkacağına ilişkin görüş alışverişinde bulunduk. 
     Açıkça ifade etmek gerekir ki çok yararlandım. Önümüzdeki haftadan itibaren diğer liderleri dolaşacağım.'' Çiller, bu ziyaret sırasında liderlerden daha önce verdikleri sözler doğrultusunda seçim ve siyasi partiler yasasındaki değişikliğin, hatta Anayasa'da değişiklik yapılarak milletvekili sayısının 450'ye indirilmesinin hemen Meclis gündemine getirilmesini isteyeceğini anlattı. Çiller, ''Yeni bir başlangıca Türkiye'nin götürülmesinin en doğru çare olduğunu, nedenleriyle bir kez daha anlatacağım. Ondan önce hem bizim hem de Türkiye'nin büyüğü olan Sayın Demirel'in fikirlerini alma ihtiyacını duydum.'' diye konuştu. 
     
     Sağda bütünleşme 
     Gazetecilerin sorularını da yanıtlayan Çiller, DTP'liler ve DYP'den daha önce ayrılmış olanları bir çatı altında toplamak gibi bir girişimin olup olmadığının sorulması üzerine ''Evet, bütün akan sular denize akacaktır'' yanıtını verdi. Bu davanın milletin davası olduğunu ifade eden Çiller, ''Bu çerçevede çağrımız geneldir, kapılarımızı ve gönlümüzü bu bütünleşme çerçevesinde açmış bulunuyoruz.'' dedi. 
     Tansu Çiller, Demirel'den bu yönde bir destek isteyip istemediğinin sorulması üzerine de ''Genel bir biçimde her şeyi konuştuk. Mesele daha çok memleket meselelerinin ve işin demokrasi içinde çözümünün nerede olabileceği konusunda odaklandı.'' karşılığını verdi. 
     Türkiye'nin istikrarını istediklerini kaydeden Çiller, şöyle devam etti 
     ''Türkiye'nin istikrarı için tek başına iktidarı gündeme getirebilecek ve o güçte bir hükümetin kurulması ihtiyacı açıktır. 
     Bunun tek yolu vardır, onu da millet sandıkta birleştirerek yapacaktır. Biz de bu arada, bunun önünü açma çabası içindeyiz, doğrusu da budur ama çözüm esas sandıktır.'' ''Çare''nin ne olduğuna ilişkin bir soruya bunun herkes tarafından bilindiği yanıtını veren Çiller, ''Demokrasi içinde bunu çözecek olan Meclis'tir, halktır.'' dedi. Gezdiği yerlerde bugünkü hükümetten memnun olan kimseyle karşılaşmadığını anlatan Çiller,''O zaman bunun çaresini arayacaksınız. Nedir bu çare, bu çare sandıktır. Millet sokaklara dökülmeden bir çözüm isteniyorsa ki, ondan sonrası zaten geçtir. Sandığa gideceksiniz, buna millet karar verecek'' diye konuştu. 
     
     Çarklar durdu 
     Tansu Çiller, bir başka soru üzerine Demirel'in ''Ülkeyi iki ayda krizden çıkarırım'' sözüyle ülkede bir yönetim krizi bulunduğunu anlatmak istediğini ifade etti. Bu nedenle güvenin sarsıldığını ve Türkiye'nin bütün çarklarının durduğunu öne süren Çiller, işi bilen birisinin başkanlığında bir ekip anlayışıyla bu krizin iki ayda aşılacağını belirten Çiller, ardından çarkların kendiliğinden dönmeye başlayacağını söyledi. Sorunun diğer boyutlarını ne kadar derin olduğunu bilindiğini, hükümetin borçları katladığını, yatırımları durduğunu, Türkiye'nin marjinal bir ülke konumuna geldiğini ve milletin fakirleştiğini iddia ederek ''Bunun adına, iyi yönetim demek mümkün değildir. Hatta bunun, hesabını sormak gibi, demokrasinin bir işlevi vardır, bütün bunlara işaret etmeye devam ediyoruz. Sayın Demirel'in de işaret ettiği budur.'' diye konuştu. 
     Hükümet'in Yelsin'in Rusya'da yaptığı gibi istifa ederek ülkenin önünü açması görüşünü yineleyen Çiller, demokrasiden kopan bir hükümetin millete hizmet götüremeyeceğini ileri sürdü. 
     Bir soru üzerine Anayasa'nın milletvekillerinin özlük haklarını düzenleyen 86.maddesinin eski haline getirilmesinin en doğru davranış olacağını anlatan Çiller, 29 Ekim Resepsiyonu'na geçirdiği bir rahatsızlık dolayısıyla katılamadığını söyledi. Çiller''Ama bugün ayaktayım. Bizim rahatsızlanma hakkımız yok'' dedi. 
     






</TEXT>
</DOC>
