<DOC>
<DOCNO> 37001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/spor/spo05.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NE YAPTIN AHMET 
</HEADLINE>
<TEXT>

Bir penaltı kaçırdın, gündem yarattın. Bir haftada birileri Rivaldo ile kıyaslandı, birileri yerin dibine batırıldı. İşin gerçeği, komedi daha ilk haftada başladı 
     GÜREL YURTTAŞ 

     Her şey cuma akşamı saat 21.24’te başladı. Beşiktaş - Trabzonspor maçıydı. Peru Milli Takımı’nın savunmasında da görev yapan Trabzonspor’un yeni yıldızlarından Salazar, acemiler gibi kolları havada, kendisini topun önüne atınca, Beşiktaş penaltı kazanmıştı. 
     Daum’un kenardan kendisini yırtarcasına "Ahmet Yıldırım" demesine rağmen, "Seyirci velinimetimdir" diyen Ahmet Dursun, tribündeki sese kulak verdi topun başına geldi. 
     Penaltı kaçırmada sabıkalı olan Ahmet, yine durdu. Öyle kötü vurdu ki siz deyin "Metin Aktaş kurtardı", ben diyorum "Ahmet kaçırdı." 
     Neyse... İşte ne olduysa ondan sonra oldu. 
     Bir maçla, hatta bir dakikalık hareketle "yıldız" ilan etme alışkanlığımızı bu kez daha da abarttık. 
     Jübile maçı olmaktan öte esprisi olmayan bir karşılaşmada Milan’ı yenen Beşiktaş’ı şampiyon ilan edenlerin, bu kez "sıra takımı" yakıştırmalarını okuduk. 
     
     Daha da ilginci... 
     Bir maçla tanımadığımız, bilmediğimiz... Hatta kendi vatandaşlarının da isimlerini hiç duymadığı futbolcuların spor sayfalarından taşıp, birinci sayfaların manşetlerine taşındığını gördük. 
     Daha daha ilginci... Bir televizyon programında Rivaldo ile yanlış okumadınız Barcelona’da oynayan, Dünya’nın sayılı futbolcularından biri olarak kabul edilen kıyaslanmasını hayretler içinde kalarak izledik. 
     Fenerbahçe’nin bu sezon yine şampiyon olacağını... 
     40 derecede futbol oynayan Galatasaray’ın yerinde sayacağını... 
     Bir hocanın şimdiden puan hesapları yaparak şampiyon olacaklarını iddia ettiğini... 
     Hepsini, evet hepsini daha ilk hafta sonunda yaşadık. 
     
     Evet... Adının başına "Süper" yakıştırması yapılan, ama neyin değiştiğini anlayamadığımız ligimiz yine start aldı. 
     Geçmişiyle aynı... Sanki zaman tünelinde geriye dönmüşüz gibi... Yaşadıklarımız aynı... Yazılanlar aynı... Yorumlar, TV programları aynı... 
     O zaman ligin adı ister "Süper" olmuş, ister olmamış ne farkeder 
     Bu curcuna böyle sürer, gider. 
     



 SPOR 


























</TEXT>
</DOC>
