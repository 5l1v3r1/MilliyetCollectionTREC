<DOC>
<DOCNO> 24919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/yazar/congar.html </URL>
<DATE> 2001/06/04/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bir piyanist, bir ressam... 
</HEADLINE>
<TEXT>

     Başlık sizi yanıltmasın bunun bir dış politika yazısı olmadığını sanmayın sakın 
     Şimdi önce haberler 
     Piyanist Fazıl Say, dünyanın en önemli orkestralarından New York Filarmoni'nin solisti olarak, geçen perşembeden itibaren bir dizi konser ile toplam 15 bin kişiye George Gershwin'in "Rhapsody in Blue" adlı eserini çaldı. 
     Ressam Ömer Uluç, New York'taki Trans Hudson Galeri'de, 15 Mayıs'ta açtığı kişisel sergisi "a, b, sea devils" a, b, deniz şeytanları ile, plastik sanatlar dünyasında, yeni'nin ilk test edildiği başlıca merkezlerden birinde görücüye çıktı. 
     
New Yorklu'ya New York satmak      "Yirminci yüzyılda, Amerikan müziğini özgürleştiren bir avuç besteciden en karizmatik olanı, ABD'nin gelmiş geçmiş en sevilen şarkılarının yazarı" diye tanınır George Gershwin. Cazın ve folk müziğin unsurlarını senfonik biçim ve çalgı düzenlemelerine taşıyarak klasik müzikte tümüyle kendine özgü bir popüler kulvar açmıştır. 
     Kardeşi Ira ile birlikte 1920'lerden itibaren yaptığı başarılı Broadway müzikallerini, Fred Astaire - Ginger Rogers ikilisi için yazdığı film müziklerini, "Porgy and Bess" adlı folk operasını bilirsiniz belki. Orkestra için yazdığı "Paris'te bir Amerikalı"yı dinlemişsinizdir. 
     Ya da belki adını koyamıyorsunuzdur ama, günün birinde radyoda, televizyonda, sinemada işittiğiniz ve kafanıza, hatta dudağınıza takılıp kalıveren tılsımlı melodiler arasında çok büyük olasılıkla Gershwin imzalı olanı da vardır. Brooklyn'li bir Musevi ailesinin bu delişmen çocuğu, 1898 - 1937 arasına sığmış kısacık hayatında verdiği çarpıcı yapıtlarla, öylesine evrenselleşmiş, kalıcılaşmıştır çünkü. 
     1 Haziran'da, Avery Fisher Konser Salonu'nda dünyanın en önemli şeflerinden Kurt Masur'un yönetimindeki New York Filarmoni eşliğinde, Fazıl Say'ı dinlerken düşünüyordum Bunca popüler, bunca evrenselleşmiş, ama bir yandan da sapına kadar New Yorklu bir bestecinin, "baştan sona bir New York anlatımı" sayılan eserini, New York'ta, New York Filarmoni ile New Yorklular'a çalmanın, bir Türk piyanisti ya da ABD dışında herhangi bir ülkenin piyanisti için özel bir zorluğu olmalı. 
     Biraz caz, biraz blues, biraz Broadway olan "Rhapsody in Blue" bittiği anda, büyük bir tezahüratla koltuklarından fırlayıp Say'ı dakikalarca ayakta alkışlayan New Yorklu dinleyicilerin tepkisine bakarsanız, olağanüstü başarıyla aşılmış bir zorluk bu. 
     Ama bu ilk kez olmuyor. 
     Say, daha önce 1998'de, Gershwin'in 100'üncü doğum yılı konserinde de aynı eseri, aynı orkestrayla çalmış ve bu konser, bugün hala New York Filarmoni'nin en tutulan CD'lerinden biri olarak kaydedilmişti. 
     Bu kez, herbiri hıncahınç dolu dört ayrı konserde aynı eseri yine Say'ın, yine aynı parlaklıkta çalması, geçen yüzyıldan kalan bir New York klasiğinin yeni yüzyıldaki hayatına bir Türk piyanistinin damgasıyla başladığının da tesciliydi bir bakıma. 
     
Dünyaya Türkiye satmak      Say, sadece Gershwin çalmıyor tabii. Şimdi önündeki bir aylık Avustralya turnesinde, Beethoven, Mozart konçertolar çalacak ayrıca resitaller verecek. 
     "Batı'ya Batı satmak iyi de, biraz da dünyaya Türkiye satmak gerekmez mi" diyenlerdenseniz ve bir Türk piyanistinin, kendi alanında en önemli yerlere gelmesi sizin satış beklentilerinizi tam karşılamıyorsa, başka bir haber daha vereyim. 
     Maestro Masur, New York Filarmoni'nin düzenli şefliğini bu sezon sonunda bırakıp Paris'e, dünyanın bir başka müzik devi sayılan Fransa Ulusal Orkestrası'nın başına gittiğinde, Say da, Masur'un kendisine bizzat ısmarladığı piyano konçertosunun dünya premiyerini yapacak bu orkestra ile. 
     Say'ın halen bestelemeye devam ettiği konçerto, dört bölümlü bir tür otobiyografik eser. "Anadolu'nun Sessizliği, İnat, Rüya ve Parti" adlı bölümlerde, Say'ın deyişiyle, "halk motifli, ama uzaktan bakışlı, panoramik" bir Anadolu anlatımını, yer yer caz, yer yer Türk halk ezgileriyle, hatta darbukayla süslenmiş bir çeşniyi bulabilecek dinleyenler. "Çok avant - garde tarzda olmayan, bizden, kendimden anlatan bir eser" diyor Say. 
     Üzerinde çalıştığı bir başka iş de, Nazım Hikmet'in 20 şiirinin koro, orkestra ve solo piyano için bestelenmesi. 
     Say'ın, bir tür Nazım Hikmet biyografisi oluşturabilecek bir kronoloji ve düşünce çizgisi izleyerek seçtiği bu şiirlerin, müzikle yeniden doğuşu ekim ayına yetişecek. İstanbul ve Ankara'da olacak ilk konserler. 
     
İnsanı insana anlatmak...      Kısacası, Say cephesinde, Türkiye'yi dünyaya anlatmanın değil sadece, bizi bize de anlatmanın yeni araçları yolda... 
     Ömer Uluç cephesi bir başka alem... 
     Belki okyanusun dibindeki, belki de bilinçaltımızın derinliklerindeki canavarların, sanki yeni bir canlı türü gibi ete kemiğe değil ama, tuvale, polyestere, metale bürünüp, iki boyutlu, üç boyutlu yaratı k lar olarak yeniden doğuşunu kutluyor o. 
     Uluç'un bu yaratı k ları, New York'un en farklıya ve en iyiye alışık plastik sanatlar camiasında öyle bir ilgi gördü ve alıcı buldu ki, Türk'ü dünyaya ve Türk'ü Türk'e anlatmayı da geçelim, belki de en temeli, en yalını ve onun için de en zoru olan, insanı insana anlatma uğraşında yeni taşıyıcılar var artık. Onlara "deniz şeytanları" deniyor. 
     1984'ten beri Paris ve İstanbul arasında yaşayan, Türkiye'nin yanısıra, Avrupa'nın önemli merkezlerinde, önemli galerilerde yıllardır başarılı sergiler açan Uluç'un, New York'taki ilk kişisel sergisi bu. 
     Sergi 16 Haziran'da sona erecek, ama bir Türk ressamının yeryüzüne kazandırdığı bu yeni yaratı k ların yolculuğu sürecek tabii. 
     Son söz, Trans Hudson Galeri'nin sergi için hazırladığı kitapçıkta, sanat eleştirmeni ve şair Robert C. Morgan'ın Uluç ve yaratı k ları için söyledikleri olsun 
     "Gerçekliğe, daha önce görülmemiş, tarihte yaşanmamış bir yeni olaylar dizisi, yeni bir bakış kazandıracak ince ayarı bulma mücadelesini veriyor. Ömer Uluç, aşikar olanın alt katına inerek, cesurca yeni ve paradoksal biçimde anlamlı bir şeyle şaşırtarak, şimdiki zamana taşıyor bizi." 
     
     







Yine o konu 


Nabza göre devletçilik 


Özrü kabahatinden büyük 


Bir piyanist, bir ressam... 


Kriz var kriz var 


Karışık kafalar... 


Gölge - güneş 


"Perükar salonu"nda politika 


Türkiye durumunu anlamış değil 


Trabzon’a 120 milyon dolar fındık parası 


</TEXT>
</DOC>
