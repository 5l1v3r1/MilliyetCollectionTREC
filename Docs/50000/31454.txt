<DOC>
<DOCNO> 31454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/spor/spo15.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Zabel’den ikinci zafer      FRANSA Bisiklet Turu’nun Belçika’da Antwerp - Seraing arasında koşulan 198.5 kilometrelik üçüncü etabını dört saat 34 dakika 32 saniyelik derecesiyle Erik Zabel kazandı. Turun ilk etabında da zirveye çıkan Alman pedal, böylece ikinci zaferine ulaşırken, sarı mayo Stuart O’Grady’ye geçti. Etapta ikinciliği Fransız Magnien, üçüncülüğü de İtalyan Garzelli elde etti. Tura bugün koşulacak 215 kilometrelik Huy - Verdun etabıyla devam edilecek. 
     
Ivan coşkusu      WİMBLEDON’DA wild card ile katıldığı turnuvada şampiyonluğa ulaşan tarihteki ilk raket olan Goran Ivaniseviç, zafer sarhoşluğu yaşıyor. Hırvat raket, "kahraman" ilan edildiği ülkesine dönüşte, Split kentinde yüzbine yakın kişinin katıldığı muhteşem törenle karşılandı. 
     
Gori devri kapandı      VITTORIO Cecchi Gori, Fiorentina başkanlığından çekildiğini açıkladı. Hakkında kara para aklama ve uyuşturucu bulundurma suçlarından soruşturma açılan Gori, bu iddialardan şirketlerinin ve Fiorentina’nın zarar görmemesi için şimdilik tüm görevlerini bıraktığını bildirdi. 
     
Ender kaldı      BURSASPOR, uzun süredir Galatasaray’ın gündeminde bulunan Ender ile yeniden sözleşme imzaladı. Yönetim, tecrübeli futbolcusunu sonunda ikna ederek üç yıllık anlaşmaya vardı. 
     
2.Lig zirvesi      2001-2002 sezonunda yapılan statü değişikliği gereği 20 takımdan oluşturduğu 2. Lig A grubunda bulunan kulüpler bugün bir araya gelecek. TSYD’de yapılacak toplantıda takımların büyüyen masrafları, havuz sistemi, deplasman giderleri gibi sorunlar masaya yatırılacak. 
     



 SPOR 
























</TEXT>
</DOC>
