<DOC>
<DOCNO> 37503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/ekonomi/eko06.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgada sona geliyoruz’ 
</HEADLINE>
<TEXT>

     KADİFE ŞAHİN 

     Sektörün önde gelen yedi bankasının yetkilileri ile döviz kurundaki artışı görüşen Merkez Bankası yetkilileri, dolardaki dalgalanmalarda sona gelindiğini iletti. 
     Düzenlenen toplantıda kurdaki hızlı artışa ortak müdahalenin edilmemesinden şikayetçi olan bankacılara Merkez Bankası, dövizde düşüş olacağını ve gerekirse güçlü bir şekilde müdahale edeceğini bildirdi. Toplantıda bu konuda çok rahat ve kesin ifadeler kullandığı belirtilen Merkez Bankası’nın rezervlerinin müdahale için uygun seviyeye geldiği belirtildi. 
     Merkez Bankası’nın döviz kurundaki dalgalanmalarda Brezilya ve Meksika gibi gelişmekte olan ülkelerin deneyimlerini göz önünde tuttuğu bildirildi. Merkez Bankası’nın kuru çok yakından takip etmesinden memnunluk duyulduğu ifade edilirken, bankanın etkili bir müdahalede bulunabileceği kaydedildi. 
     
     Müdahale gücü artıyor 
     İş Bankası, Garanti, Yapı Kredi, Koçbank, Dışbank, Finansbank ve Vakıfbank’ın yetkililerinin katıldığı toplantıda Merkez Bankası bankacıları dövizdeki dalgalanmalar konusunda rahatlatırken bankacılar da belirsizliğin neden olduğu rahatsızlığı ve daha nereye kadar devam edeceğini dile getirdiler. 
     Toplantıda dolarda önceki gün bir miktar Londra kaynaklı yabancı bankalardan satışlar yapıldığı belirtilerek Merkez Bankası’nın döviz piyasalarına 1.5 milyar dolarlık müdahalede bulunma gücüne sahip olduğu kaydedildi. 
     



 EKONOMİ 






















</TEXT>
</DOC>
