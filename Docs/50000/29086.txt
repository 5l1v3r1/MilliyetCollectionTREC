<DOC>
<DOCNO> 29086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun04.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bir inekten 8 dana kopyalandı 
</HEADLINE>
<TEXT>

     Georgia Üniversitesi'nde bilim adamları tek bir inekten aldıkları embriyolarla 8 sağlıklı dana kopyaladı. 
     Üniversite açıklamasında, her yönden sağlıklı olduğu tespit edilen bir inekten alınan kopyalanmış klonlama embriyoların, 100'den fazla ineğe belli aralıklarla enjekte edildiği, bunlardan 8 yavrunun dünyaya geldiği belirtildi. 
     Bilim adamı Steve Stice, ilki Şubat ayında sonuncusu ise Nisan ayında doğan danaların araştırma için yetiştirme merkezine gönderileceğini söyledi. Bilim adamları, kopyalamanın, çiftçilere hastalığa karşı dirençli hayvanları seçme şansı vereceğini düşünüyorlar. 
     Üniversitenin Hayvan ve Mandıra Bilimdalı Başkanı Larry Benyshek, halen domuz kopyalama çalışmalarını sürdürdüklerini, ancak insan kopyalama gibi bir planları olmadığını söyledi. 
     Dünyada bilimsel bir devrim olarak nitelendirilen kopyalama işlemi, tek bir hücreden alınan genetik materyalin genleri alınmış bir yumurta hücresine yerleştirilmesiyle gerçekleştiriliyor. 







</TEXT>
</DOC>
