<DOC>
<DOCNO> 42205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur18.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı ve İsrailli turistler ülkelerine dönemiyor 
</HEADLINE>
<TEXT>

     ABD'de meydana gelen terörist saldırıdan sonra, Fethiye'de bulunan Amerikalı ve İsrailli turistlerin, hava sahalarının yabancı uçaklara kapalı olması nedeniyle ülkelerine dönemedikleri ve bu turistler için otel temin edilmesine çalışıldığı bildirildi. 
     Türkiye Seyahat Acenteleri Birliği TÜRSAB Fethiye Bölgesel Yürütme Kurulu Başkanı Hikmet Selçuk, ABD'ye yapılan terörist saldırının, Fethiyeli turizmcileri de olumsuz etkilediğini söyledi. Selçuk, Avrupa'nın bazı ülkelerinden Fethiye'ye gelecek turistlerin rezervasyonlarını iptal etmeye başladıklarını belirterek, ''Başta Fransa olmak üzere İsrail ve Almanya'dan rezervasyon iptalleri geldi''dedi. 
     ABD'den haber alamadıklarını da belirten Selçuk, ''ABD'de uçaklar kalkmıyor, iptaller olabilir. Saldırı nedeniyle Avrupa ülkelerinin bazılarında insanlar uçağa binmeye korkuyorlar. İptaller de bu nedenle yaşanıyor'' diye konuştu. 
     Fethiye'de tatil yapan ABD'li ve İsrail'li turistlerin, havaalanlarının yabancı uçaklara kapalı olması nedeniyle ülkelerine dönemediklerini ifade eden Selçuk, bu durumda olan turistler için otel temin edip tatillerini uzatmaya çalıştıklarını anlattı. 
     Tatil köylerindeki turistler 
     ABD'de yaşanan terörist saldırının duyulmasının ardından bazı tatil köylerinde kalan turistler büyük şok yaşadı. Telefon ve internete hücum eden turistler, ABD'de bulunan yakınlarından haber almaya çalıştılar. Bazı tatil köylerinde bayraklar yarıya indirilerek eğlence ağırlıklı animasyonlar iptal edildi. 
     Ölüdeniz Resort Otel'de kalan bir İngiliz turist duygularını dile getirirken, ''Olayın duyulmasının ardından büyük bir korku ve merak içinde kaldık. Bu olay sadece ABD değil tüm dünyanın sorunu. Önemli olan bundan sonra neler yapılacağı ve bizi nelerin beklediğidir'' dedi. 
     Bir Alman turist ise, büyük bir şok yaşadıklarını belirtirken, ''Bu olayın ABD'de yaşanması bizim için büyük bir şok oldu. Sorunu ABD ve NATO ülkelerinin bir an önce çözümlemesini istiyoruz'' diye konuştu. 
     







</TEXT>
</DOC>
