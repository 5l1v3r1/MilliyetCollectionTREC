<DOC>
<DOCNO> 42930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/spor/aspo.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FENERBAHÇE ŞALTER İNDİRDİ 
</HEADLINE>
<TEXT>

Sarı - Lacivertli takım, Şampiyonlar Ligi’ndeki ilk karşılaşmasında Barcelona karşısında ağır bir yenilgi alırken, elektrik arızası nedeniyle stat karanlığa gömülünce maç 20 dakika durdu. Taraftarların hınca hınç doldurduğu tribünlerin verdiği destek bile futbolcuları ateşlemedi. İlk yarıda iki dakika içinde gelen iki şok gol umutları yok etti, genç Saviola skoru belirledi 
     Üç forvetle başladı 
     FENERBAHÇE altı yıl aradan sonra ikinci kez katıldığı Şampiyonlar Ligi’ndeki ilk karşılaşmasında Barcelona karşısında hüsrana uğradı. Sarı - Lacivertli ekip üç forvetle çıktığı karşılaşmada orta sahada dengeyi sağlayamayınca 24. dakikada Kluivert’in golüyle yenik duruma düştü. Daha kimse golün şokunu üstünden atamadan 26. dakikada kornerden gelen topta Patrick Andersson defansın hatasını iyi değerlendirerek farkı ikiye çıkardı. 
     
     Umutlar tükendi 
     ŞÜKRÜ Saracoğlu’nu dolduran taraftarlarının desteği ile Fenerbahçe ikinci yarıda oyunda dengeyi sağlayıp, atak futbolu döndü. İkili mücadelelerden galip çıkmaya başlayan, özellikle soldan Abdullah ile etkili olan şampiyonumuz, Ümit Özat’ın 63. dakikadaki hatasıyla son umutlarını da tüketti. Hatalı geri pasını yakalayan Saviola farkı üçe çıkarırken, 69. dakikada yaşanan elektrik arızasından sonra oyun soğudu ve gülen Barcelona oldu. 
     
     Dakika dakika maç 
     11. DAKİKA Ogün takımını kontratağa kaldırdı, topu Rapajiç’e verdi. Hırvat oyuncunun güzel vuruşu üstten az farkla auta çıktı. 
     19. DAKİKA Revivo korner çizgisine yakın yerden ortasını yaptı. Lazetiç topa gelişine vole vurdu. Top üstten auta gitti. 
     22. DAKİKA Xavi, Mirkoviç’ten kaptığı topu bekletmeden Fenerbahçe kalesine gönderdi. Rüştü yatarak topu çeldi. 
     25. DAKİKA Abdullah hücumda topu kaptırdı. Geovanni sağ kanadı kullanarak Johnson’u da geçtikten sonra topu Kluivert’a aktardı. Kluivert önüne gelen topu rahat bir şekilde ağlara gönderdi 1 - 0. 
     28. DAKİKA Cocu korner kullandı. Gerilerden gelen Patrick Andersson, Ümit’in kafasından seken topu altı pastan kafayla filelere gönderdi 2 - 0 
     44. DAKİKA Abdullah topu kaptırdı. Geovanni, bomboş kaldı, vurdu, ancak Rüştü topu çeldi. Dönen topa Luis Enrique vurdu, Rüştü yine çıkardı. 
     59. DAKİKA Saviola, Kluivert’i pozisyona soktu. Hollandalı oyuncu Rüştü’yle karşı karşıya kaldı. Vuruşu auta gitti. 
     65. DAKİKA Fenerbahçe Lazetiç ile kontratağa kalktı. Bu oyuncu bir süre topu sürdükten sonra sol taraftan Barcelona kalesine akan Abdullah’ı gördü. Abdullah ceza sahasına girince sert vurdu, vuruşunu kaleci Bonano kornere gönderdi. 
     66. DAKİKA Ümit, Rüştü’ye pas vermek isterken top kısa düştü. Saviola bu topa yetişti. Rüştü’nün müdahalesine karşın, çalımını atıp, sonra da Barcelona’nın üçüncü golünü filelere gönderdi. 
     87. DAKİKA Kluivert Fenerbahçe ceza sahasına daldı, Saviola’ya çıkardı. Rüştü kalesini terketti. Saviola’nın plasesinde top az farkla auta gitti. 
     88. DAKİKA Revivo’nun verdiği topta Barcelona savunması durunca Oktay, kaleci Bonano ile karşı karşıya kaldı. Ancak vuruşunda topu kaleciye nişanladı. 
     
Nasıl oynadılar      FENERBAHÇE 
     RÜŞTÜ 
     Herşeye rağmen üç kritik pozisyondaki kurtarışlarıyla Fenerbahçe’nin dünkü maçtaki en iyi oyuncusuydu. 
     
     OGÜN 
     İlk yarıda gayretliydi. Kaleye diklemesine giden çabası sonuca etki etmedi. Futboluyla vasatı aşamadı. 
     
     MUSTAFA 
     Adam markajıyla ünlenen genç oyuncu, Hollandalı Kluivert karşısında adeta döküldü, şaşkındı, kötüydü. 
     
     MİRKOVİÇ 
     Savunmanın en iyisiydi. Üzerine düşen markajı başarıyla yaptı. Ancak arkadaşlarının hatalarını kapayamadı. 
     
     RAPAJİC 
     Sağ tarafta sıkışıp kaldı. Zaman zaman iyi mücadele etti, ancak pozisyona giremedi. Orta yapamadı. 
     
     SERHAT 
     Deneyimsizliği her halinden belliydi. Barcelona savunması arasında güçsüz kaldı. Topa sahip olamadı. 
     
     REVİVO 
     Kendisini her topa sahip oluşunda amansızca bastıran rakiplerine karşın bir - iki güzel orta yapabildi. 
     
     ÜMİT 
     Heyecanlı ve ürkekti. Üçüncü gole neden olan hatası affedilir cinsten değildi. Savunmayı geride kurdu. 
     
     LAZETİC 
     Orta sahanın en başarılısıydı. Eskiye oranla çok isabetli pas yaptı. İnanılmaz süratiyle de dikkat çekti. 
     
     ABDULLAH 
     Hücum sevdası hüsranı getirdi. İlk golde topu kaybettiği yer, gerisindeki boşluk, herşeyi bitirdi. 
     
     JOHNSON 
     Geovanni’yi tutmakla görevlendirildi. Rakibi onu orta saha ile savunma arasında dolaştırınca aklı karıştı. 
     
     OKTAY 
     Oyuna girişiyle takım hareketlendi. Santrfor mevkiinde, ceza sahası dışında arkadaşlarına iyi toplar indirdi. 
     
     CEYHUN 
     Elektriklerin kesilmesinden sonra Denizli tarafından oyuna alındı. Çok fazla topla buluşamadı. 
     
     MERT 
     Denizli’nin öylesine yaptığı bir değişiklikle görev aldı. O dakikadan sonra hiçbir çabası zaten yeterli olamazdı. 
     
     BARCELONA 
     CHRISTANVAL Barcelona savunmasının temel direği idi. Soğukkanlı, geçilemez ve sağlam yapısıyla hiç fırsat vermedi. 
     GEOVANNI Görevde kaldığı sürece Fenerbahçe’nin sol kanadını perişan eden hareketler yaptı. 
     PUYOL Barcelona savunmasının sağ tarafında açılamaz bir kapı gibiydi. 
     KLUIVERT Mustafa’ya karşı rahat oynadı. Hem gol attı, hem de Fenerbahçe savunmasını yıprattı. 
     
Ne olurdu      FENERBAHÇE Şükrü Saracoğlu Stadı’ndaki elektrik arızasıyla 22 dakika duran karşılaşmanın devam etmemesi halinde neler olacağı yolunda iki farklı görüş oluştu. UEFA gözlemcileri, hakemin maçı tatil etmesinden sonra kararı komitenin vereceğini ve büyük olasılıkla ertesi gün gündüz saatinde karşılaşmanın sadece kalan süre içinde oynanacağını belirttiler. FIFA kokartlı eski hakemlerden Ahmet Çakar ise kendi başına böyle bir olayın geldiğini ve maçın ertesi gün yeniden başlatıldığını bildirdi. 
     
     Maçın hakemi 
     Frisk başarılıydı 
     İSVEÇLİ Frisk, FIFA’nın gözde hakemlerinden biri. Son Avrupa Şampiyonası’nda da final yönetti. Dün gece her yönüyle başarılıydı. Kondisyonu, ikili mücadeleleri iyi süzmesi ve otoritesi önemli artılarıydı. 90 dakika boyunca tartışmaya açık bir karar bile vermedi, kalitesini kanıtladı. 
     
B.Leverkusen rahat galip 1-0      ŞAMPİYONLAR Ligi’nde Fenerbahçe’nin yer aldığı F Grubu’nda oynanan diğer karşılaşmada Bayer Leverkusen, rakip sahada Lyon’u tek golle geçti. Alman ekibine üç puanı getiren golü 75. dakikada Kirsten attı. Lyon’da 84. dakikada kırmızı kartla oyun dışı kalan Pernambuco, gelecek hafta Fenerbahçe’ye karşı forma giyemeyecek. 
     



 SPOR 


























</TEXT>
</DOC>
