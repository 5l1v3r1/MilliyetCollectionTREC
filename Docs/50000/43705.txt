<DOC>
<DOCNO> 43705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/spor/spo09.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter’den üçlük gol 
</HEADLINE>
<TEXT>

     İTALYA Ligi’nde zirve mücadelesi veren Inter, Torino deplasmanında Kallon’un penaltı golüyle üç puanı kaparak, dördüncü haftayı da yenilgisiz kapadı. Okan ile birlikte yedekler arasında yer alan Emre, 72. dakikada Guly’nin yerine oyuna girdi. Aynı dakika içinde Kallon’un penaltı golü geldi. Emre’nin sol kanatta başarılı bir futbol ortaya koyduğu maçın son dakikaları içinde Torino’nun baskısı, sonucu değiştirmeye yetmedi. 
     
Hakan Şükür rest çekti      FIRAT KAYAKIRAN 

     INTER’DE kadroya giremeyen Hakan Şükür, Teknik Direktör Hector Cuper ile tartıştı. İtalyan basınında yer alan iddiaya göre Hakan, dünkü antrenmana çıkmazken, kendisini Torino kadrosuna da almayan Cuper ile tartışarak kulüpten ayrıldı. Şenol Güneş’in, Cuper ile görüşmesine yer veren gazeteler, Hakan’ın bu toplantı sonrası iyice ümitsizliğe kapılarak gitmeye karar verdiğini belirtti. 
     TUTTOSPORT, Güneş’in endişelerini dile getirdiği Cuper’in, Hakan konusunda ümit verici konuşmadığının da altını çizdi. Gazete, Inter ile yollarını ayıran golcü futbolcunun Bolton’a gideceğini öne sürdü. Hakan ise antrenmana sakatlığı nedeniyle çıkmadığını belirterek, "Liverpool’un teklifini geri çevirdiler. Oysa ben kiralık bile gitmeye razıyım" dedi. 
     



 SPOR 
























</TEXT>
</DOC>
