<DOC>
<DOCNO> 15359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/yazar/bila.html </URL>
<DATE> 2001/04/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Esnafa müjdeli paket 
</HEADLINE>
<TEXT>

Hükümetin esnaf paketinde SSK, Bağ - Kur prim borçlarının taksitlendirilmesi ve kredi borçlarındaki faiz oranlarının düşürülmesi maddeleri de yer alıyor 
     Günlerdir sokaklarda olan esnafın üç temel isteğini dün buradan duyurmuştuk. TESK Başkanı Derviş Günday, bu istekleri hayat standardının kaldırılması, SSK ve Bağ - Kur primlerinin taksitlendirilmesi ve dev marketlerin kent dışına taşınması olarak özetlemişti. 
     Hükümet bu talepleri bugün yapılacak Bakanlar Kurulu toplantısı sonrasında yanıt verecek. Başbakan Bülent Ecevit, esnafın haklı taleplerine yanıt vereceklerini ve esnafı rahatlatacaklarını açıkladı. 
     Esnafın talepleri karşısında hükümetin esnaf paketinde neler var 
     
İşte dört maddelik paket      Bugün Bakanlar Kurulu'nda ele alınması beklenen esnaf paketinin içeriği şöyle özetlenebilir 
     1- SSK ve Bağ - Kur primlerine 1 Nisan'da yapılan yüzde 48 oranındaki artışın ertelenmesi ve primlerin eski oranlardan hesaplanması, 
     2- SSK ve Bağ - Kur prim borçlarının taksitlendirilmesi, 
     3- Gelir Vergisi'nin taksitlendirilmesi için 31 Mart'ta biten başvuru süresinin nisan ayı sonuna kadar uzatılması, 
     4- Esnafın Halk Bankası'na olan kredi borçlarında kriz sonrasında fırlayan faiz oranlarının düşürülmesi. Bu konuda ilk somut çalışmayı yapanlardan biri Çalışma ve sosyal Güvenlik Bakanlığı. 
     
Top Bakanlar Kurulu'nda      Bakan Yaşar Okuyan, esnafın rahatlatılması için SSK ve Bağ - Kur prim borçlarının taksitlendirilmesi için çalışmaların tamamlandığını söyledi. Okuyan dünkü görüşmemizde şu bilgiyi verdi 
     "Biz hazırlığımızı yaptık. Esnafın SSK ve Bağ - Kur borçlarının taksitlendirilmesi yoluna gideceğiz. Ancak, esnaf 1 Nisan'dan itibaren yasa gereği otomatik olarak yürürlüğe giren yüzde 48 oranındaki prim artışının da düşürülmesini istiyor. Biz bakanlık olarak buna yetkili değiliz. Bu konuda yasa Bakanlar Kurulu'nu yetkili kılıyor. Bu nedenle böyle bir kararı ancak Bakanlar Kurulu verebilir. Ama taksitlendirmeyi biz yapacağız ve Bakanlar Kurulu'na getireceğiz." 
     Esnaf paketinde yer alması düşünülen bir diğer çalışma da banka borçlarının ödenmesine kolaylık getirilmesi. Kriz sonrasında üç kata yakın düzeyde artış gösteren banka kredi faizlerinin bankalarla görüşülerek belli oranda düşürülmesi ve ödemelerin yeni vadelerle yayılmasının sağlanması da hükümetin almayı düşündüğü önlemler arasında. Esnafın özellikle Halk Bankası'ndan kredi kullanması nedeniyle bu önlemin yaşama geçirilmesi banka yönetiminin onayına bağlı olacak. 
     
Ek bütçeye ek kaynak      Bankanın bu uygulamayı ancak doğacak zararının da üzerinde çalışılmakta olan "görev zararı"nın Hazine'ce karşılanması kalemine sokulması halinde "evet" diyebileceği kaydediliyor. Bunun için hazırlanmakta olan ek bütçeye ek kaynak konulması gerekiyor. Hayat standardı esasına dayalı verginin kaldırılması ise yasa değişikliği gerekiyor. Şu anda Maliye Bakanlığı'nda bu uygulamanın kaldırılması yönünde bir çalışma gözükmüyor. 
     Bugün alınacak somut kararlar esnafa nefes aldırabilir. 
     
     





Tarih ve Modernleşme 


Esnafa müjdeli paket 


Bakan Bey, yap bir köfte-ekmek 


Washington'da krediyi tüketmek 


Arpalığa genel müdür tokadı 


Aslolan hayattır... 


Başka Türkiye mümkün 


"Sizi ben bile kurtaramam " 


Bu kriz 1994 krizinden çok farklı 


Ankara Mankara 


</TEXT>
</DOC>
