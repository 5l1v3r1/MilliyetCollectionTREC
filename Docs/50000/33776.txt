<DOC>
<DOCNO> 33776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sondun07.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'nın azledilen Devlet Başkanı "Otoriter yönetime dönülecek" 
</HEADLINE>
<TEXT>

     Endonezya'da azledilen Devlet Başkanı Abdurrahman Vahid, yeni Devlet Başkanı Megavati Sukarnoputri döneminde ''ordu destekli otoriter yönetime dönüleceğini'' tahmin ettiğini söyledi. 
     Vahid, Associated Press Televizyonu'na verdiği demeçte, muhaliflerinin kendini azletme konusundaki kararlılığını önceden göremediğini belirterek, ''Siyasetçilerin karakterleri konusundaki tahminlerimde yanıldım'' dedi. 
     Vahid, Devlet Başkanlığı Sarayı'ndan yarın ayrılacağını ve tansiyon sorunu bulunduğunu belirterek, ABD'ye tedavi görmeye gideceğini de doğruladı. 
     Önceki gün azledilen Vahid, daha önce iki kez kalp krizi geçirdiğini ve doktorların bir kez daha başına aynı şeyin gelmesinden korktuğunu kaydetti. 
     Siyasi muhaliflerinin kendini azlettiklerine pişman olacağını öne süren Vahid, meclisteki muhalifleri ve silahlı kuvvetlerin, 32 yıl ülkeyi yöneten eski diktatör Suharto dönemine dönmenin yollarını aradığını öne sürdü. 
     ''Onlar kendi yönetimlerini kurmak için siyasiler arasındaki çekişmeleri kullanıyor'' diyen Vahid, askeri komutanların kendi iktidarının son aylarında isyan etmeya yaklaştıklarını kaydetti. 
     Vahid, ''Halk sansürün dönüşüne, yaşamlarında birçok kısıtlamaya gidilmesine tepki gösterecek'' dedi. 
     Ordunun birçok üyesinin otoriter yönetime dönülmesini desteklemediğini söyleyen Vahid, orduda birçok iyi insanın bulunmasının yanı sıra sertlik yanlısı bir avuç insanın bulunduğunu kaydetti. 
     Vahid, azledilmesinin yasadışı olduğunu ve Megavati'ye herhangi bir tavsiyede bulunmayacağını, Megavati ile uzun zamandır süren dostluğunun bittiğini söyledi. 
     Megavati'nin babası Sukarno'nun iktidarı sırasında dışişleri bakanlığı görevini yürüten Ruslan Abdulgani, Devlet Başkanlığı Sarayı'nda ziyaret ettiği Vahid'in, Megavati'ye ülkenin durumunu yeniden düzeltme çabalarında başarı dilediğini açıklamıştı. 






</TEXT>
</DOC>
