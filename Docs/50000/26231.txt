<DOC>
<DOCNO> 26231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun14.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat İsrail'i ikiye böldü 
</HEADLINE>
<TEXT>

     Filistin lideri Yaser Arafat'a karşı takınılması gereken tavır konusunda, İsrail'deki çeşitli çevrelerde görüş ayrılığı sürüyor. 
     Sağcı çevreler, Arafat ile barışın mümkün olmadığını ve kendisinin ''sahneden uzaklaştırılarak'' yerine başka bir liderin getirilmesini savunurken, sol kesim bunun büyük bir hata olacağını düşünüyor. 
     Arafat tartışması, İsrail Başbakanı Ariel Şaron'un Atafat'ı ünlü terörist Usame bin Ladin'e benzetmesiyle yeniden alevlendi. Washington'ın özel temsilcisi William Burns tarafından İsrail Radyosu'na yapılan açıklamaya göre Şaron, ''Siz Bin Ladin ile görüşmek istemezsiniz. Bizim Bin Ladin'imiz de Arafat'' dedi. 
     Şaron'un sözleri bugün sol eğilimli Haaretz gazetesinde yayınlanan bir yorumda sert bir şekilde eleştirildi. Yorumda, ''Bu tür bir tahrik edici ifade, ateşkes için sarfedilen uluslararası çabalara yardımcı olacak mıdır'' sorusu yöneltildi. 
     Ariel Şaron'un yanı sıra eski Başbakan Binyamin Netanyahu'nun ve Altyapı Bakanı Avigdor Liberman'ın benzer ifadelerinin bütün dünyada panik yarattığı belirtilen yorumda, bölgeye gelen arabulucuların İsrail hedeflerine yapılacak yeni bir saldırının Şaron'a Arafat'ı sahnenin dışına çıkarma gerekçesi vereceğinin farkında oldukları ifade edildi. Böyle bir saldırının engellenmesi için büyük çaba harcandığına ve ABD'nin yeniden devreye girdiğine dikkat çekilen yorumda, ancak Washington'ın Şaron'un Arafat'tan kurtulmaya kararlı olduğu sonucuna varması halinde, bu çabalarına son vereceği görüşü savunuldu. 
     Yorumda, Arafat'ın da, ''hakkında zaten ölüm kararını vermiş'' bir yönetimle yaşamını tehlikeye atarak anlaşmasının bir mantığının olmadığı belirtildi ve ''Arafat geçmişte Bin Ladin gibi davranmayı bildiğini göstermişti. Tekrar o yola geri dönmeye karar verirse, Şaron ve Peres barış ve hatta güvenlik getirmeyi hayal etmesinler'' denildi. 
     Maariv gazetesi ise, Ehud Barak'a başbakanlığı döneminde üst düzey bir güvenlik yetkilisi tarafından verilen gizli raporda, Arafat'a hiç bir şekilde güvenilemeyeceği ve ''ortadan kaldırılmasının'' İsrail'in yararına olacağının belirtildiğini yazdı. 
     Gazeteye göre, Barak bu raporu Şaron'a devretti. 






</TEXT>
</DOC>
