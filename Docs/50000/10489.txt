<DOC>
<DOCNO> 10489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sondun14.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da Türk milletvekili Galip'in dokunulmazlığının kaldırılmayacak 
</HEADLINE>
<TEXT>

     Batı Trakyalı Türk milletvekili Galip Galip'in dokunulmazlığının kaldırılması önerisi, Yunanistan Parlamentosu'nun ilgili komisyonu tarafından reddedildi. 
     Komisyon'da bugün yapılan oylamada, iktidardaki PASOK'un Rodop milletvekili Galip aleyhindeki öneriyi 31 üye reddederken, 6 üye destek verdi, 4 üye ise çekimser kaldı. 
     PASOK milletvekilleri Stelyo Papatemelis, Panayotis Kriyakis ve Dimitri Pipergias, Ankara'ya yaptığı ziyaret sırasında Anıtkabir Özel Defteri'ne yazdığı metinde kullandığı ifadelerin ''Elenizm aleyhinde olduğu'' gerekçesiyle geçen Ekim ayında Galip'in dokunulmazlığının kaldırılması istemişlerdi. 
     Bu arada, Galip, Anıtkabir Özel Defteri'ne yazdığı ifadelerin bir Yunan gazetesi tarafından çarpıtılarak ve eksik aktarılmasının olayı bu noktaya getirdiğini söyledi. 
     Özel deftere yazdığı metinde, Atatürk'ün uygarlık, çağdaşlık ve evrensellik yolundaki mücadelesine devam edeceklerini vurguladığını belirten Galip, ''Söz konusu haberde bu ifadeler yoktu. Gerçeğin anlaşılması için dokunulmazlığımın kaldırılmasını arzu ederdim. Batı Trakya Türk Azınlığı'nın mücadelesi bir barış ve kardeşlik mücadelesidir. Bu nedenle Türkiye ile Yunanistan arasındaki yakınlaşmayı gönülden destekliyoruz'' dedi. 
     Atina'da yayımlanan Ependitis gazetesi, Galip'in özel deftere yazdığı Atatürk'ün mücadelesini sürdürecekleri yolundaki ifadeyi çarpıtarak, milletvekilinin, Batı Trakya'nın Türkiye tarafından ilhak edilmesini arzu ettiğini iddia etmişti. 




</TEXT>
</DOC>
