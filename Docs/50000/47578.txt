<DOC>
<DOCNO> 47578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur04.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'ya irticai örgütler raporu verdik... Rapordan başlıklar... 
</HEADLINE>
<TEXT>

     Türkiye, Avrupa'daki çeşitli irticai grupların sürdürdükleri yasadışı faaliyetler hakkında bilgiler içeren bir dosyayı ilgili devletlere iletti. 
     Türkiye'nin, başta İslam Toplumu Milli Görüş Teşkilatı, Anadolu Federe İslam Devleti AFİD ve Hizbullah terör örgütü olmak üzere irticai örgütler hakkında ayrıntılı bilgilerin yer aldığı bir dosyayı Avrupa ülkelerine gönderdiği öğrenildi. 
     Dosyada, irticai grupların, Avrupa ülkelerindeki faaliyetlerini büyük bir rahatlıkla devam ettirdikleri belirtilerek, örgütlerin tüm yayınlarında Türkiye'ye yönelik tehdit ve terör içeren görsel ve yazılı basın faaliyetlerini sürdürdükleri bildirildi. 
     Bu grupların kendilerince masum olduğunu savundukları taleplerini, insan haklarını öne sürerek, Türkiye aleyhtarı bir propaganda şeklinde devam ettirdikleri anlatılan dosyada, şu bilgilere yer verildi 
     -''RADİKAL İSLAMİ EĞİTİM''- ''Bu gruplar, düzenlenen yasal görünümlü çeşitli etkinlikler ve ticari işletmelerinden elde ettikleri paraları, ülkemizdeki irticai oluşumları desteklemek maksadıyla yasadışı yollardan Türkiye'ye göndermekte. 
     -İslam Toplumu Milli Görüş Teşkilatı uzantısı olan irticai nitelikli oluşumlara okullarda din dersi verme hakkı verilerek, Türk vatandaşlarının radikal islami eğitim alma olasılığı ortaya çıkmakta ve bu ilgili hükümetler tarafından özellikle yapılmakta. 
     -Türkiye'deki irticai nitelikli yasadışı faaliyetlerinden dolayı hakkında kesinleşmiş hüküm bulunan bazı şahıslar, Avrupa ülkelerince iade edilmeyerek serbestçe faaliyetlerini sürdürmelerine olanak tanınmaktadır.'' Avrupa'da, AFİD'in 5000 üye, 30 bölge başkanlığı ile 3 vakıf ve 73 cami derneği, İslam Toplumu Milli Görüş Teşkilatı'nın ise 550 kadar cami derneği, 2100 kadar şube, 65 bin kayıtlı üye ve 250 bin sempatizana sahip olduğu belirtilen dosyada, Hizbullah üyeleri İsa Altsoy, Muhammed Çelik, İsmail Kahraman, Mehmet Seçkin, Erdoğan Kığın, Emin Hakseven, Bilal Atmaca ve Avrupa sorumlusu Ali Demir'in de halen Avrupa ülkelerinde barındığı kaydedildi. 
     






</TEXT>
</DOC>
