<DOC>
<DOCNO> 2312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sonspo06.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Terimlandia, son imparatorluk" 
</HEADLINE>
<TEXT>

     İtalyan basınında Fatih Terim haberleri uzun zamandır 1. sayfalardan eksik olmazken, La Nazione gazetesi ''Terimlandia, son imparatorluk'' başlığını kullandı. 
     Türk teknik direktöre yeni bir lakap takan La Nazione Terim'in toprağı anlamına gelen ''Terimlandia'' kelimesini bulurken, ''Teknik adamın buluşları şehri ve ligi fethetti. Söz ve davranışlarının gücüyle'' denildi. 
     Haberde, Terim'in Floransa'yı büyülediği belirtilirken, kendisine hayran olan taraftarların bir sokağın adını ''Via Terim'' olarak değiştirdiği bildirildi. Floransa'nın yerel gazetesinde yapılan yorumda, ''Floransa'da son yıllarda hiçbir teknik direktör böylesine geniş bir beğeni almadı. Terim, şehri ve takımı değiştirerek, tüm değerini gösterdi. Şimdi Fiorentina'nın onu kaybetme riski var. Floransa'da bu da olabilir. Önceden tahmin edilen seçenek daha sonra bir problem haline gelebilir'' denildi. 
     Gazetede ayrıca, Terim'in Floransa'daki hayatı ve özellikleri anlatılırken, ''Çok akıllı, samimi ve büyük bir karizması var. Paraya saldırmıyor tam tersine alçak gönüllü. En kötü huyu, alıngan olması. Hem de çok. Yardımcısı Müfit ve çevirmeni Şükrü ile litrelerce çay içiyor'' diye yazıldı. 
     Bu arada, Terim'in geleceği ile ilgili tartışmalar, televizyon programlarında ve gazetelerde yapılırken, perşembe gününe kadar Cecchi Gori ve Terim'in görüşeceği, kararın belli olacağı öne sürüldü. Fiorentinalı yöneticiler ile başkan Gori'nin Milan galibiyeti sonrası acil bir toplantı yaparak, Terim'i ellerinden kaçırmamaları için yeni bir teklif hazırladıkları söylenirken, başkan Cecchi Gori'nin 2 yıllık bir kontrat yapmak istediği kaydedildi. 
     Tutto Sport gazetesi, ''Terim'in şüpheleri Kimi çalıştıracağım bilmiyorum'' başlığında verdiği haberinde, Terim'in iki kez görüşmeyi erteleyen Cecchi Gori'ye kızgın olduğu dile getirilirken, kulübün genel menajeri Giancarlo Antognoni iyimser düşünmeye devam ettiğini ifade etti. 
     Gazetede, Milan'ın Zaccheroni'yi göndereceğinin kesin olduğu, eğer bu hafta Roma'ya karşı kaybederlerse, sezon sonunu bile beklemeyecekleri ileri sürülürken, yerine gelecek adayların Terim dışında Marcello Lippi ve Carlo Ancelotti olduğu kaydedildi. 
     Haberde, Terim her zaman adaylar arasında ilk sırada gösterilirken, ''Milan, Terim'i istiyor. Bundan dolayı da Fiorentina Kulübü ile sürtüşmeye girdi. Kırmızı-siyahlılar Terim'i almak için herşeye hazırlar ama alternatiflere de bakıyorlar'' denildi. 
     La Gazzetta dello Sport gazetesi de, İstanbul'da olan Terim'den telefonla demeç alırken, Türk teknik direktör, ''Fiorentina'nın, yüreği beni ısıtıyor'' dedi. Terim, hedefleri olan Şampiyonlar Ligi'nde gelecek yıl mücadele etmeye doğru adım adım gittiklerini ifade ederken, kontrat yenileme konusunda ''Bazen sessiz kalmak daha iyidir'' dedi. Kaptan Rui Costa'nın dünyada bir numara olacağını savunan Terim, Fiorentinalı taraftarların desteğini hep yanlarında hissettiklerini ve onları hiç aldatmadığını söyledi. Gazete de ayrıca, perşembe gününe kadar yapılacak olan Cecchi Gori-Terim görüşmesiyle ilgili olarak, ''Eğer başkan, Terim'e olan güvenini tam gösteremezse, Terim küskün olarak bu berberden gider ve takım değişir'' denildi. Öte yandan Terim, televizyon programlarında ve gazetelerde haftanın teknik direktörü seçilirken, La Gazzetta dello Sport'un ''serbest kürsü'' adlı köşesinde Terim, ters serbest kürsü köşesinde de Zaccheroni ilk sırada yer aldı. 




</TEXT>
</DOC>
