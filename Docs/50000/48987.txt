<DOC>
<DOCNO> 48987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/son/sontur08.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye genelinde 10 şarbon şüpheli mektup temiz çıktı... 
</HEADLINE>
<TEXT>

     Posta ve Telgraf Teşkilatı PTT Genel Müdür Vekili Selçuk Coşkun, Türkiye genelinde 10 adet şüpheli mektup vakası olduğunu, bu mektuplarda şarbon mikrobuna rastlanmadığını bildirdi. 
     Coşkun, dünyada ''şarbon'' tehdidinin başlamasının ardından PTT Genel Müdürlüğü olarak, ABD Posta İdaresi ve Dünya Posta Birliği ile irtibata geçtiklerini ve söz konusu kuruluşların aldıkları önlemleri, Türkiye'de uygulamaya başladıklarını hatırlattı. 
     Ankara Posta İşleme Merkezi çalışanlarının, mektupları ayırırken eldiven, maske ve koruyucu özel kıyafet ile ilaçlı su kullanmaya devam ettiklerini belirten Coşkun, şöyle konuştu 
     ''Türkiye genelinde 10 adet şüpheli mektup vakası oldu. Bu mektuplarda şarbon mikrobuna rastlanmadı. Bu konuda ABD Posta İdaresi ve Dünya Posta Birliği ile devamlı görüşüyoruz. Dağıtıcılarımız, üzerinde delik bulunan, kirli, alışılmamış bir koku yayan zarfları şüpheli zarf olarak değerlendiriyorlar. Dağıtıcılarımızın, şarbon konusunda herhangi bir endişeleri olmadığı gibi, başka bir görev yapma konusunda talepleri de yok.'' 
     






</TEXT>
</DOC>
