<DOC>
<DOCNO> 21920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/yazar/akyol.html </URL>
<DATE> 2001/05/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yeni dinamizm 
</HEADLINE>
<TEXT>

     34 ŞEHİT... Çok iyi yetişmiş, Türkiye'nin gözbebeği 34 asker... Apo'yu onlar yakaladı, Türkiye'nin terörü altetmesinde onlar büyük rol oynadı. 
     Türkiye'nin savunma gücünü ölçenler, sadece asker sayısına, silah miktarına bakmazlar. 'Özel' olarak yetiştirilmiş bu 'özel kuvvetler'e de bakarlar... Onlar milli kudretimizin bir parçasıydılar. 
     Toplulukları "millet" yapan binlerce faktör arasında ortak acılar ve ortak özgüven son derece önemlidir. Milletçe üzülüyoruz ve milletçe biliyoruz ki, gidenler geri gelmeyecek ama onları yetiştiren ruh, onları yetiştiren asker ocağı ve onları yetiştiren eğitim onların yerine yeni kahramanlar yetiştirecektir. 
     Şehitlere Allah'tan rahmet diliyorum, ailelerinin ve silah arkadaşlarının acılarını paylaşıyorum. 
     
     TOPLULUKLARI millet yapan faktörler arasında nereden gelip nereye gittiğimizi, hele de değişme ve gelişmenin aşamalarını bilmek de önemlidir. 
     1950 - 60 döneminde sosyal gelişme ve ekonomi alanında önceki dönemlerin ilerisine gittiğimizi görmek, tarihin sürekli değişimini kavramak, önümüzdeki gelişme ve değişme aşamalarını görmek için önemlidir. 
     Tarihin şu veya bu döneminde bir 'altın çağ' olduğuna 'itikad' edip her şeye "külliyen" bu açıdan bakmak, bizi analitik düşünceden uzaklaştırır. 
     Bilimsellik, "külliyen" düşünmenin aşılmasıyla başlar. 
     Tarih, sosyoloji ve iktisat bilimlerinin analiz metodlarına ve uzmanların araştırmalarına dikkat etmezseniz, bir tek veride "külli" gerçeği gördüğünüzü zannedersiniz. 
     
     1923 - 50 arasında, bütün modernleşme tarihimizde olduğu gibi, Türkiye'deki dinamizmin esas motoru devlettir ve yapılan büyük atılımlar ekonomiden ziyade devlet yapısına, hukuka ve kültüre ilişkindir. 
     Evet, sabit fiyatlarla GSMH rakamları artmıştır. Ama gübre ve enerji kullanımı, baraj ve sulama, makineleşme, yollar vasıtasıyla şehir pazarlarına bağlanma gibi sebeplerle değil... Yıllarca cephedeki işgücünün tarlasına dönmesi ve tarımsal arazinin genişlemesi yüzünden... 
     Dönemin iktisat tarihini yazan Prof. Yahya Sezai Tezel'in belirttiği gibi, tarımsal üretimde kullanılan maddi araçların kalitesindeki iyileşme bu dönemde "mütevazı" kalmıştır. Ayrıca 
     "1923 - 50 döneminde izlenen tarımsal gelişme politikası, üretken kaynakların eksiksiz ve etkin kullanılmasını azaltma, verimlilik artışını zorlaştıran kurumsal engelleri kaldırma açısından büyük ölçüde başarısız kalmıştır." Cumhuriyet Döneminin İktisadi Tarihi, sf. 325, 435 
     
     ÜRETİMİ artıracak maddi araçlardaki asıl iyileşme 1950'den sonradır Gübre, sulama, enerji, makineleşme, yol gibi imkanların sağlanması... 
     DİE'nin "1923 - 1991 İstatistik Göstergeler"indeki verilere göre, 1925 - 50 arasında Türkiye'nin ortalama buğday üretimi yılda 3 milyon tondur, 1951 - 60 arasında 8.5 milyon tona çıkmıştır. Sf. 123 - 124 
     Çünkü yol, gübre, enerji, sulama ve pazar genişlemesi bu dönemde artmıştır. İstatistikleri doğru anlamak için, toplumsal süreçlere ve iktisat tarihçilerinin araştırmalarına dayandırmak gerekir. 
     Türkiye o dönemi de geride bırakmıştır. Türkiye'nin gelişmesi artık bir süredir kentleşme, piyasa ekonomisi, teknoloji, küreselleşme gibi yeni dinamiklere bağlıdır. 
     Artık Türkiye'ye devletçilik değil, toplumsal dinamikler yön veriyor. Onun için devletçilik zamanı geçmiş, liberalleşme ise zamanı gelmiş bir fikirdir artık. Geçmişin uzak yakın hiçbir dönemi "külliyen" altın çağ değildir. 
     
     







Yeni dinamizm 


Cinayete ödül... 


Hükümetteki hava 


Lise Müdürü ve linç hukuku 


Hukuksuzluğa karşı hukuk reformu... 


Omletli siyaset 


19 Mayıs 1915 


Önemli kalmanın yolu... 


Ne olacak bu bankaların hali 


Hukuk nasıl kurtulur 


Kültür de denetlenir 


MHP ve kabine 


Sezer'e çağrı "Daha çok hukuk" 


Dükkanlar satılacak 


Sadun Hoca’nın " şıköları 


Balkaner’in kasasından Demirel’e uzanan liste 


</TEXT>
</DOC>
