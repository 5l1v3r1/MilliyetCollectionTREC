<DOC>
<DOCNO> 2035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/yazar/talu.html </URL>
<DATE> 2001/01/13/ </DATE>
<TIME>  </TIME>
<AUTHOR> Umur TALU  </AUTHOR>
<HEADLINE>
Aslan gibi 
</HEADLINE>
<TEXT>

     Çok komikti, ama çok da acı. 
     Genelkurmay'ın önceki günkü tavrına Mesut Yılmaz'ın cevabı "O komutanın ismini gazetecilere sorsunlar" mealinde olabildi. 
     Ciddiyet bu işte 
     "Sivil otorite tesisi"nin tesisatçıları böyle 
     
     . . . 
     
     Fakat "komik ve acı" bulduğum, "soğuk şaka üstadı" değildi. 
     ANAP Grup Başkanvekili sıfatını haiz Beyhan Aslan'ın, "Avrupa sağcıları" toplantısında olan lideri Yılmaz'ı savunmak niyetiyle attığı taklalardı. 
     "Vallahi öyle demedi"lerle ezilip büzülen, halk tarafından seçildiğini varsaydığımız, ama kendisini seçen liderinin altındaki eziklik ile asker karşısındaki korkuları arasında sıkışmış bir "aslan". 
     Yok lideri "Askeri rejimlerde daha çok yolsuzluk olur" derken "Saddam rejimini de kastetmiş" de... 
     Zaten "Düğmeye biz bastık" diyen de Saddam'ın muhafız alayından bir komutandı 
     İnsanın hasbelkader "siyasi şahsiyet" olmasının, "şahsiyetli" olmasına yetmediğini, "sivillik, demokrasi" gibi lafların merkez sağın bu aslanlarının ağzında beş paralık bir kıymeti bulunmadığını kanıtlamak için bu ne zahmet... 
     Bu ne zarafet... 
     Bu ne sefalet 
     
     . . . 
     
     Askeri rejimler döneminde "daha çok yolsuzluk olduğu" konusu kuşkulu ama, "daha çok karanlık" olduğu açık. 
     12 Eylül'ün dümdüz ettiği bir Türkiye üstünde, örgütsüzleştirilmiş, apolitikleştirilmiş, sindirilmiş bir halk üstünde, yolsuzlukları da azdırarak "liberal aslan" kesilenler, adına doğru dürüst hiçbir adım atmadıkları "özgür ve temiz siyaset"in temsilcileri olarak çıkamıyor, biraz hırladıktan sonra "sirk aslanı"na dönüveriyorlar. 
     Türkiye'de düşüncenin, insanın önünün açılmamasının bu "kifayetsiz aslanlar"ın varlığını konsolide ettiğini de askerler anlayamıyor ya da böylesi işlerine geliyor. 
     Galiba işlerine geliyor 
     Tutarlı bir demokrata bu yapı içinde yer yok. 
     "Tutarlı bir demokrat" hem siyaset üstündeki vesayete, hem de partisindeki lider tahakkümüne karşı çıkacak çünkü... 
     Oysa bu "aslanlar"ın demokratlığına yaslanan bir "demokrasi" ancak demokrasi müsveddesi kalmaya mahkum. 
     
     . . . 
     
     En çok sorun çıktığı anda dahi, acayip bir ittifak bu. 
     Artık "komik" mi gelir... 
     Yoksa "acı" mı... 
     Keyfinize kalmış. 
     
     
     





Kelimeler, anlamlar 


"Emir versek işkence biter" 


Bizim önyargımız 


'Bilgi vermedim, veremezdim' 


Uçağı dağıtan sarhoş gazeteci 


Türkiye AB'nin içinde mi bölünür, dışında mı 1 


Asker ve AB 


Bir de erkekleri düşünün 


"Ulusal Program" hazır 


Şovmenlere aman dikkat 


AB mi bizi, biz mi AB'yi istemiyoruz 


AB'ye güvensizlik... 


Risk yönetimi... 


Yenilikçiler 


Kriz dersleri 


Aslan gibi 


Demirel'in avukatı Çağlar'ı da savunur 


TÜSİAD "ele verir talkını, kendi yutar salkımı " 


</TEXT>
</DOC>
