<DOC>
<DOCNO> 29148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo24.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolun Terim'i Ataman "Amaç, Siena'yı en büyük yapmak" 
</HEADLINE>
<TEXT>

     İtalya Basketbol Ligi takımlarından Montepaschi Siena'nın yeni antrenörü Ergin Ataman, sözleşme imzalamak için gittiği İtalya'dan İstanbul'a geldi. 
     Attığı 2 yıllık imzayla, İtalyan basketbolunda ilk Türk antrenör olarak görev yapacak olan Ataman, Atatürk Havalimanı'nda yaptığı açıklamada, bu yıl alacakları derecelerle, Montepaschi Siena'yı Avrupa'nın en büyük kulübü haline getirmeyi hedeflediğini söyledi. 
     Ataman, Siena'nın son 2 sezondur İtalya Ligi'ni 6. sırada bitirdiğini belirterek, bu yıl takımda önemli revizyonlar yapılması konusunda yöneticilerle tam bir görüş birliği içinde olduklarını vurguladı. 
     Ergin Ataman, Montepaschi Siena'yı bu yıl İtalya Ligi'nde finale çıkarmayı, Avrupa Saporta Kupası'nda ise şampiyon yapmayı hedeflediğini ifade etti. 
     Avrupa'nın en güçlü liglerinden İtalya'da bir takımı çalıştırmanın güzel bir duygu olduğunu dile getiren Ataman, ''Ancak bu benim antrenörlük kariyerimde hedeflediğim bir olaydı. Amacım, bu yıl alacağımız derecelerle Siena'yı Avrupa'nın en büyük kulübü haline getirmek'' dedi. 
     Fatih Terim'in, özellikle görev yapacağı bölgede çok iyi bir izlenim bıraktığını belirten Ergin Ataman, bu transferde bu faktörün de önemli bir rol aynadığını söyledi. 
     
     Transferler 
     Takıma yapılacak transferlere de değinen Ataman, Efes Pilsen'in eski oyuncusu Naumoski ile ilgilendiklerini ve bu oyuncunun da Siena'da oynamak istediğini, yapılacak görüşmeler sonunda kendisini takımda görmek istediğini kaydetti. 
     Harun Erdanay'ın takımda görmek istediği oyuncular arasında olduğunu ifade eden Ataman, ''Harun sanırım henüz daha Avrupa'da bir takıma gitme konusunda kararını vermiş değil. Ama daha normal transferin ilk günleri. İlerleyen günlerde göreceğiz'' dedi. 
     Ataman, takıma 5-6 tane iyi oyucu transfer edeceklerini, bunların içinde Türk oyuncuların da olabileceğini, ancak isimlerini söyleyemeyeceğini sözlerine ekledi. 






</TEXT>
</DOC>
