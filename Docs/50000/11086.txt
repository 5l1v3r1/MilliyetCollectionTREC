<DOC>
<DOCNO> 11086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/guncel/gun01.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı-hakim. com.tr 
</HEADLINE>
<TEXT>

Konuşmaları yasayla sınırlandırılan savcı ve hakimler, hukuk sistemindeki aksaklıkları sanal ortamda dile getiriyorlar hukuk mücadelesi veriyorlar 
     SEMRA PELEK İstanbul 

     İnternet, konuşmaları yasayla sınırlandırılan savcı ve hakimlerin de imdadına yetişti. Hakim ve savcılar, Türk hukuk sistemindeki aksaklıkları dile getirmek amacıyla internet sitesi oluştururken, 7'nci Cumhurbaşkanı Kenan Evren'e açtığı davanın ardından görevinden alınan savcı Sacit Kayasu da kişisel sayfasında hukuk mücadelesi veriyor. 
     Türkiye'nin birçok ilinde görev yapan savcı ve hakimlerin açtığı sitelerde, ceza dosya inceleme yöntemlerinden, hukukta kullanılan programlara, bilimsel makalelerden, internetin mahkemelerde nasıl kullanılabileceğine ilişkin bilgiler yer alıyor. Hakim ve savcılar arasındaki iletişim ve dayanışmayı sağlamak amacıyla kurulan çok sayıda sitede, yargı sistemindeki aksaklıklarla ilgili forumlar da yer alıyor. 
     İnternette yer alan siteler arasında Adana Cumhuriyet Savcılığı yaptığı sırada görevinden alınan Sacit Kayasu'nun sitesi de yer alıyor. www.demokrasimeydani.8k.com adresli sitede, 'Yeşil Dosyası' ve '12 Eylül Dosyası' başlıklarıyla toplanan bilgi dosyaları da var. 
     İzmir Ödemiş Savcılığı sırasında bulduğu bir cesedin "Yeşil" adıyla tanınan Mahmut Yıldırım'a ait olduğunu iddia eden, Adana Savcılığı yaptığı dönemde de 12 Eylül ihtilalinden sorumlu olduğunu öne sürerek 7. Cumhurbaşkanı Kenan Evren'e dava açan Kayasu sitesinde çeşitli iddaları gündeme getiriyor. 
     
     12 Eylül eleştirisi 
     12 Eylül ihtilaline yönelik eleştirilerini sitesinde de sürdüren Kayasu, "Allah aşkına bu memlekette hiç mi hukukçu yok. 12 Eylül'ü gerçekleştirenlerin cezalandırılması, en azından yargı önüne çıkması sağlanabilse, sıranın kendisine geleceğini gören asker veya sivil hiç kimse kanunsuz işlem ve eylem yapmayacak, banka hortumlamayacaktır" diyor. 
     
     İste sanal demokrasi meydanlarından bazıları 

</TEXT>
</DOC>
