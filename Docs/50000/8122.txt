<DOC>
<DOCNO> 8122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/spor/spo01.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KORKUNÇ ŞÜPHE 
</HEADLINE>
<TEXT>

Nevio Scala’nın "İçimizde hain var" açıklaması futbolcuları potansiyel köstebek durumuna düşürüp, rahatsız etti. İtalyan hoca ise "Tüm camiayı kastettim" diyerek gerilimi indirdi 
     Bomba etkisi 
     BEŞİKTAŞ Teknik Direktörü Nevio Scala’nın Nouma’nın kampta olay çıkarmasının basına sızması üzerine yaptığı "İçimizde hain var" açıklaması Fulya’ya bomba gibi düştü. "Hain" suçlaması futbolcuları rahatsız ederken, Kaptan Mehmet ortamı yumuşatmaya çalıştı ve "Bu tip şeyleri bırakıp Fenerbahçe’yi yenmenin hesaplarını yapmak zorundayız. Hayati bir önem taşıyan bu maçı düşünmekten başka çaremiz yok" diye konuştu. 
     
     Futbolcular üzgün 
     AYHAN, "Suçlu kim diye Fenerbahçe maçını unutamayız. Bizi bunlar değil Fenerbahçe maçı ilgilendiriyor" dedi. Ahmet Dursun ise "Tabii böyle haberlerin çıkması bizi de üzdü. Suçluyu yalnız takımda aramak da olumsuz bir etki yaratabilir" yorumunu yaptı. Scala’nın dün ise "Bu sadece size söylenmiş bir şey değil. Ortaya atılan bütün camiayı ilgilendirir" demesiyle futbolcular biraz olsun rahatladılar. 
     
     Nouma’ya tepki 
     İTALYAN hocanın tercümanı da ortamın yumuşaması için harekete geçti. Mustafa Gülen, sabah yapılan kros çalışmasından sonra medya mensuplarına "Hoca bu sözü söylerken futbolcuları kastetmedi. Beşiktaş atmosferindeki herkes bunun içindedir" ifadelerini kullandı. Siyah - Beyazlı futbolcuların ayrıca her olayın Nouma yüzünden çıkmasından ve bunlara göz yumulmasına tepki gösterdikleri de öğrenildi. 
     
     Fulya’da sorgulama 
     SİYAH - Beyazlı kulübün yönetiminin de Nouma’nın Fulya kampında Teknik Direktör Scala ile tartışması ve cep telefonunu fırlatmasının basında yer alması nedeniyle öfkeli olduğu öğrenildi. Öte yandan telefon atma olayının Sinan Engin’den haber alan yönetici Yıldırım Demirören’in bunu Şeref Trbün’ünde diğer yönetici arkadaşlarına anlatırken duyularak basına sızdığı iddia edildi. 
     
Bütçe 60 milyon dolar      BEŞİKTAŞ’ta, mali genel kurul çalışmalarını sürüyor. Serdar Bilgili başkanlığında yapılan toplantıda, kurulda izlenecek politikanın ayrıntılarını belirledi. Yönetim, sözleşmesi sona erecek futbolcuların fazlalığı nedeniyle bütçeyi de 60 milyon dolar olarak belirledi. 
     LÜTFİ Kırdar Spor Salonu’nda 28 Şubat tarihinde çoğunluk aranmaksızın gerçekleşecek olan olağan mali konrede yeni bütçe üyelerin oylarına sunulacak. Kongrede Başkan Serdar Bilgili idari, Genel Sekreter Hüsnü Güreli ise mali konularda üyelere bilgi verecek. 
     
8’de 8 suçlu bulundu      NOUMA derbide yok 
     BEŞİKTAŞ’ın Gençlerbirliği ile oynadığı maçta rakip oyuncuya kafa attığı için 3 maç ceza alan Nouma’nın Fenerbahçe karşılaşmasında forma giymemesi kesinleşti. Tahkim Kurulu, dün yaptığı toplantıda Beşiktaş’ın yaptığı itirazı görüştü ve cezanın indirilmesini kabul etmedi. Video kasetleri izleyen 8 üyenin tamamı da Nouma’nın suçlu olduğu görüşünde birleşti. 
     KARAR, Beşiktaş’ta soğukkanlı bir şekilde karşılandı ve tepki çekmeledi. Kararı anlayışla karşıladıklarını belirten Futbol Komitesi Sorumlusu Yıldırım Demirören, "Biz elimizden geleni yaptık. Ancak Tahkim Kurulu kararı değiştirmedi. Buna saygılıyız. Şimdi elimizdeki oyuncularla Fenerbahçe’yi yenmek için en iyisini yapacağız. Onlara güveniyoruz" dedi. 
     
Ormanda kros      Siyah - Beyazlı futbolcular Fenerbahçe ile yapacakları zorlu derbinin hazırlıklarına dün Florya Atatürk Ormanı’nda yaptıkları krosla devam ettiler. Krosa kaleciler Shorunmu, Fevzi ve Ekrem’in yanısıra sakat olan İlhan katılmadı. 
     


 SPOR 


























</TEXT>
</DOC>
