<DOC>
<DOCNO> 26681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur04.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS için öğrenciler ve velilere öneriler..Okuyun.. 
</HEADLINE>
<TEXT>

     Ailelerin, Öğrenci Seçme Sınavı'na ÖSS girecek çocuklarına yaklaşımlarının, onların başarısı ve ruh sağlığı üzerinde belirleyici olduğu, yanlış tutum ve davranışların yaşamlarında derin izler bırakabileceği belirtildi. 
     Çukurova Üniversitesi Ç.Ü Eğitim Fakültesi Dekanı Prof. Dr. Adil Türkoğlu, A.A muhabirine yaptığı açıklamada, üniversite sınavlarının her genç için hayatın dönüm noktası olduğuna dikkat çekerek, ailelere ve öğrencilere önerilerde bulundu. 
     Ailelerin ilgisiz tutumu ya da sürekli öğüt vermesinin, sık sık eksiklikleri vurgulamasının genç-aile iletişimini zedeleyeceğini ifade eden Prof. Dr. Türkoğlu, şöyle konuştu 
     ''Çocuklarnıza rehber olun ama yargılamayın. Gencin kaygısını yükseltecek davranışlardan kaçının. Bu kadar çalışmakla bir şey yapacağını sanmıyorum , Bakalım kazanabilecek misin , Sana bu kadar emek verdik, dişimizden tırnağımızdan artırıp kurslara gönderdik, emeklerimize boşa çıkarma , Artık bu son şansın gibi yaklaşımlarla aile sorumluluğunun gereği olan katkılarınızı onların başına kakmayın.'' 
     Bu yaklaşımların genci motive etmek yerine daha çok stres ve bunalıma sürükleyeceğine dikkat çeken Prof. Dr. Türkoğlu, şöyle devam etti 
     ''Unutmayın ki çocuğunuz şu anda size en fazla ihtiyaç duyduğu dönemden geçiyor. Yanlış tutumlar, onların yaşamlarında derin izler bırakabilir. Sonuçta hem onlar hem siz üzülürsünüz. Çocuğa sınavı kazanmasa da sevginizin azalmayacağını ifade edecek biçimde davranın. Beklediğiniz başarı gelmese de çocuğunuzun elinden geleninin bu kadar olduğunu kabullenin. Siz üzerinize düşen görevi yaptığınıza inanıyorsanız, çocuğunuzu olduğu gibi kabul etmek durumundasınız. Sonuç ne olursa olsun, onların sizin çocuklarınız olduğunu unutmayın.'' 
     Öğrencilere öneriler 
     Prof. Dr. Türkoğlu, öğrencilere önerilerde bulunurken de, sınav öncesinde yeni konular öğrenmenin bir yararı olmayacağını ifade ederek, ''Sınavdan bir gün önce ders çalışmayıp sadece dinlenin. Sınav öncesindeki gününüzü sakin bir şekilde geçirmeye çalışın, yorgunluk veren faaliyetlerden kaçının'' dedi. 
     Uyarıcı, sakinleştirici ilaçlardan uzak kalınmasını öneren Prof. Dr. Türkoğlu, bu ilaçların fayda yerine zarar vereceğini ve sağlıklı düşünmeyi engelleyebileceğini vurgulayarak, şöyle devam etti 
     ''Açık havada dolaşın, yorucu olmayan yürüyüşler yapın. Sınavda başarısız olmanız halinde bunun hayatın sonu olmadığını düşünün. Uykusuz kalmayın. Sınav gececi ılık bir banyo yaptıktan sonra erkenden uyumaya çalışın. Sınav sabahı kalori değeri yüksek dengeli bir kahvaltı yapın.'' 
     İhtiyaç giderme 
     Kayseri SSK Hastanesi Üroloji Servisi Şefi Opr. Dr. Tevfik Haktanır da, 3 saat süren ÖSS'de, sınava giren öğrencilerin kesintisiz sınav salonunda kalmak zorunda olmalarının psikolojik ve fizyolojik olarak tuvalet ihtiyacını ortaya çıkardığını, bu durumun bazı öğrenciler için sınavı kabus ortamına çevirdiğini kaydetti. 
     Hastanelerine bu sorunu yaşamak istemeyen öğrenci ve velilerin başvurduğunu belirten Dr. Haktanır, şunları söyledi 
     ''Yetişkin bir insanın bir günde boşalttığı idrar yaklaşık 1.5 litre, mesane kapasitesi de 400-450 santimetreküptür. Dolayısıyla bir günde normal sıvı alan yetişkin birey 4-5 saatlik periyotlarda tuvalete gitme ihtiyacı duyar. Ancak sınavlar, aşırı heyecanlanmalar ve korku gibi durumlarda beyin uyarılarak miksiyon periyotları bozulabilir. Mesane yeterince dolmadan miksiyon refleksi başlatılır hatta idrar kaçırmalar bile olabilir.'' 
     Dr. Haktanır, sağlıklı bireylerde bu gibi durumlarda medikal tedaviye gerek olmadığını, bireye fizyolojik durumu anlatıp telkin yolunu seçmenin en sağlıklı yaklaşım olduğunu ifade ederek, şöyle devam etti 
     ''Ürolojik problemi olmayan ÖSS adaylarının sınavda tuvalet ihtiyacım olur mu endişesiyle kendisini zorlaması baskı altında tutması sorun yaratabilir. Alınacak en iyi önlem, sınav öncesi çok sınırlı içecek alınması, alkol, kolalı, kafein içeren sıvılar, bol miktarda meyve suyu alınması, acılı yiyecekler yenmemesi ve sınav öncesi mesanenin boşaltılmasıdır. Sınav öncesi boşalmış mesanenin 4-5 saatten önce miksiyon hissi uyandırmadan ancak dolabileceğinin telkin edilmesi en yararlı yöntemdir.'' 







</TEXT>
</DOC>
