<DOC>
<DOCNO> 46030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/ekonomi/eko01.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura ikramiye tırpanı 
</HEADLINE>
<TEXT>

Yüksek ücretlilerden yapılacak ikramiye kesintisi ile 500 trilyon liralık tasarruf sağlanacağı hesaplanıyor. Ayrıca 200 bin memurun resen emekliye sevk edilmesi de gündeme geldi 
     HARUN GÜREK Ankara 

     Devlet Bakanı Kemal Derviş ve Maliye Bakanı Sümer Oral’ın başkanlığında yapılan bütçe çalışmaları ile ilgili toplantıda, yüksek ücretlilerde ikramiyelerinin kesilmesi gündeme geldi. 
     Maliye Bakanlığı’nın yapacağı çalışmanın sonunda ikramiyelerin kesilmesi kesinleşirse, TBMM, Başbakanlık, Hazine Müsteşarlığı, KİT’ler, özerk kurullar, TRT, SSK, Milli Piyango, Türkiye İş Kurumu gibi kuruluşlarda sözleşmeli statüde çalışanlarla, sözleşmeli statüde çalışmadığı halde ikramiye alan memurlar etkilenecek. KİT’ler ile özerk kuruluşlarda yılda altı kadar ikramiye ödeniyor. 
     
     Resen emeklilik 
     Meclis ve Başbakanlık’ta çalışanlardan sözleşmeliler ya da geçici çalışanlar yılda dört - altı ikramiye alıyor. Emekli Sandığı, SSK, İş Kurumu gibi kuruluşlarda ise yılda iki kez 100 milyon lira dolayında cüzi bir ikramiye ödeniyor. İkramiyelerin kesilmesi ile en az 500 trilyon liralık bir tasarruf sağlanacağı belirtiliyor. 
     Toplantıda, programın orijinal faiz dışı fazla hedefine ulaşılması için memur sayısının azaltılması, işlevsiz bölge teşkilatlarının kapatılması, cari harcamalarda kesintilere gidilmesi de tartışıldı. Memur sayısının, resen emeklilik yolu ile 200 - 250 bin kişi azaltılacağı hesaplanıyor. 
     Oranların sınıra dayanması, yeni vergi konulması halinde mevcutların da toplanamaması tehlikesi nedeniyle yeni vergilerin gündeme alınmadığı belirtilirken Motorlu Taşıtlar, Özel İletişim Vergisi gibi bazı vergilerde oranların bir miktar artırılması olasılığının bulunduğu kaydedildi. 
     
     Hedefler yeni baştan 
     Toplantıda 2002 program ve bütçe hedefleri yeniden ele alındı. DPT konuya ilişkin bir sunuş yaptı. Enflasyon hedefinin yüzde 30 - 35 olarak belirlenebileceği ve IMF’nin bu konudaki itirazının giderildiği bildirildi. 
     
Türkiye 5 katrilyon lira arıyor      IMF’nin Türkiye’ye yeni dış kaynak sağlamak için yüzde 6.5 faiz dışı fazlanın sağlanmasını koşul olarak koyduğu anlaşıldı. Derviş’in ABD’deki görüşmelerinde, IMF yetkilileri genel bütçede yüzde 5.6, toplam kamuda 6.5 faiz dışı fazla sağlanması halinde, 2002 yılı için gereken kaynağı sağlayacağını bildirdi. IMF bu faiz dışı fazlanın devlet küçültülerek sağlanabileceğini söyledi. 
     Yüzde 6.5’lik faiz dışı fazla rakamına ulaşılması için 4 - 5 katrilyon lira civarında ek kaynak gerektiği öğrenildi. Ekonomi yönetimi, söz konusu kaynağı bulmanın yollarını ararken dış borçlanma olanağını da zorluyor. Türkiye, Avrupa ve ABD’nin ardından Japonya’da nabız yokluyor. Hazine Müsteşar Yardımcısı Aydın Karaöz, Japonya’ya gitti. Avrupa ve Amerika’ya yapılan tanıtım turuna başkanlık eden Karaöz’ün, Samurai piyasasına tahvil ihraç olanaklarını araştırdığı öğrenildi. 
     
Zamlı maaş 15 Ekim’de      Maliye Bakanı Sümer Oral, eylül ayı enflasyon farkı dolayısıyla memur maaşlarına yapılması gereken yüzde 5.8’lik zammın, 15 Ekim maaş ödemelerine yansıtılması için saymanlıklara tel emri gönderildiğini söyledi. Bütçe Yasası gereğince memur maaşlarına enflasyon farkı ödendiğini belirten Oral, kaynak sıkıntısı nedeniyle eylül ayı farkının ödenmeyeceğine ilişkin söylentilerin doğru olmadığını bildirdi. 
     
Gündem, bütçe ve bankalar      Derviş ve Maliye Bakanı Sümer Oral, dün Hazine Müsteşarlığı’nda buluşarak, söz konusu fazlaya ulaşılması için alınacak önlemleri tartıştı. Edinilen bilgilere göre, sabah 08.00’de başlayan bu toplantıya Hazine Müsteşarı Faik Öztrak, Müsteşar Yardımcısı Hakan Özyıldız, Maliye Bakanlığı Bütçe Genel Müdürü Durmuş Öztek, Gelirler Genel Müdürü Akif Hamzaçebi, DPT Yıllık Programlar Konjonktür Genel Müdür Vekili Cavit Dağdaş ile birlikte 15 bürokrat katıldı. 
     
     



 EKONOMİ 



















</TEXT>
</DOC>
