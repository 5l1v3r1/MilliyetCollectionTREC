<DOC>
<DOCNO> 47434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/guncel/gun08.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar otoriter erkeği mi sever 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Yazarımız Ece Temelkuran’ın, "Kadınlar faşist mi sever " başlıklı dünkü köşe yazısı, tartışmalara yol açtı. Biz de konunun taraflarına kadınların sert, otoriter, hükmeden erkeklerden hoşlanıp hoşlanmadığını sorduk. 
     
     Zülal Kılıç KA - DER Genel Başkanı 
Kadınlar eşitlik istiyor      Hiç kimse kendisine hükmeden birini sevmez. Kadın ya da erkek eşit bir ilişki ister. Türkiye’de aile içinde eşitliği getiren Medeni Kanun için de çok geniş kadın kitleleri harekete geçti. Kadınlar hükmetmekten değil, eşitlik ilişkisinden hoşlanıyorlar. Erkekler, "Kadınlar bundan hoşlanıyor" deyip kendilerini haklı göstermek için böyle söylüyorlar. Bu düşünce giderek, "kadınlar dayaktan hoşlanıyor"a da varabilir. Dünyada kadınların hükmeden erkeklerden hoşlandığını gösteren bir tek kanıt yok. Kadınların son dönemdeki mücadeleleri de eşitlik için. 
     
     Av. Hülya Gülbahar Mor Çatı gönüllüsü 
Hükmeden istemezler      Kadınlar himaye edilmesi gereken varlıklar gibi görülmeye çalışılıyor. Kadınların kendilerine hükmeden erkeklere ilgi duyduğu gibi bir önyargının doğru olmadığını düşünüyorum. Kendi hayat deneyimlerimiz, duygularımız, paylaşımcı, karşılıklı sevgi saygıya, hoşgörüye dayalı ilişkilerin hem verimli hem de mutluluk ve huzur veren ilişkiler olduğunu gösteriyor. Kadınların en büyük özlemi de bu. Baskı, kadınların kişiliğini ortadan kaldırır. 
     
     Doç. Dr. Armağan Samancı Psikiyatr 
İdolleri otoriter erkek      Toplumda baskın, hükmeden, girişken ve konuşkan insanlar daha ilgi çekiyor. Kadınların erkek modelinde babalarından elde ettikleri model parçaları çok önemli oluyor. Klasik aile yapısında baba sert, sinirli, baskılayıcı ve otoriter. O anlamda farkında olmadan bir çağrışım yapıyor ve babaları gibi erkekleri istiyorlar. Toplumun erkek modelinde de, evli erkek daha sinirli, bağırıp çağıran tarzında olmalı gibi bir düşünce var. 
     
     Prof. Dr. Sedat Özkan Psikiyatr 
Eylemci erkek revaçta      Ego gücü, kişiliği güçlü olan, kararlı olan, bir anlamda tuttuğunu koparan, eylemci, lider özelliği olan erkek, kadınlara daha güven veriyor. Kadınları koruyan - kollayan, hayattaki güçlüklerle başetmesinde ona yardımcı olan, önünü açan bir erkek kişilik tipi takdir topluyor. Karşı cins ilişkisindeki kadın, koruyup kollayan erkek modelini tercih eder. Bunda sosyolojik faktörler olduğu kadar, psikolojk faktörler ve yetişme biçimi de önemli rol oynuyor. 
     



 GÜNCEL 














</TEXT>
</DOC>
