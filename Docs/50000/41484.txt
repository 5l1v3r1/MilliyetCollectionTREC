<DOC>
<DOCNO> 41484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/guncel/agun.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba patladı 2 şehit 20 yaralı 
</HEADLINE>
<TEXT>
TAKSİM’DE DEHŞET 
Gümüşsuyu’ndaki kontrol noktasında bulunan polislerin arasına dalan canlı bomba, ortalığı kan gölüne çevirdi. Yaralılardan ikisinin durumu ağır 
     SERHAT ÜNAL, ÖMER ERBİL, HALUK ATALAY, DİNÇER ŞEREF, ERDEM ÖZTÜRK, CENNET NAR, OKTAY ANKIN İstanbul 

     Taksim'de gerçekleştirilen intihar saldırısında iki polis şehit olurken, 13'ü polis 20 kişi de yaralandı. Parçalanarak ölen bombacı terörist Uğur Bülbül'ün cezaevindeyken ölüm orucuna katıldığı, DHKP - C örgütü üyesi olduğu bildirildi. 
     Taksim'de toplumsal olaylara müdahale amacıyla hazır bekletilen Çevik Kuvvet ekibinin Gümüşsuyu'ndaki bekleme yerine dün saat 17.30 sıralarında gelen Uğur Bülbül 26 , ekibe birkaç metre kala iki polis tarafından fark edildi. Bunun üzerine koşmaya başlayan Bülbül, kendisini fark eden polislerin yanına geldiğinde üzerindeki patlayıcıyı ateşledi. 
     Taksim ve çevresi büyük bir gürültüyle sarsılırken, polis memurları Halil İbrahim Doğan 24 ve Tuncay Karataş 26 parçalanarak şehit oldu. Bülbül ve iki polisin ceset parçaları, olay yerine 150 metre uzaklıktaki sokaklara kadar dağıldı. 
     
     SİLAHTAN KİMLİK TESPİTİ 
     Şehit polislerin kimlikleri silahlarının seri numarasından tespit edildi. 3 Temmuz'da mesleğe adım atan şehit polislerden Doğan'ın bek r, Karataş'ın ise evli olduğu bildirildi. 
     Yaralanan üç kişi Alman Hastanesi'ne kaldırılırken, 13'ü polis 17 kişi de Taksim İlkyardım Hastanesi'nde tedaviye alındı. Yaralılardan durumu ağır olan bir polis, İstanbul Tıp Fakültesi Hastanesi'ne sevk edildi. 
     Yaralı polis memurlarının isimlerinin Deniz Bahri Bektaş, İbrahim Öztürk, Tuncer Erker, Osman Eker, Hasan Hüseyin Çiftçi, Reşat Susuz, Bülent Gonca, Murat Temiz, Eşref Koçak, Yaşar Murat Acar, Murat Sevinç, Arif Duman ve Abdülkadir Bedel olduğu açıklandı. Yaralı sivillerin isimlerinin ise Aşkın Öztürk, Amanda Rigg, Mehmet Nuri, Cem Ersoy, Burcu Koray, Abdullah Düztaş ve Tülin Serman olduğu belirtildi. Avustralyalı turist 23 yaşındaki Rigg'in kolunun koptuğu bildirildi. 
     
     İNSANLIK DIŞI SALDIRI’ 
     İstanbul Valisi Erol Çakır ve Emniyet Müdür Vekili Hasan Özdemir, bilgi almak amacıyla olay yerine geldi. 
     Olay yerinde Cumhuriyet başsavcılarının incelemeler yaptığını belirten Vali Çakır, şunları söyledi 
     "İnsanlık dışı, kalleşçe yapılmış bir saldırıdır. Polise yapılan saldırı, doğrudan doğruya devlete yapılmış bir saldırı anlamını taşır." 
     
     BAKAN ACİL DÖNECEK 
     Bu arada İçişleri Bakanı Rüştü Kazım Yücelen'in, Taksim'de meydana gelen patlama nedeniyle Suriye ziyaretini yarıda keserek bugün yurda döneceği bildirildi. 
     
Özatay Sanki savaş alanıydı      GARBİS ÖZATAY 

     Taksim'deki patlama sırasında tesadüfen olay yerinde bulunan Milliyet Gazetesi foto muhabiri Garbis Özatay, yaşadığı dehşet dakikalarını şöyle anlattı 
     "The Marmara Oteli'nin hemen yanındaki Divan Pub'da bulunuyordum. Birden bire peş peşe birkaç patlama sesi duydum. İlk anda Boğaz'da bir gemi kazası olduğunu düşündüm. Atatürk Kültür Merkezi'nin önünden insanların Gümüşsuyu'na doğru koştuklarını görünce ben de o yöne gittim. 
     Vakıf Leasing'in olduğu bölgeye ulaştığımda gördüğüm manzara tam bir savaş alanı gibiydi. İlk gözüme çarpan yüzlerce metrelik alana dağılmış olan kan ve et parçaları oldu. Sonra sırtüstü yatan bir erkek cesedi gördüm. Polisler olayın şokundaydı, ne olduğunun farkında değillerdi. Ne olduğunu birbirlerine soruyorlardı. Benden sonra olay yerine gelen İçişleri eski Bakanı Hasan Fehmi Güneş, bilgi almaya çalıştı. Canlı bombanın patladığını söylediler. Bu sırada motorlu trafik ekipleri yerin kan nedeniyle kayganlaşması yüzünden devrildi. 
     Kısa bir süre sonra, çeşitli yerlerinden yaralanan yedi polis memuru çevredeki taksilerle hastaneye kaldırıldı. Bölgedeki binaların camları patlamanın şiddetiyle paramparça olmuştu." 
     
     Altı ay önce afla bırakılmış 
     Uğur Bülbül, Bartın'da 4 Mayıs 1996'da biri kadın beş kişiyle bomba süsü verilmiş, DHKP -Csloganları yazılı pankart asmaktan gözaltına alınmış, beş gün sorgudan sonra serbest bırakılmıştı. Bülbül, geçen yıl yasadışı Vatan Dergisi'ni dağıtmaktan tutuklanmış ve Bartın Cezaevi'ne konulmuştu. "Hayata Dönüş Operasyonu" sırasında da eylemciler arasında yer alan Bülbül, altı ay önce Şartla Salıverilme Yasası'ndan yararlanarak cezaevinden çıkmıştı. Bülbül’ün anne ve kardeşi gözaltına alındı. 
     
     14 canlı bomba 19 can aldı 
     Taksim'de meydana gelen intihar saldırısı, Türkiye'de gerçekleştirilen 14'üncü intihar saldırısı. İntihar saldırıları 30 Haziran 1996 yılında Tunceli'de başladı. 'Zilan' kod adlı PKK'lı terörist Zeynep Kınacı'nın bayrak töreni yapan askerlerin arasına dalarak başlattığı intihar saldırısında bugüne kadar 14 canlı bomba, 19 kişinin ölümüne, 121 kişinin de yaralanmasına neden oldu. 
     
     Sezer Saldırıyı nefretle kınıyorum 
     Cumhurbaşkanı Ahmet Necdet Sezer, Cumhurbaşkanlığı Basın Merkezi aracılığıyla yaptığı açıklamada, "Hain saldırı sonucunda iki polisimizin şehit olması, çok sayıda polis ve yurttaşımızın yaralanmasından büyük üzüntü duydum. Bu saldırıyı nefretle kınıyorum" dedi. Başbakan Bülent Ecevit de şöyle konuştu "Çok acı olayla karşılaştık, çok üzgünüm. İki polisimiz maalesef şehit oldu. Allah'tan rahmet diliyorum. Yaralıların kısa zamanda şifaya kavuşmalarını diliyorum" diye konuştu. 
     
     Aynı bölgede ikinci patlama 
     Türkiye'yi şok eden eylem, Taksim'de gerçekleştirilen ikinci bombalı intihar saldırısı oldu. 27 Mart 1999 tarihinde yine Taksim Meydanı'nda Çevik Kuvvet polisinin içinde bulunduğu otobüslerin yanına yaklaşan 25 yaşındaki PKK'lı Semiha Kılıç, üzerinde bulunan bombayı patlatmıştı. Kadın terörist ölürken, üçü polis 11 kişi de yaralanmıştı. Yapılan incelemede, kadının üzerinde taşıdığı çantanın içinde patlamamış dört el bombası ve yedi fünye bulunmuştu. 
     



 GÜNCEL 


















</TEXT>
</DOC>
