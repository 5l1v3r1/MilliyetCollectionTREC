<DOC>
<DOCNO> 27907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sonspo06.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Ülkerspor Muratcan pazarlığında... 
</HEADLINE>
<TEXT>

     Beşiktaş Kulübü Basketbol Şubesi, kadrosunda bulunan Muratcan Güler'i transfer etmek isteyen Ülkerspor'dan yanıt bekliyor. 
     Beşiktaş Basketbol Takımı Menajeri Ümit Tarhan, Muratcan için kendi tekliflerini Ülkerspor'a ilettiklerini, bu kulüpten yanıt beklediklerini söyledi. 
     Tarhan, kendi teklifleri ile Ülkerspor'un düşündüğü rakam arasında fazla bir fark olmadığını vurgulayarak, ''Ülkersporlu yöneticiler başkan Orhan Özokur'un yurtdışından gelmesini bekliyor. Ancak anlaşmaya uzak değiliz. Yine de Muratcan, Ülkerspor'un vereceği tekliften tatmin olmazsa, bu oyuncuyu zorla başka bir kulübe vermeyiz'' diye konuştu. 
     Transfer çalışmaları için bütçelerinin belli olmasını beklediklerini kaydeden Tarhan, sözlerini şöyle tamamladı 
     ''Ay sonuna doğru bütçemiz belli olacak. Şu anda bize aktarılacak bütçe belli olmadığı için transfer konusunda rahat davranamıyoruz. Bu nedenle beklemedeyiz. Genç oyunculardan Onur, Nedim ve Volkan Başaran ile bir sorun yok. Sözleşmelerini büyük bir ihtimalle uzatacağız.'' 






</TEXT>
</DOC>
