<DOC>
<DOCNO> 16278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/soneko19.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Nisan'da enflasyonu Mart'ın üzerinde bekliyoruz" 
</HEADLINE>
<TEXT>

     Devlet Bakanı Kemal Derviş, havacılık sektörünün gelişmesiyle çok önemli kaynakların Türkiye'ye gelebileceğini, bunun için şirketlerin fiyat yapılarını esnek ve serbestçe belirlemeleri gerektiğini söyledi. 
     Derviş bugün düzenlediği basın toplantısında yapısal değişimi anlatırken, Türkiye'nin Avrupa, Ortadoğu, Akdeniz, Orta Asya arasında bir köprü olduğunu belirterek, ''sanıyorum havacılık sektörünün gelişmesiyle hem dışardan hem içeriden çok önemli kaynaklar Türkiye'yegelebilecektir. Aynı zamanda THY ve diğer hava şirketleri hem kar edebilir, hem de ekonomiye çok büyük bir hizmet verebileceklerdir. Onun için fiyat yapılarını esnek ve serbestçe belirlemeleri gerekiyor'' diye konuştu. 
     Sivil havacılık yasasındaki değişiklikle bunun sağlanacağını ifade eden Bakan Derviş, önümüzdeki aylarda THY'nin çok daha rekabet gücü olan, daha güzel hizmet veren, aynı zamanda kar ederek ve ileriye dönük yatırımlarla daha da güçlenmesinin mümkün olacağını, Avrupa'da yaşayan Türk vatandaşlarının da THY'ye büyük ilgisi bulunduğunu, onlardan gelen yatırımların da bu sektörün güçlenmesinini sağlayabileceğini anlattı. 
     Yeniden yapılanmanın Türkiye'nin makroekonomik dengesi, makroekonomik yapısı açısından çok önemli olduğuna işaret eden Bakan Kemal Derviş, Meclis'in yoğun biçimde çalıştığını, bu yasaların çoğunun bu ay sonuna kadar gerçekleşeceğini, yasa çalışmalarının hızla süreceğini kaydetti. 
     Yeniden yapılanmada sosyal boyutun da altını çizen Derviş, şunları söyledi 
     ''Ekonomik ve Sosyal Konsey Yasası TBMM Genel Kurulu'nda kabul edilmiştir. Bence bu çok önemli bir adımdır. Bir ülkenin ekonomik politikası sosyal kesimlerin dayanışmasına dayanmalı ve bu sosyal kesimler isteklerini, düşüncelerini, eleştirilerini en yüksek düzeyde hükümete ve Bakanlar Kurulu'na iletmek durumunda olmalıdır ve bunun bir yasayla açıklanması, bağlanması bence Türkiye'nin sosyal dayanışma yolunda çok büyük bir adım attığını göstermektedir. Tabii her kesimin istekleri olacaktır. Özellikle bu zor makroekonomik durumda ve bütçenin bu dar durumunda herkesin isteğine tam olarak uymak mümkün olmayacaktır. 
     Fakat her kesim bilgisini, deneyimini ve isteklerini rahatça açık bir dille Ekonomik Konsey çerçevesinde hükümete sunacaktır. Elden gelen dayanışmayı hepimizin göstermesi gerekiyor.'' 
     İş güvencesi 
     Devlet Bakanı Kemal Derviş, Türkiye'nin uluslararası normlara uyan bir iş güvencesini işçisine sağlamak mecburiyetinde olduğuna da dikkat çekerek, ''fakat aynı zamanda bu güvenceyi sağlarken, emek piyasasının ve işverenin de gücü, durumu, işletmenin karı da gözönünde tutularak her iki tarafın da isteğine saygı göstererek ve bir uzlaşma sağlayarak kanunlaşması gerekiyor'' dedi. 
     Derviş şöyle devam etti 
     ''Özellikle bu günlerde bence bütün işverenlerin bu konuda hassas olmaları ve mümkün olduğu kadar çalışanlarla birlikte hareket etmeleri ve bu bunalımı hep birlikte sosyal dayanışma içinde geçirmemiz açısından, işçi işveren ilişkilerindeki mutabakat çok önemlidir. Şu anda en önemli amacımız istihdamı artırmak, istihdamı korumak ve işsizliğe karşı mücadeledir. Yasa bu şekilde, bu çerçeve içinde tartışılmalı ve istihdama destek olabilecek bir yasanın meclisten çıkması gerekmektedir.'' 
     Yasal çalışmaların kamu yönetimi, finans dünyası ve merkez bankası, reel sektörle ilgili yasalar ve sosyal dayanışmayla ilgili yasalar olmak üzere 4 bölümde ele alındığını belirten Derviş, sözkonusu düzenlemelerin hızla kanunlaşacaklarına inandığını söyledi. 
     Yeniden yapılanma çalışmalarının, hem iç kamuoyuna hem dış kamuoyuna Türkiye'nin gerçekten düzeni değiştirmek istediğine, bu 90'lı yılların yüksek borç, yüksek faiz çarkına geri dönmeyeceğine işaret eden çalışmalar olduğunu kaydeden Bakan Derviş, ''hızla yürütülmeleri, sonuca bağlanmaları, hem büyümemiz için, hem de hemen şimdi özlediğimiz istikrar için çok önemlidir'' diye konuştu. 
     Yüzde 5-6 daralma 
     ''Maalesef 2001 yılının birinci yarısında büyüme negatiftir'' diyen Bakan Kemal Derviş, tam rakamların bilinmemesine karşın yüzde 5-6 kadar bir daralma sözkonusu olduğunu, fakat yılın ikinci yarısında bunun hızla yeniden büyüyen bir ekonomiye çevrilmesinin mutlaka gerekli olduğunu bildirdi. 
     Gelecek yıl büyümeye geçmek istediklerini açıklayan Derviş, şöyle devam etti 
     ''Burada en önemli avantajımız ve bu program açısından en büyük şansımız, bu programa çok rekabet edebilecek bir kurla girmemiz. Gerçi kur bir çok bakımdan problem olmuştur, fiyatların artmasına yol açmıştır, bankacılık sektörü için bir sorundur. 
     Programın diğer bütün unsurları yerine gelince, özellikle ihracata ve turizme dayalı bu büyüme sürecinin bütün yararlarını ve Türkiye'ye getireceği iyi sonuçları hep birlikte göreceğiz. 
     Enflasyon maalesef gene bu yılın ilk yarısında yüksek çıkacaktır. Kur ayarlaması yüzünden Mart, Nisan enflasyonu çok yüksek çıkacaktır. Zaten yüzde 10 çıkmıştı TEFE Mart'ta, Nisan'da da buna benzer hatta biraz üzerinde bir sonuç bekliyoruz. Fakat, kesinlikle bu programla enflasyona dönüşü istemiyoruz ve para politikasını ve mali politikayı da ona göre ayarlıyoruz. 
     Enflasyon yaz aylarından itibaren hızla düşecektir. Bu enflasyonu düşürme çabasının çok çok önemli bir bölümü tabiki maliye ve bütçe politikamızdır.'' 




</TEXT>
</DOC>
