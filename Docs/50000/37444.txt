<DOC>
<DOCNO> 37444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sonspo07.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbolcular Slovenya yolcusu... 
</HEADLINE>
<TEXT>

     Türkiye'nin ev sahipliği yapacağı 32. Avrupa Erkekler Basketbol Şampiyonası finallerine hazırlanan A Milli Takım, özel bir turnuvaya katılmak için bu sabah Slovenya'ya hareket etti. 
     A Milli Basketbol Takımı, Slovenya'da gerçekleştirilecek turnuvaya katılmak üzere uçakla Hırvatistan'nın başkenti Zagreb'e gidip, buradan otobüsle Slovenya'nın Novo Mesto kentine geçecek. 
     Milli takım kafilesinde, antrenör Aydın Örs, menajer Doğan Hakyemez, yardımcı antrenörler Çetin Yılmaz, Tolga Öngören ve Murat Özyer ile şu sporcular yer alıyor 
     Haluk, Asım, Harun, Kerem, Ömer, Mehmet, Kaya, Arda, Murat, Orhun, Mirsad, İbrahim, Hidayet, Hüseyin. 
     Milliler turnuvada yarın Almanya, 18 Ağustos Cumartesi günü Bosna Hersek, 19 Ağustos Pazar günü de Slovenya ile karşı karşıya gelecek. 
     Turnuva sonrası İstanbul'a dönecek A Milli Basketbol Takımı, 21 Ağustos Salı günü yeniden Ankara'ya geçerek, finaller öncesi son etap çalışmalarına başlayacak. 






</TEXT>
</DOC>
