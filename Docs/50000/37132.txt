<DOC>
<DOCNO> 37132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sontur25.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akkise'den ilk rapor "Köylüler Jandarmaya taş ve sandalye attılar" 
</HEADLINE>
<TEXT>

     Konya'nın Ahırlı İlçesi'ne bağlı Akkise Kasabası'nda 1 kişinin öldüğü 3 sivil ile 25 jandarma personelinin yaralandığı olayla ilgili olarak İçişleri Bakanlığı'nca görevlendirilen müfettişler ilk incelemelerini tamamladılar. 
     Müfettişler hazırladıkları ilk değerlendirme notunda, ''Olay mahallinde yapılan ilk incelemede, olayın vahametinin jandarmanın saldırıya uğrayan personelini kurtarmak için silah kullanmak zorunda kalmasından kaynakladığının anlaşıldığını'' bildirdiler. 
     İçişleri Bakanlığı'nca yapılan açıklamada, 10 Ağustos günü, Akkise kasabasında, jandarmanın uyguladığı umuma açık yerlerin kontrolü sırasında meydana gelen olayla ilgili olarak, İçişleri Bakanı Rüştü Kazım Yücelen tarafından konunun incelenmesi ve soruşturulması için 2 mülkiye başmüfettişi ile 1 jandarma müfettişinin görevlendirildiği hatırlatıldı. 
     Açıklamada, 1 vatandaşın ölümü, 3 sivil ile 25 jandarma personelinin yaralanması ile sonuçlanan olayın tasvibinin mümkün olmadığı belirtilerek, şöyle denildi ''Soruşturmanın selameti açısından Ahırlı İlçe Jandarma Komutanı ve Karakol Komutanı başka bir göreve alınmıştır. Konuya ilişkin adli ve idari tahkikat devam etmektedir. Adli ve idari tahkikat sonucuna göre kusurlu personel hakkında gerekli yasal işlem yapılacaktır.'' 
     
     Müfettişlerin değerlendirme notu 
     Açıklamada, İçişleri Bakanlığı'nca görevlendirilen müfettişlerin ilk değerlendirme notunu hazırladıkları kaydedilerek, bu nota ilişkin bilgiler verildi. 
     Buna göre, müfettişlerin değerlendirme notunda, 10 Ağustos günü, Akkise Kasabası'nda jandarmanın bakanlık emriyle uygulanan ''Kod Kavak'' umuma açık yerlerin kontrolü uygulaması sırasında jandarmaya mukavemet olayı meydana geldiği kaydedildi. Olay neticesinde 1 vatandaşın hayatını kaybettiği, 3 vatandaş ile 25 jandarma personelinin yaralandığı ve 6 askeri aracın hasar gördüğü ifade edilen değerlendirmede, olay şöyle anlatıldı 
     ''Olay günü Ahırlı İlçe Jandarma Komutanlığı'nca çıkarılan 2 astsubay, 1 uzman çavuş, 19 erbaş ve er ile 2 araçtan oluşan jandarma devriyesi arama ve kontroller için saat 22.00 sırasında Ahırlı kasabasına intikal etmiş ve birbirine yakın 3 kahvehanede arama ve kimlik kontrollerine başlamıştır. 
     Jandarma devriyesi aramalar sırasında kimliği olmayan kişileri teşhis ve tespit için mahalde bulunan muhtarlardan birini beraberine almıştır. İlk iki kahvehanede kontrollerin olaysız tamamlanmasını müteakip, çoğunluğunu gençlerin oluşturduğu ve daha önce de yapılan bir kontrol esnasında mukavemet olayının yaşandığı üçüncü kahvehanede kontrollere başlanmıştır. 
     Bu kahvehanede yapılan kontrollerde yaşı küçük olduğu değerlendirilen bir şahsın üzerinde kimliğinin olmadığını beyan etmesi üzerine, küçük yaştaki kişilerin kahvehaneye alınmaması konusunda işlem yapıp-yapmama kararını vermek amacıyla kimliğinin getirilmesi talep edilmiştir. 
     Kahvehanede kontrollerin devam ettiği sırada, kahvehanede bulunan bir grup gencin sözlü sataşması üzerine, Karakol Komutan Yardımcısı söz konusu şahsı yatıştırmak için şahsın yanına doğru hareket etmiş, ancak orada bulunan gençlerin de duruma müdahil olması ile Karakol Komutan Yardımcısı'na mukavemette bulunmuşlardır.'' 
     
     Jandarma personeline hakaret ve mukavemet 
     Değerlendirme notunda, tansiyonun yükselmesini önlemek için Karakol Komutanı'nın olaya müdahale ettiği ve Karakol Komutan Yardımcısı'nı dışarıya çıkarttığı, ortamın gerginleşmeye başlaması üzerine kimliği olmayın şahıs ile jandarmaya mukavemette bulunan şahsın devriye aracına bindirilmesini istediği kaydedildi. Bu şahıslar araca götürüldüğünde diğer kahvehanelerde bulunanların jandarma aracının etrafını sararak şahısları jandarmanın elinden zorla aldığı, bu esnada jandarma personelinin darp edildiği belirtildi. Durumu değerlendiren Karakol Komutanı'nın daha kötü olaylara yol açmamak ve olayın büyümesine engel olmak maksadıyla personelini araçlara bindirerek kasabadan ayrıldığı anlatılan değerlendirme notunda, şöyle denildi 
     ''Durumun Devriye Komutanı tarafından, İlçe Jandarma Komutanı'na bildirilmesi üzerine İlçe Jandarma Komutanı, olayları yatıştırmak ve jandarmaya mukavemette bulunan ve darp eden şahıslarla, jandarmanın elinden alınan şüpheli şahıslar hakkında işlem yapmak maksadıyla İl Jandarma Komutanı'nın müsaadesiyle Yalıhüyük ve Bozkır İlçe Jandarma Komutanlıkları'ndan da takviye alarak saat 23.00'te bölgeye intikal etmiştir. Kasabaya girildiğinde kahvehanenin bulunduğu meydan ve çevresinde toplanan kalabalık tarafından jandarma personeline hakaret ve mukavemette bulunulmuş, atılan taşlardan birinin Uzman Çavuş Turgut Ercan'ın başına isabeti sonucu yere düştüğünde kalabalığın bir bölümü tarafından Uzman Jandarma Çavuş'un üzerine saldırıda bulunulmuştur. 
     Uzman Jandarma Çavuş'un beraberindeki erler tarafından, Uzman Jandarma Çavuş'u kurtarmak ve kalabalığı dağıtmak maksadıyla havaya ateş açılmıştır. Olayların büyümesi üzerine kalabalığı yatıştırmak maksadıyla bir masanın üzerine çıkıp, konuşma yapmak isteyen İlçe Jandarma Komutanı'nın başına sandalye ile vurulması sonucu yere düşmüş ve kalabalığın bir kısmının saldırısına uğramıştır. İlçe Jandarma Komutanı'nı kalabalığın elinden kurtarmak ve kalabalığı dağıtmak maksadıyla havaya ateş açılmış ve topluluğun içinden sıyrılan bütün personel İlçe Jandarma Komutanı'nın emriyle araçlara binerek kasabadan ayrılmışlardır. 
     Olay sonrasında olay mahallinde yapılan aramada, jandarmanın envanterinde bulunmayan tabanca ve av tüfeği boş kovanları elde edilmiştir.'' 
     Kasabada durumun normale döndüğü kaydedilen değerlendirme notunda, ''Olay mahallinde yapılan ilk incelemede, olayın vahametinin jandarmanın saldırıya uğrayan personelini kurtarmak için silah kullanmak zorunda kalmasından kaynaklandığı, jandarma tarafından ateş açılmasının kişileri yaralamak veya zayiat vermek amacıyla olmadığı, uyarı amaçlı, topluluğu dağıtmak ve kalabalıktan kurtarmak amacını taşıdığı anlaşılmıştır'' denildi. Konuya ilişkin inceleme ve idari tahkikata devam edildiği bildirildi. 







</TEXT>
</DOC>
