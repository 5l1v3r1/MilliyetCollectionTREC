<DOC>
<DOCNO> 36481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/guncel/gun01.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İKİ SAAT BOYUNCA YEMEK VE SU TALEPLERİ REDDEDİLDİ 
</HEADLINE>
<TEXT>
Kelepçe takıp sürüklediler 
British Airways görevlileri, bir İngiliz yolcunun asılsız şikayeti üzerine 17 Türk’ü karga tulumba uçaktan attırdı. Ailesiyle inmek isteyen genç ise polis tarafından kelepçelendi. Yerlerde sürüklenen genç gözaltına alındı 
     NECİL ÜLGEN 

     Fenerbahçe maçı için İngiltere’ye giden Türk kafilesinin dönüşü sırasında Londra’da skandal yaşandı. Glasgow’dan 13.30’da British Airways’le yola çıkan kafile Londra Heathrow Havalimanı’na bir saatlik uçuşun ardından indi. Burada İstanbul uçağının kalkış saati olan 17.05 için beklemeye başlayan çoğunluğu gazeteci 50 kişilik grup, bir saatlik gecikme ile uçağa alınmaya başlandı. Biniş işlemi tamamlandıktan sonra uçak içinde yapılan anons ile bir saat daha bekleneceği duyuruldu. 
     
     HAVALANDIRMA ÇALIŞMADI 
     Havalandırmanın da çalışmadığı ortamda beklemekten sıkılan ve büyük çoğunluğu yanyana oturan kafiledekiler birbirleriyle sohbet etmeye ve zaman zaman da uçak içinde dolaşarak diğer sıralarda oturan arkadaşlarının yanına gitmeye başladı. Bu arada Türkçe bilen İngiliz bir kadın konuşmalardan rahatsız olduğu ve kabin memuruna şikayette bulundu. Bunun üzerine herkesin dışarı çıkartılacağı tehdidinde bulunan kabin memuru, su ve yemek servisi talebini de, "daha sonra" diyerek reddetti. 
     
     POLİSLER ÇOK KABAYDI 
     15 dakika sonra artık son derece yorgun olan kafileden neredeyse ses çıkmaz hale gelmişken, uçağın çevresine köpekli polisler geldi. Aynı esnada içeride hostesler sık sık yolcu kabinine gelerek yolcuların numaralarını kontrol ediyorlardı. Uçağın iki saattin neden kalkmadığını soran tur rehberine "hasta bir yolcu indirilecek" diye cevap veriliyordu. Daha sonra kaptanın yaptığı dahili anons ile bir grup yolcunun uçaktan çıkarılacağı bildirildi ve o sırada içeriye biri köpekli 10 kadar polis girdi. 
     
     ÜZERİNE KÖPEK SALDILAR 
     Son derece kaba bir giriş yaparak insanları tehdit edercesine konuşan polis, kabin görevlileri tarafından rastgele gösterilen 16 kişiyi uçağı terk etmeye zorladı. Bu arada babası ve 16 yaşındaki kardeşi dışarı çıkartılan Barış Göktürk, kendisinin de ailesi ile birlikte gitmesi gerektiğini, çünkü ailesinde yalnızca kendisinin İngilizce konuştuğunu polise iletti. Polis tarafından bu isteği itilerek reddedilen genç, "Bana dokunamazsın, çek ellerini" deyince, yere yatırılıp elleri arkadan kelepçelendi ve sürüklenerek dışarı çıkartıldı. Ardından üzerine köpek salındı ve bu genç gözaltına alındı. 
     Sonradan durumun kendilerine anlatıldığı gibi olmadığını anlayan alan polisi tavrını hemen değiştirip pasaportları iade etti ve yolculara istedikleri yere gidebileceklerini, ancak kaptan pilotun isteği nedeniyle uçamayacaklarını, gerekçe olarak da British Airways’in alkollü yolcu almak istemediğini iletti. Bunun üzerine bir kişi hariç, hiç alkol almamış olan kafile polisten alkol kontrolü talep etti. Ancak bu istek geri çevrildi. 
     
     ÖZÜR NEYE YARAR Kİ 
     Bu arada uçak biletleri British Airways tarafından toplatılmıştı. Alanda ilgili havayolunun masasına giden grup, onlardan da alkol testi talep etti, ancak bu istek de geri çevrilerek biletlerin geri verilmeyeceği ve bagajların indirileceği bildirildi. Bu bekleme süresi de 1,5 saat sürdü. Bu sırada gözetim altına alınan genç serbest bırakıldı ve kendisini sürükleyerek gözaltına alan polis hakkında isterse davacı olabileceğine dair bir kağıt verildi. 
     Barış’ın serbest bırakılmadan önce kelepçe yüzünden kanayan bileklerine iki defa pansuman yapıldığı da belirtildi. Daha sonra alana gelen Büyükelçilik Müsteşarı ve Türk Hava Yolları yetkilerinin yardımlarıyla İstanbul’a dönüş biletleri sabah 06.55 uçağı için temin edildi. Böylece 17 kişilik grup, kendi isteği ile Londra’da kalan iki kişi hariç, 24 saat sonra Türkiye’ye gelebildi. Çekilen bunca eziyet British Airways’in insanlık ayıbından başka bir şey değildi... 
     



 GÜNCEL 













</TEXT>
</DOC>
