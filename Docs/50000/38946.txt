<DOC>
<DOCNO> 38946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/soneko05.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Çek ve senetlere af gelsin" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, çek ve senetlere af gelmesi gerektiğini belirterek, ''Hükümet kendi verdiği sözü yerine getiremiyor ki, sanayicimiz yerine getirsin'' dedi. 
     Tokat Ticaret ve Sanayi Odası'nı ziyaret eden Hisarcıklıoğlu, taban ve tavanın kaynaşması, diyalogun artması için bu tür ziyaretleri gerçekleştirdiklerini söyledi. 
     ''Görmediğimiz şeyi hissetmemiz mümkün değil, onun içindir ki siyasetçilerimize tavsiyem, halktan kopuk siyaset yapmasınlar, başarılı olmaları mümkün değil'' diyen Hisarçıklıoğlu, siyasetçilerin halkın içerisine girmeleri ve onların dertlerine ortak olmaları gerektiğini kaydetti. 
     TOBB Başkanı Hisarcıklıoğlu, ''Bu krizi çıkartanlar ve sorumluları bizler değiliz. İşadamımızın ve esnafımızın çek ve senetlerinin geri dönmesinden dolayı zor durumdayız. Çek ve senetlere af gelmesi lazım, hükümet kendi verdiği sözü yerine getiremiyor ki, sanayicimiz yerine getirsin'' diye konuştu. 
     Gazetecilerin sorularını da yanıtlayan Hisarcıklıoğlu, ekonomik krizin devam ettiğini vurgulayarak, ''inşallah elbirliği ile hep birlikte çıkacağız'' diyerek, şöyle devam etti 
     ''Şu anda fabrikalar kapanıyor, insanlar işsiz kalmış. Kriz devam etmiyor diyemem, ama krizin çözülmesi için çalışmalar var, bu bizi umutlandırıyor. Yoksa kriz var tabii ki, kriz yok diyecek kimse var mı Türkiye'de, ne zaman biteceğini bilmek içinde müneccim olmak lazım... Hep beraber israf ederken hiç kimse birbirine sormadı, bu paralar nereye gidiyor diye, herkes memnundu. Ama şu gün işte duvara toslayınca, bu kriz nereden çıktı diye, nasıl çıkarız diye uğraşıyoruz. Onun dersini almak bile yeterli herhalde.'' 






</TEXT>
</DOC>
