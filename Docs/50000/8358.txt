<DOC>
<DOCNO> 8358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun16.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den İngiltere'ye ihracat yasağı 
</HEADLINE>
<TEXT>

     AB Komisyonu, İngiltere'den AB ülkelerine tüm canlı hayvan ile et ve süt ürünlerinin ithalini yasaklama kararının 1 Mart tarihine kadar geçerli olduğunu, ancak bu sürenin uzatılabileceğini açıkladı. 
     Komisyon sözcüleri, dün açıklanan söz konusu kararın, İngiltere'de görülen şap hastalığına karşı önlem olarak alındığını, hastalığın son derece bulaşıcı olduğunu belirttiler. 
     Konuyla ilgili olarak bugün ayrıntılı bir açıklama yapan Komisyon,hastalığın yayılmasına karşı Londra'nın da önlem aldığını ve sadece AB'ye değil, tüm diğer ülkelere ihracatın durdurulduğunu bildirdi. 
     AB Veteriner Komitesi, 27 Şubat'ta toplanacak ve İngiltere'nin aldığı önlemlerin yeterlik derecesini inceledikten sonra, söz konusu ithalat yasağının uzatılıp uzatılmayacağını karara bağlayacak. 
     Pastörize sütün yasaklama dışı tutulduğunu belirten sözcüler, şap hastalığının insanlara bulaşmadığını, ancak hayvan üreticileri, yaşlı ve hasta insanlar ile hamile kadınların çok temkinli olmaları gerektiğini söylediler. Hastalığın sadece hayvanlardan ve ürünlerden değil, kullanılan taşıma araçlarından ve cihazlardan da bulaşabildiğine dikkat çekildi. Sözcüler, ''mikroplu hayvan, araç ve cihazlarla teması olan insanların sağlık sorunu yaşayabileceklerini'' söylediler. İngiltere'nin, 2000 yılında, AB'ye 420 bin ton süt ürünü ile yüzbinlerce ton et ürünü sattığı ifade edildi. Komisyon, şap hastalığına karşı aşı bulunduğunu, ancak çok pahalı olan aşılama yönteminin bir politika olarak benimsenmediğini, AB dışı ülkelere gereğinde aşı yardımı yapıldığını belirtti. 




</TEXT>
</DOC>
