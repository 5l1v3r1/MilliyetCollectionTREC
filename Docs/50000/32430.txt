<DOC>
<DOCNO> 32430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/siyaset/siy05.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelenekçi hortum 
</HEADLINE>
<TEXT>

"Kayıp trilyon" davasında bilirkişi 206 milyarlık yolsuzluk saptadı. Erbakan, Kazan ve Tekdal mahk m olursa, milletvekili seçilemeyecek 
     ANKARA Milliyet 

     Kapatılan RP’nin Genel Başkanı Necmettin Erbakan, eski Genel Başkan Yardımcıları Şevket Kazan ve Ahmet Tekdal’ın da aralarında bulunduğu 79 kişinin yargılandığı "kayıp trilyon" davasında bilirkişi heyeti, 3 ile 8 yıl arasında hapsi istenen RP yöneticilerinin 206 milyar 187 milyon lirayı harcanmış gibi göstererek Hazine’yi dolandırdıklarını saptadı. 
     Mahkeme, RP’lilerin zekat için verilen paraları bile partiye harcadıklarının belirtildiği raporu esas alarak karar verirse, "dolandırıcılık suçu"ndan hüküm giyecek olan Erbakan ve diğer sanıkların "milletvekili seçilme yeterliliği" de düşecek. Bu durumda Erbakan’ın siyaset yasağı 2003’ten sonrada devam edecek. 
     Ankara 9. Ağır Ceza Mahkemesi’nde görülen dünkü davaya ulaşan bilirkişi raporuna göre, RP yöneticisi Rıza Ulucak’ın Yapı Kredi Bankası Balgat Şubesi’nden 4, 5, 6, 9 Haziran 1997’de 10 milyon mark çektiği, bunu belgesiz olarak 815 milyar liraya çevirdiği ve parti hesaplarına intikal ettirdiği vurgulandı. 
     Raporda, harcandığı iddia edilen paranın 206 milyar lirasının harcandığının fatura ve belgeyle kanıtlanamadığı, bu nedenle Hazine zararı sayıldığı vurgulanırken bu miktarın 110 milyar lirasının genel merkez, 96 milyar lirasının taşra teşkilatınca harcandığı belirtildi. Raporda geçerli belgelere rağmen 92.5 milyar liranın da Siyasi Partiler Yasası’na göre, amaca aykırı biçimde harcandığı kaydedildi. Mahkeme Başkanı Yılmaz Çamlıbel, raporun okunmasının ardından avukatlara savunma için süre vererek duruşmayı erteledi. 
     



 SİYASET 















</TEXT>
</DOC>
