<DOC>
<DOCNO> 41890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/spor/spo02.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli memnun 
</HEADLINE>
<TEXT>

Fenerbahçe’nin teknik patronu, maçın oynanmamasına sevindiğini söyledi, "Terör, milliyetiniz ne olursa olsun tepkisel bir yaklaşım doğuruyor. Oyuncuları motive etmekte zorlanıyordum" dedi 
     Hepsi etkilendi’ 
     SARI - Lacivertli takımın Teknik Direktörü Mustafa Denizli, Şampiyonlar Ligi’nde Bayer Leverkusen ile oynayacakları maçın ileri bir tarihe alınmasını memnunlukla karşıladı. Denizli, "Bu tür saldırılar, milliyetiniz ne olursa olsun tepkisel bir yaklaşım doğuruyor. Bu yüzden futbolcularımı motive etmekte zorlanıyordum. Erteleme bizim için iyi oldu" diye konuştu. 
     
     Yozgat’ı düşünüyoruz’ 
     BÖYLE bir kararı tahmin ettiğini de sözlerine ekleyen tecrübeli hoca, "İnsanlığa, özellikle sivillere yapılan bu saldırıların Türk İnsanı tarafından kayıtsızlıkla karşılanması mümkün değil. Hele hele sporcu kişilikleri olan insanlar için hiç değil" dedi. Mustafa Denizli, önce Yozgatspor, ardından da Barcelona maçını düşüneceklerini ifade etti. 
     
     Akşam döndüler 
     FENERBAHÇE karşılaşmanın ertelenmesi üzerine kamp yaptığı otele kapandı. Denizli oyuncularını dışarı çıkarmazken, kafile akşam özel bir uçakla İstanbul’a döndü. Asbaşkan Murat Özaydınlı da, Leverkusen maçının oynanmamasının kendileri için daha iyi olduğunu belirterek, "Bütün gün olayları takip eden futbolcular ister istemez konsantrasyonunu kaybetmişti" dedi. 
     
Keşke oynasaydık’      FENERBAHÇELİ futbolcular Teknik Direktör Mustafa Denizli’nin aksine Leverkusen maçını oynayamadıkları için üzgün olduklarını söylediler. Ümit Özat, Abdullah ve Mustafa Doğan, karşılaşmaya çok iyi hazırlandıklarını belirterek, "Bu maçı sabırsızlıkla bekliyorduk. Düş kırıklığına uğradık. Terörü kınıyoruz. Herkesin başına gelebilecek bir olay. Ancak yine de sahaya çıkmak istiyorduk. Yapacak bir şey yok" diye konuştular. 
     
Masraflar UEFA’dan      UEFA, ABD’deki terörist saldırılar nedeniyle ertelenen maçların ne zaman oynanacağına birkaç gün içinde karar verileceğini açıkladı. UEFA Sözcüsü Mike Lee, karşılaşmaların yeni tarihlerinin en kısa zamanda belirleneceğini, fakat olaylardan sonra Avrupa sahalarındaki tüm güvenlik önlemlerinin yeniden gözden geçirileceğini söyledi. Bu arada deplasmana giden kulüplerin masraflarının karşılanacağı da belirtildi. 
     



 SPOR 




























</TEXT>
</DOC>
