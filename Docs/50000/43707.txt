<DOC>
<DOCNO> 43707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/spor/ymese.html </URL>
<DATE> 2001/09/24/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Eski takıma, yeni taktik 
</HEADLINE>
<TEXT>

     İki takım için de Kurtuluş maçıydı. Asıl kurtuluş, Beşiktaş cephesindeydi. Sürekli kaybedilen puanlar, tribün baskısı, Teknik Direktör Christoph Daum’u topun ağzına getirmişti. 
     Daum, bu kötü gidişe "dur" demek için, farklı bir taktik anlayışıyla takımı sahaya sürdü. Savunmayı dörtledi. Liberoyu kaldırdı. Süratiyle ön plana çıkan Erman’ı serbest adam olarak oynattı. Maç süresince basit goller yiyen savunmada ne kademe anlayışı, ne de yardımlaşma vardı. Hani Ronaldo olmasaydı Beşiktaş, Ankara’dan yine mağlup dönerdi. Savunma güvenliğini dört kişiden oluşturan Alman hoca, Kaptan Tayfur’la Rogerio’ya kilit vurmak istedi. Nihat’ı da İlhan Mansız ve Sertan’ın arkasına gizli golcü olarak yerleştirdi. 
     Daum savunma bölgesini sağlam tutmak istemesine karşın, bu dörtlü özellikle göbekte çok büyük hatalar yaptı. Rakip forvet oyuncularına boş alanlar bıraktı. Kartal’ın yediği gollere bakılacak olursa, savunmanın yetersiz olduğunu görürüz. Erman, oyunda kaldığı süre içinde serbestti, ama "panikten" takıma olumlu katkı sağlayamadı. 
     Tayfur, Rogerio’yu kontrol etti ama sık sık da elinden kaçırdı. Kaçırınca da defans, bunalıma girdi. Kartal’ın umudu İlhan Mansız, Burak’ın futbol dışı hareketleriyle mücadele etmekten gol pozisyonuna zor girdi. İlhan, Sertan’dan da destek göremeyince "yalnızları" oynadı. 
     Daum’un bu yeni sisteminin ne denli doğru olduğu tartışılır. Liberolu sistemde geçmişte pek başarılı olamayan Siyah - Beyazlı defans, sürekli S.O.S. verdi. 
     Ankaragücü sürekli gol arayan yapısıyla gecenin güzellikleri arasındaydı. Maçı kaybetmelerine rağmen kaçırdıkları pozisyonlar o kadar çoktu ki, tarihi farkla galip bile gelebilirlerdi. Rogerio ve Augustine patentli ataklar Beşiktaş defansını silkelerken, 52. dakikada Ümit’in Cafer’i düşürmesiyle kazanmaları gereken penaltı es geçilince, belki kader Beşiktaş’ın lehine döndü. 
     Üç puan Beşiktaş için mükemmel. Belki Kartal ayağa kalkar. Belki diyoruz çünkü, ortaya konulan futbol, geçmiş haftalardaki kötü izleri silmeye yetmedi. 
     



 SPOR 
























</TEXT>
</DOC>
