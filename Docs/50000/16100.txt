<DOC>
<DOCNO> 16100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sonspo01.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim Kurulu Nouma'nın 2 maçlık cezasını onadı 
</HEADLINE>
<TEXT>

     Futbol Federasyonu Tahkim Kurulu, 31 Mart tarihinde yapılan karşılaşmada Galatasaraylı Fatih'e tekme atarak kırmızı kart gören ve Profesyonel Futbol Disiplin Kurulu PFDK tarafından 2 maç ceza verilen Beşiktaşlı Pascal Nouma'nın bu cezasını onadı. 
     Kurul, Futbol Federasyonu'nun Levent'teki binasında yaptığı toplantıda, Beşiktaş Kulübü'nün, cezanın indirilmesi için yaptığı itirazı kabul etmedi. Beşiktaş'ın, Erzurumspor ile yaptığı maçta forma giyemeyen ve yönetimden izin alarak gittiği Fransa'dan bu akşam dönen Nouma, bu gelişmeden sonra, Bursaspor maçında da takımdaki yerini alamayacak. 
     Öte yandan, İkinci Futbol Ligi Yükselme Grubu'nda 25 Mart tarihinde yapılan ve Mutlu Çelik'in yönettiği olaylı Diyarbakırspor-Kombassan Konyaspor maçındaki raporlar doğrultusunda verilen cezalar da değerlendirmeye alındı. 
     Kombassan Konyaspor'un 8 ay ceza alan bir yöneticisi, 6'şar ay hak mahrumiyetiyle cezalandırılan 2 antrenörü ve kırmızı kart görerek çeşitli cezalar alan oyuncuları için yaptığı itirazda, ''yürütmeyi durdurma'' kararı verildi. 
     Tahkim Kurulu Başkanı Türker Aslan, kararın, 8 ay ceza alan Kombassan Konyaspor yöneticisi Hikmet Çay ile 6'şar ay ceza alan antrenör Mustafa Çapanoğlu ve yardımcısı Nevzat Dinçbudak'ın evraklarında eksik bulunmasına bağlı olarak çıktığını söyledi. Aslan, söz konusu evrakların tamamlanmasından sonra durumun yeniden değerlendirileceğini de sözlerine ekledi. 
     Türker Aslan, Diyarbakırspor maçında gördükleri kırmızı kartlar nedeniyle 3 maç ceza alan Bülent Üçüncü, 2'şer maç ceza alan Yusuf ve Murat'ın durumunun da görüşüldüğünü belirterek, ''Bu oyuncular iki hafta zaten oynamamışlar. Evraklarda eksik bulunduğunu göz önüne alarak, 3 maç ceza alan Bülent Üçüncü için de yürütmeyi durdurma kararı verdik'' dedi. Aslan, Bülent Üçüncü'nün bu hafta takımının Göztepe ile yapacağı maçta forma giyebileceğini bildirdi. 




</TEXT>
</DOC>
