<DOC>
<DOCNO> 49686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/ekonomi/eko02.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türk ekonomisini newline güçlendireceğiz 
</HEADLINE>
<TEXT>

Ekonomik programın yolunda gittiğini, ancak 11 Eylül’ün olumsuz etkileri olduğunu belirten IMF Başkanı Köhler, "Türkiye’yi en iyi şekilde desteklemeyi sürdüreceğiz" dedi 
     YASEMİN ÇONGAR Washington 

     Türkiye’nin 2002 yılında dış kaynaklardan sağlamaya çalıştığı "resmi" finansmanın miktar ve kanalları netleşme aşamasında. Uluslararası Para Fonu IMF , bu netleşmeyi sağlamak için önceki günden itibaren en üst düzeyde devreye girdi ve Ankara’ya bir heyet gönderme kararı aldı. Bu heyet hem tamamlanması bir ay geciken onuncu gözden geçirme toplantılarını tamamlayacak, hem de 2002 yılında sağlanacak yeni kaynak için Türk Hükümeti’yle pazarlık yürütecek. 
     IMF İcra Direktörleri Kurulu önceki günkü toplantısında, Türkiye’nin iktisadi durumunu gündem dışı olarak ele aldı. IMF yetkililerinin "gayri resmi" diye nitelendirdikleri bu Türkiye toplantısının ardından, bir açıklama yapan Fon Başkanı Horst Köhler, bir IMF heyetinin, müzakerelerde bulunmak ve 10’uncu gözden geçirme toplantılarını tamamlamak üzere yakında Ankara’ya gideceğini söyledi. 
     
     Program yolunda’ 
     Köhler, İcra Direktörleri Kurulu’nun onuncu gözden geçirme sürecine son noktayı koyacak toplantısını da birkaç hafta içinde yapacağını bildirdi. Türkiye’nin ekim başından beri beklediği 3 milyar dolarlık kredi diliminin, bu toplantının ardından serbest bırakılması bekleniyor. 
     Köhler, Türkiye’ye mali destek konusunda da "umut verici" sayılan bazı ifadeler kullandı. Bu konuda tam bir taahhüde girmekten kaçındığı dikkat çeken Köhler’in, "Türkiye’nin iktisadi programı yolunda ilerliyor" demesi, Ankara’ya "güven işareti" sayıldı. 
     IMF Başkanı Köhler, 11 Eylül saldırılarının Türk ekonomisine olumsuz etkisini kavradıklarını da vurgulayarak, Ankara’nın istediği ek finansman konusunda IMF’de olumlu bir görüş oluştuğunun ipuçlarını verdi. "11 Eylül’ün trajik olayları, Türkiye’ye özellikle sert bir darbe indirmiştir. Bunun nedeni de, Türkiye’nin coğrafi konumu, turizm gelirlerine olan bağımlılığı ve yüksek borçluluk düzeyidir" diyen Köhler, şöyle devam etti 
     "IMF heyeti, Türk yetkilileriyle birlikte ekonomik politikaların nasıl güçlendirilebileceği üzerinde çalışacak ve bu esasa göre Türkiye’nin en iyi şekilde nasıl desteklenmeye devam edeceği konusunda tavsiyelerde bulunacak." 
     
Destek 20 milyar doları bulabilir      Washington’daki finans kaynakları, IMF heyetinin Ankara temaslarının ardından Türkiye’ye 2002 yılında sağlanacak dış finansman desteğinin de netleşmesini bekliyorlar. Türkiye’nin gelecek yıl gereksinmesi olan dış mali kaynağın toplam 20 milyar doları bulabileceği hesaplanırken, bunun ne kadarının IMF kaynaklarından karşılanacağı henüz netleşmiş değil. Bu kaynağın garantilenmesi için, Ankara’nın kamu harcamalarını kısmak ve bankacılık reformunu hızlandırmak yolundaki çalışmalarına devam etmesi de şart sayılıyor. 
     



 EKONOMİ 






















</TEXT>
</DOC>
