<DOC>
<DOCNO> 3775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/ekonomi/eko06.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretteki düşük artış İpana işçisini kurtardı 
</HEADLINE>
<TEXT>

Petrol - İş, Eczacıbaşı İlaç Fabrikası'nda enflasyondan iki puan düşük zammı kabul etti, diş macunu bölümünden 35 kişinin işten çıkarılmasını önledi 
     ATİLLA ÖZSEVER 

     Ekonomik kriz, toplu sözleşmelerde yeni uzlaşma modelleri yaratıyor. Petrol - İş Sendikası ile Eczacıbaşı İlaç Fabrikası işvereni arasında imzalanan toplu sözleşmede, yıllık enflasyon yüzde 39 olmasına rağmen yüzde 37 oranında zam alındı. İki puanlık düşük zamma karşılık fabrikanın ipana diş macunu bölümündeki 35 kişi işten çıkarılmadı, başka bir bölüme kaydırıldı. 
     Sendika ile işveren arasında imzalanan toplu sözleşmede ikinci yıl zammı enflasyon artı bir puan olarak belirlendi, böylece ilk yılki kayıp da bir ölçüde telafi edilmiş oldu. 
     
     Ücretleri 1 milyar lira 
     Çerkezköy'deki Eczacıbaşı İlaç Fabrikası'nda çalışan 475 sendikalı işçiyi ilgilendiren sözleşme 1 Ocak 2001 tarihinden itibaren geçerli bulunuyor. Sözleşme ile ortalama çıplak brüt ücret 890 milyon liraya geldi. Dört maaş ikramiye ve sosyal haklarla birlikte giydirilmiş net ücret ise bir milyar lirayı buluyor. 
     İşveren, sendika ile yapılan sözleşme görüşmelerinin başlangıcında önce enflasyon yani yüzde 39 artı üç puan önerdi ancak diş macunu üretim bandının kapanması nedeniyle 35 işçinin işten çıkarılacağını bildirdi. Sendika bunu kabul etmedi. Sıkı pazarlık sonucunda iki puan düşüklüğüne 35 işçinin işten çıkarılması önlendi. 
     
     İşveren dürüst’ 
     Petrol - İş Sendikası Başkanı Mustafa Öztaşkın, gelişmeyi şöyle özetledi 
     "Kriz dönemlerinde sendikalar artık eskisi gibi 'bize ne ' mantığı ile olaya bakmıyorlar. İşçinin sorunu kadar işyerinin de kredi, finansman sorunları görüşülüyor. Eğer işverenler, açıkça ve samimi olarak durumlarını ortaya koydukları zaman müzakere yapıyoruz. İşçinin iş güvencesini dikkate alarak bazı fedakarlıklar oluyor. Ancak burada önemli olan, işverenin olayı saptırıp çıkarcı bir şekilde davranmamasıdır. Eczacıbaşı işvereni ile dürüst bir ilişki içindeyiz, o nedenle çalışma barışı da sağlam bir zemine oturmuştur." 
     


 EKONOMİ 





















</TEXT>
</DOC>
