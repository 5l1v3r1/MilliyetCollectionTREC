<DOC>
<DOCNO> 1275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/guncel/gun02.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'in hafıza sorunu sürüyor 
</HEADLINE>
<TEXT>

Çiftehavuzlar davasında yargılanan Susurluk sanığı geçirdiği kazadan sonra ne duyuyor, ne hatırlıyor 
     İSTANBUL Milliyet 

     Susurluk davası sanığı Özel Harekat Dairesi eski Başkan Vekili İbrahim Şahin'in, on yıl önce İstanbul Çiftehavuzlar'da gerçekleştirilen operasyonla ilgili davada yargılanmasına devam edildi. 
     Kadıköy 1. Ağır Ceza Mahkemesi'ndeki duruşmaya, tutuksuz yargılanan İbrahim Şahin katıldı. Avukatı Ömer Yeşilyurt, Şahin'in geçirdiği trafik kazasınının ardından işitme yeteneğini kaybettiğini belirterek, soruların yazılı olarak sorulmasını istedi.Şahin, iddianamedeki suçlamaların yazılı olarak yöneltilmesi üzerine, geçirdiği trafik kazasından önceki olayları hatırlamadığını, bu nedenle ifade veremeyeceğini bildirdi. 
     Duruşmanın ardından bir süre adliye karakolunda oturan Şahin, daha sonra korumalarının yardımıyla özel otomobiline bindirilerek adliyeden ayrıldı. 
     Başsavcılıkça hazırlanan iddianamede, İstanbul Emniyet Müdürlüğü Asayiş Şubesi Müdür Yardımcılığı görevini yürüten İbrahim Şahin ile 14 polis memurunun, 1991 yılında Çiftehavuzlar'daki bir eve yasadışı örgüte yönelik operasyon gerçekleştirdikleri belirtiliyor. 
     Operasyonda 7 kişi ölmüştü. 
     


 GÜNCEL 




















</TEXT>
</DOC>
