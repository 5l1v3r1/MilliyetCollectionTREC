<DOC>
<DOCNO> 27732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo07.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da içi transfer sıkıntısı.. 
</HEADLINE>
<TEXT>

     Birinci Futbol Ligi'ni geçen sezon 3. sırada tamamlayarak bu yıl Türkiye'yi ikinci kez UEFA Kupası'nda temsil etme başarısını elde eden Gaziantepspor'da, iç transfer görüşmeleri sıkıntılı geçiyor. Kulüp Başkanı Celal Doğan, ''İç transerde sıkıntı yaşayabiliriz, ancak bu süreci iyi atlatmaya çalışıyoruz'' dedi. 
     İç transfer görüşmelerinde şu ana kadar yalnızca Mehmet Polat'a 3 yıllık imza attıran Gaziantepspor, görüşmeler sonunda anlaşamadığı 13 futbolcusunu satış listesine koydu. 
     Kulüp Başkanı Celal Doğan, UEFA Asbaşkanı Şenez Erzik'in, yeni transfer yönetmeliği hakkında yaptığı açıklamaların, Türk futbolunu kaosa sürüklediğini, yapılan konuşmanın bir bomba etkisi yaparak, transferleri çıkmaza soktuğunu savundu. 
     Yapılan konuşmanın hem yanlış olduğunu, bununla birlikte tarih ve stratejik olarak da doğru bulmadığını ifade eden Doğan, şöyle konuştu 
     ''Transferin başlama ve bitme noktasına çok az kala bir sürede sanki futbolcular serbest kalacakmış gibi izlenim verildi. Bu nedenle birçok futbolcu imza atmaya yanaşmayarak, FİFA'nın vereceği son kararı beklemeye başladı. Alınan karar Avrupa gibi Türkiye'de de futbolun köküne dinamit koymuştur. Bu anlayış yetiştirmeyi yok etmektir. Hazırlıkçı anlayış ön plana çıkartılmıştır. FİFA ve UEFA'nın aldığı kararlar tabii ki uygulanacaktır. Ama bunun bir adaptasyon dönemi olması gerekir. İşçilerimiz hakkında serbest dolaşım hakkını engelleyen Avrupa, kaliteli futbolcumuzun yurtdışına gitmesinde en ufak bir tehdit taşımayan kararlar almaktadır. Bu nedenle ulusal federasyonun adaptasyon dönemini nazara alarak en azından yetiştirici kulüpleri yok etmemesi açısından bu kararın uygulanması konusunda tedbir alınması gerekir. Hülle ile transferin mutlaka önüne geçilmeli,tedbir alınmalı.'' 
     Türkiye'de yaşanan ekonomik krizden her kesimin nasibini aldığını, bundan Türk futbolunun da büyük zarar gördüğünü belirten Doğan, ''İnsanlarımız nasıl bir gecede yoksullaşmışsa, Türk futbolu da fakirleşmiştir. Artık o eski dönemler sona ermiştir'' diye konuştu. Türk futbolundaki kaynakların azaldığını, artık her kulübün ayağını yorganına göre uzatması gerektiğini belirten Doğan, sözlerini şöyle tamamladı 
     ''Türkiye'deki büyük kulüpler başta olmak üzere tüm kulüplerimiz güç kaybetmiştir. Geçtiğimiz yıllarda transferlerde yaşanan astronomik fiyatlar ve hareketlilik sona ermiştir. Biz Ayhan'ı 6,5, İbrahim'i 4, Johnson ve Preko'yu 6,5 milyon dolara satmıştık. Bugün kulüplerin satın alma gücü yüzde 50 azalmıştır. Bir kulübün 1 milyon dolar peşin para verip transfer yapması mümkün değildir, 500 bin dolar nakit para bile çıkaramazlar. Bir futbolcumuz bu durumda dahi bir yıllık 400 milyar lira para teklifimizi geri çevirmektedir. Şimdi hem para yok hem de ortaya konan manzarayla futbolcuları bu yok olan parayla ikna etmek zor gibi görünüyor.'' 







</TEXT>
</DOC>
