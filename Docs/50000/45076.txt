<DOC>
<DOCNO> 45076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/soneko11.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu deprem sigortası yaptıranların oranı yüzde 13'te kaldı... 
</HEADLINE>
<TEXT>

     Yaşanan iki deprem felaketinin ardından gündeme gelen zorunlu deprem sigortasına, depremi yaşayan illerde bile yeterince önem verilmediği görülüyor. 
     Türkiye genelinde zorunlu deprem sigortası yaptırma oranı ortalama yüzde 13.1 olurken, en yüksek oran, 4. derecede deprem bölgesinde yer alan Ankara'da yakalandı. 
     Türkiye Sigorta ve Reasürans Şirketleri Birliği verilerine göre, Temmuz ayı itibariyle binaların en az sigortalandığı il yüzde 0.4'lük oran ile Şırnak oldu. 38 bin 184 konut bulunan bu ilde kesilen zorunlu deprem sigortası poliçesi sayısı sadece 1'te kaldı. 
     1. derecede deprem riski taşıyan bölgede yaptırılan zorunlu deprem 
     sigortaları da istenilen rakamlara ulaşamadı. 
     Sigortalanma oranı 1999 yılındaki deprem felaketini en derinden etkileyen illerden Kocaeli'de yüzde 16.3, Sakarya'da 14.9, Bolu'da yüzde 22, Yalova'da yüzde 26, Düzce'de ise yüzde 12.4 olarak belirlendi. 
     Bu oran, İstanbul'da 24.7, İzmir'de 14.4, Bursa'da 10.5, Erzincan'da yüzde 9.1, Bitlis'te yüzde 1.1, Bingöl'de ise yüzde 1 olarak hesaplanırken, 1. derecede deprem bölgesinde yer alan illerin ortalama sigortalanma oranı yüzde 15.7 oldu. 
     Bölgedeki 8 milyon 972 bin 571 binadan, 1 milyon 406 bin 342 adedi sigortalandı. 
     2. derecede deprem bölgesinde yer alan 22 ilde bulunan 3 milyon 66 
     bin 669 konutun 218 bin 11 adedi sigortalanırken, zorunlu sigorta oranı yüzde 7.1 olarak hesaplandı. 
     3. derecedeki derem bölgesinde yer alan 13 ilde sigorta oranı yüzde 4.6, 5. derecede deprem bölgesindeki 2 ilde de yüzde 3.4'de kaldı. 
     Deprem riskinin daha az olduğu 4. bölgedeki 9 ilde ise en yüksek sigortalanma oranı yakalandı. 
     Zorunlu sigorta yaptırma oranı bu bölgede yer alan Ankara'da yüzde 29.6, Kırklareli'de yüzde 20.9, Edirne'de de yüzde 16.6 oldu. 
     Öte yandan ülke genelinde Temmuz itibariyle zorunlu deprem sigortası yaptırma oranı yüzde 13.1 olarak belirlendi. 
     16 milyon 235 bin binanın 2 milyon 118 bini deprem sigortası yaptırdı. 
     






</TEXT>
</DOC>
