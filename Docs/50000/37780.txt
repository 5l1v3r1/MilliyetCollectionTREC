<DOC>
<DOCNO> 37780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/soneko04.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta dolar geriledi, altın kararsız 
</HEADLINE>
<TEXT>

     ABD doları uluslararası borsalarda geçen hafta önemli para birimlerinin çoğu karşısında değer kaybetti. 
     ABD Ticaret Bakanlığı'nın, Cuma günü ticaret açığının Haziran ayında Mayıs ayındakine göre yüzde 3.3 artışla 29.4 milyar dolara çıktığını açıklaması, doların değerini pek de olumsuz etkilemedi. Çünkü, ABD'nin ticaret açığı çoğu analistin tahminleri doğrultusunda ya da biraz daha az çıktı. Buna karşılık, Uluslararası Para Fonu'nun IMF , ABD'nin ticaret açığının büyüklüğünün doların istikrarına tehdit oluşturduğunu bildirmesi nedeniyle, dolar geçen hafta ortalarında önemli ölçüde değer kaybetti. New York borsasının Cuma günkü kapanışında euro 91.35 sentten 91.74 sente, dolar da 119.93 yenden 120.40 yene yükseldi. 
     Japon hükümeti yetkililerinin Japon yeninin son zamanlarda güçlenmesine dair uyarıları üzerine, dolar yen karşısında değer kazandı. Japonya Maliye Bakanlığı'nın kambiyo bölümünün iki üst düzey yöneticisi, yaz tatilini kısa keserek yaptıkları açıklamalarla yenin gerilemesine neden oldu ve yenin değerlenmeye devamı halinde tedbir alınacağını bildirdi. 
     Avrupa'da euro'yu kullanan 12 ülkede enerji fiyatlarındaki düşüşler sayesinde, Haziran ayında yüzde 3 olan enflasyon oranı Temmuz ayında yüzde 2.8'e indi. Ancak Avrupa Merkez Bankası'nın bu ay sonundaki toplantısında faiz oranlarını düşürmesi pek beklenmiyor. ABD'de ise Amerikan Merkez Bankası FED'in Salı günkü toplantısından faiz indirimi kararının çıkması bekleniyor. FED'in faiz oranlarını bu yıl yedinci kez indirmesi halinde, bunun, döviz borsalarını nasıl etkileyeceği henüz bilinmiyor. 
     Londra borsasında Pazartesi günü 89.69 sentten işlem gören euro Cuma günkü kapanışta 91.58 sente yükseldi. Avrupa piyasasında ABD Doları'nın bazı önemli para birimleri karşısında Pazartesi günü öğle saatleri ve Cuma günkü kapanış itibariyle belirlenen değerleri şöyle 
PARA BİRİMİ PAZARTESİ CUMA Japon Yeni 121.82 120.33 İsviçre Frangı 1.6868 1.6576 Kanada Doları 1.5371 1.5410 Alman Markı 2.1752 2.1347 Fransız Frangı 7.3087 7.1595 Hollanda Florini 2.4554 2.4053 İtalyan Lireti 2,157.40 2,113.37      
     Avrupa piyasasında Pazartesi günü 1.4210 dolardan işlem gören İngiliz Sterlini Cuma günkü kapanışta 1.4440 dolara yükseldi. 
     
     Altın fiyatları kararsız 
     Altın fiyatları geçen hafta Londra ve Zürih borsalarında biraz yükselirken, Hong Kong borsasında geriledi. Altının ons fiyatı bazı piyasalarda Pazartesi günü öğle saatleri ve Cuma günkü kapanış itibarıyle şöyle oldu 
BORSA PAZARTESİ CUMA Londra 275.10 277.60 Zürih 274.75 274.65 Hong Kong 275.25 274.85      
     Londra Borsası'nda Pazartesi günü öğleyin 4.16 dolardan işlem gören gümüşün ons fiyatı Cuma günkü kapanışta 4.22 dolara yükseldi. 
     
     Menkul kıymetler borsalarında düşüşler 
     Amerikan sermayeli Dell Computer ve Gap'in kar düşüşü beklentileri, Ford Motor'un personel sayısını azaltma kararı, Microsoft hakkındaki temyiz mahkemesinin kararı ile ABD'nin dış piyasalardaki mal ve hizmet satışlarındaki azalışlar, New York menkul kıymetler borsası Wall Street'de düşüşlere neden oldu. 
     Wall Street'te Dow Jones Endeksi Cuma 200 puan düştükten sonra biraz toparlanabildi, ancak, Nasdaq Bileşik Endeksi son dört ayın en düşük düzeyine indi. Borsada Dow Jones Endeksi geçen hafta 175.47 puan yüzde 1.7 kaybederek 10,240.78 puana, Nasdaq Bileşik Endeksi 89.46 puan yüzde 4.6 kayıpla 1,867.01 puana geriledi. Tokyo menkul kıymetler borsasında Nikkei Endeksi, geçen hafta 289.52 puan kayıpla 11,445.54 puana indi. Toshiba ve diğer yüksek teknoloji şirketlerinin hisse senetlerinin değer kaybı ve Amerikan ekonomisindeki canlanmanın beklenenden daha geç olacağının anlaşılması, borsayı vurdu. Londra menkul kıymetler borsasında FTSE-100 Endeksi geçen hafta 85.1 puan azalarak 5,342.1 puana geriledi. Borsada telekomünikasyon ve ilaç şirketlerinin hisse senetleri değer kaybederken, İngiliz ekonomisinin durumu yatırımcıyı rahatsız etti. 







</TEXT>
</DOC>
