<DOC>
<DOCNO> 21790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sonspo11.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Fenerbahçe'ye hazırlanıyor 
</HEADLINE>
<TEXT>

     Bursaspor, 20 Mayıs Pazar akşamı deplasmanda Fenerbahçe ile oynayacağı karşılaşmanın hazırlıklarını sürdürüyor. 
     Vakıfköy Sosyal Tesisleri'nde yaklaşık 2 saat süren antrenman 3 etap üzerinden yapıldı. İlk bölümde futbolcularına top kontrol çalışması yaptıran Teknik Direktör Nejat Biyediç, ikinci bölümde kanatlar organizasyonları üzerinde durdu. Yeşil-beyazlı futbolcuların oldukça hırslı ve neşeli olduğu gözlenen antrenman tam saha çift kale maç ile sona erdi. Hafta başından beri hafif sakatlıkları nedeniyle takımdan ayrı doktor kontrolünde koşan Murat Sözkesen ve Ömer, takımla birlikte çalışmalara başladı. İki oyununun da pazar akşamki maçta forma giyebilecekleri bildirildi. Bursaspor, Fenerbahçe maçının hazırlıklarına yarın yapacağı antrenman ile devam edecek. 
     Bu arada, Bursaspor'un golcü futbolcusu Okan Yılmaz'a sürpriz doğum günü kutlaması düzenlendi. Antrenman sonrası getirilen pastayı futbolcu arkadaşlarının alkışları arasında kesen Okan, pastanın ilk dilimini Turan'a, ikinci dilimini ise teknik direktörü Biyediç'e verdi. Okan, doğum gününün Fenerbahçe maçının öncesine rastlamasının çok anlamlı olduğunu belirterek,''23. yaşgünümü asıl Fenerbahçe'ye gol atarsam kutlamış olacağım'' dedi. 







</TEXT>
</DOC>
