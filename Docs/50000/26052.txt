<DOC>
<DOCNO> 26052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/yazar/elekdag.html </URL>
<DATE> 2001/06/10/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
NATO, ABD, AB ve Türkiye 
</HEADLINE>
<TEXT>

     Ünlü stratejist Nickolas Spykman, ABD'nin bugünkü global stratejisinin de dayandığı bir temel ilkeyi şöyle ifade etmişti 
     "Avrupa ile Asya'yı çevreleyen kuşağın bir veya birkaç devletin hegemonyası altına girmesi Amerika'nın çıkarları açısından feci catastrophic sonuçlar doğurur. Amerika buna kesinlikle izin vermemeli ve bu bölgelerde dengeleri etkileyebilecek bir mevcudiyet sürdürmelidir." 
     Spykman'ın, Hitler'in Avrasya'daki yayılmacılığını dikkate alarak ileri sürdüğü bu ilke, daha sonra Moskova'nın aynı bölgeye hakimiyetini önlemek için NATO'nun kurulmasının gerekçesini oluşturmuştu. ABD'nin, Sovyetler Birliği'ne karşı uyguladığı "çevreleme" containment stratejisi de bu ilkeye dayanıyordu. 
     Amerika, bugün de Avrasya stratejik dengeleri üzerindeki hakim durumunu tehdit eden bir olguyla karşı karşıya. 
     Sözünü ettiğimiz olgu, siyasal birliğini geliştirme yolundaki AB'den kaynaklanıyor. AB'nin 2003 yılında kuracağı 60 bin kişilik Acil Müdahale Gücü AMG aslında gelecekteki Birleşik Avrupa ordusunun nüvesini oluşturuyor. Avrupa Güvenlik ve Savunma Kimliği AGSK kavramı ise, geleceğin Birleşik Avrupa'nın savunma siyaseti ile bu konudaki karar alma mekanizmasının ön tasarımından başka bir şey değil. 
     Savunma politikası ile bağımsız orduya sahip bir AB'nin, siyasal birlik yolunda ilerledikçe Amerika'ya gerçek bir rakip haline gelmesi kaçınılmazdır. AB'nin, sahip olduğu üstün teknoloji ve geniş finansal kaynaklar sayesinde Rusya'yı giderek ekonomik etki alanına çekeceğinin ve bu ülkenin zengin enerji ve doğal kaynaklarından azami ölçüde yararlanacağının işaretleri şimdiden çok belirgin. AB'nin bu koşullarda, kıtasal ve hatta global bir süper güçe dönüşmesi kuvvetli bir olasılık olarak görünüyor. 
     Böyle bir gelişme, ABD'nin Avrupa'daki mevcudiyetinin gerekçesi olan NATO'nun sonu demektir. Bu da, Washington'un Avrasya stratejik dengelerindeki üstünlüğünü kaybetmesine ve dünyadaki tek süper güç konumunun tartışmalı bir zemine kaymasına yol açar. 
     Peki, o zaman, Washington neden NATO dışında bir birleşik Avrupa ordusunun kurulmasına göz yumuyor 
     Bunun üç sebebi var. Birincisi, Washington son 50 yıl boyunca Batı Avrupa ülkelerine savunmalarını güçlendirmeleri hususunda baskı yapmıştı. Bu nedenle şimdi, AB'nin bu yolda attığı adımlara karşı tutum alamıyor. İkincisi, karşı çıktığı takdirde, Avrupa üzerinde hegemonyacı bir tutum ortaya koymuş olacağını, bunun da Avrupalıları tahrik ederek kendi bağımsız savunmalarını süratle geliştirme azimlerini büsbütün güçlendireceğini düşünüyor. Üçüncüsü de, Washington'un, kendine aşırı özgüveninden ve AB'nin Avrupa'daki Amerikan askeri mevcudiyetinden vazgeçemeyeceği inancından kaynaklanıyor. Tabii, bu inancın temelinde, AB'nin görünebilir bir gelecekte yeterli bir askeri güç oluşturamayacağı gibi isabet derecesi kuşkulu bir değerlendirme yatıyor. 
     Bu görüşlerle hareket eden ABD'nin, önümüzdeki hafta Brüksel'de yapılacak NATO zirvesinde cereyan edecek AGSP tartışmalarında Türkiye'yi yalnız bırakacağı anlaşılıyor. 
     Türkiye, NATO ittifakının askeri olanaklarının AB tarafından kullanılması suretiyle yapılacak bir harekata ilişkin karar sürecinden harekat Türkiye'nin yaşamsal güvenlik çıkarlarını ilgilendirse dahi kendini dışlamak isteyenlerin dayatmalarına bugüne kadar boyun eğmedi. AB'nin, Ege ve Kıbrıs'a bir kriz bahanesiyle müdahalesinin önlenmesi yolundaki talebinden de vazgeçmedi. Ankara'nın, NATO'nun 1999 Washington zirvesinde teyit ettirdiği bu hukuki kazanımlardan Brüksel'de ödün vermesi beklenemez. 
     
     







Yarı Taliban 


RTÜK ve ekonomik demokrasi 


Hasiyetli dedikodu 


Türkiye'deki değişim kavgası... 


Tarkan... Temel... Catherine... 


NATO, ABD, AB ve Türkiye 


Eğitime faiz yükü 


Türkiye’deki uzaylılar 


Eko turizm 


Sağlıkta tek söz sahibi doktor değildir’ 


Dornbusch Ekonominizi yeniden yaratacaksınız 


Ciner ile medya sahada buluştu 


</TEXT>
</DOC>
