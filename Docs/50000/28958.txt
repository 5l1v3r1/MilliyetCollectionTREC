<DOC>
<DOCNO> 28958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur04.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar da çıldırdı...Kasada para bulamayınca işhanını yaktılar... 
</HEADLINE>
<TEXT>

     Adapazarı'nda Gelinlikçiler Çarşısı'na giren hırsızlar, kasada umdukları parayı bulamayınca, çarşının çatısında yangın çıkarttılar. Yangın, itfaiye tarafından kısa sürede söndürülürken, bazı dükkanlarda maddi hasar meydana geldi. 
     Ankara Caddesi'ndeki Gelinlikçiler Çarşısı'nın çatısında, saat 01.00 sıralarında yangın çıktı. İfaiye ekipleri yangına müdahale ederken, olay yerinde güvenlik önlemi alan polis, bazı dükkanların kapısının açık olduğunu gördü. 
     Yangın haberini alan dükkan sahipleri de olay yerine gelerek, vitrinlerindeki gelinliklerle kumaş ve dikiş makinalarını dışarı çıkarttılar. 
     Yangının söndürülmesinden sonra kapıları açık bulunan Ayşe Öztaş ve Tacettin İçduygu'ya ait dükkanlarda yapılan incelemede, hırsızların, kapıları zorlayarak içeri girdikleri ve dükkanı dağıttıkları belirlendi. Dükkanlardaki gelinlik ve diğer mallara zarar veren hırsızların içeriden çatıya çıktıkları ve daha sonra yangın çıkartarak kaçtıkları tespit edildi. 
     Dükkanlardan birinin camına büyük harflerle ''MUM'' yazan zanlıları ''psikopat'' olarak nitelendiren polis yetkilileri, soruşturmanın sürdürüldüğünü bildirdiler. Bu arada, hırsızların verdiği zararın yanı sıra itfaiyenin söndürme çalışmaları sırasında sıkılan su nedeniyle dükkanlarında büyük maddi hasar meydana geldi. 
     







</TEXT>
</DOC>
