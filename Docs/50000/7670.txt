<DOC>
<DOCNO> 7670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/yfbbay.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçı Siirt verdi 
</HEADLINE>
<TEXT>

     Togay Bayatlı 

     Fenerbahçe, Siirt’te çok kolay kazandı. Bunda en büyük rolü de rakip takımın teknik direktörü oynadı. Savunmasını tek hat üzerinde kuran ev sahibi ekip Sarı - Lacivertli futbolcuların üstün teknik kapasitesi karşısında ağır bir yenilgi aldı. 
     Fenerbahçe, Mirkoviç’in yokluğu nedeniyle Johnson’u geride, Mert ve Mustafa ile birlikte oynattı. Orta sahayı ise Ali, Lazetic, Ogün ve Abdullah ile kontrol etti. İleride Revivo, Serhat ve Rapajic ile oynadı. Sarı - Lacivertliler ilk yarıda Revivo’nun futbol zekası ve tekniğinin ürünü peş peşe iki golle rahatladı. İlk golde Revivo’nun pozisyonunda ofsayt kuşkusu vardı. Ancak Fenerbahçe’nin bu kadar rahat pozisyon bulmasının nedeni Siirt’in teknik direktörü Slovan Bogandic’ten kaynaklandı. Önce Türk futbolcusunun alışmadığı bir şekilde takımı adam adama markajla oynattı. Bununla da yetinmeyerek aynı hatta Abusane ve Hanke’ye de yer vererek beş futbolcuyu yan yana dizdi. Bu inanılmaz hata sonucu Fenerbahçe’nin basit pozisyonlardan üretilen golleri geldi. Orta sahada ise sadece üç adamla mücadeleye girmesi oyunun kontrolününün rakibe geçmesini sağladı. İleride ise Alp ve Okan güçlü Fenerbahçe defansı karşısında etkisiz kaldı. Sarı - Lacivertliler, Siirt’in bu büyük hataları sonucu çok daha açık farkla maçı kazanabilirlerdi. Ceyhun’un oyuna girmesiyle bir ara hareketlenip kısa paslarla Fenerbahçe’nin üstüne gelmelerine rağmen savunmadaki hataları sonucu maçı adeta rakiplerine bir tepsi içinde ikram ettiler. Oyunun son bölümünde Sarı - Lacivertliler yedek futbolcularını kullanarak kontrol içinde bir futbol oynadılar. Beşiktaş maçı öncesi bu performanslarıyla moral buldular. Kuşkusuz Saraçoğlu Stadı’nda Beşiktaş, Siirt Jetpa gibi hatalar yapmayacak. Ancak bu karşılaşma sadece bir antrenman maçı oldu Sarı - Lacivertliler için. 
     


 SPOR 

























</TEXT>
</DOC>
