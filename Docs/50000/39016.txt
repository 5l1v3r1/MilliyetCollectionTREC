<DOC>
<DOCNO> 39016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/guncel/gun05.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çığ gibi tepki yağdı 
</HEADLINE>
<TEXT>

Türk iş dünyasının önemli isimlerinden Üzeyir Garih’in hunharca öldürülmesine gelen tepkiler özetle şöyle 
     Cumhurbaşkanı A. Necdet Sezer 
     Cumhurbaşkanı Sezer, Lili Garih’e gönderdiği telgrafla iş dünyamızın önemli ismi Üzeyir Garih’in cinayete kurban gitmesinden duyduğu üzüntüyü dile getirdi ve başsağlığı diledi. Sezer ayrıca, İshak Alaton’a da bir telgraf göndererek, holding çalışanlarına ve iş dünyasına başsağlığı dileklerini iletti. 
     
     TBMM Başkanı Ömer İzgi 
     Üzeyir Garih’i Seçkin bir işadamı, ülke sorunları konusunda fikir yürütüp çözüm üreten bir yurtsever, sağduyulu, uzlaşmacı ve hoşgörülü kişiliğiyle örnek bir insan’ olarak tanımlayan İzgi, menfur saldırıyı lanetledi ve ailesi ile yakınlarına başsağlığı diledi. 
     
     Başbakan Bülent Ecevit 
     Başbakan Ecevit, başsağlığı mesajında, Üzeyir Garih’in menfur bir saldırı sonucu hayatını kaybetmesinden duyduğu derin üzüntüyü dile getirdi ve hizmetlerinin her zaman takdirle anılacağını kaydetti. Başbakan Ecevit, işadamı İshak Alaton’a da başsağlığı dileklerini iletti. 
     
     ANAP Lideri Mesut Yılmaz 
     Yılmaz, olaydan büyük üzüntü duyduğunu belirterek, Türkiye, önemli bir insanını kaybetmiştir’ dedi. 
     
     Recep Tayyip Erdoğan 
     Alarko Holding merkez binasına, Şirketler Topluluğu Yönetim Kurulu Eşbaşkanı İshak Alaton ile birlikte ilk gelen isimlerden biri de, Adalet ve Kalkınma Partisi Genel Başkanı Tayyip Erdoğan’dı. Son derece üzgün olduğu görülen AKP Genel Başkanı Erdoğan, Garih için, Çok sevdiğimiz ve takdir ettiğimiz bir sanayiciyi kaybettik, üzüntümüz büyük’ dedi. Erdoğan, Failler hakkında bir tahmininiz var mı ’ sorusuna da "Bunu emniyete bırakıyoruz, bu konuda haber bekliyoruz" yanıtını verdi. 
     
     TÜSİAD 
     Üzeyir Garih’in öldürülmesiyle ilgili TÜSİAD’ın açıklaması özetle şöyle Derneğimiz mümtaz üyelerinden Sayın Üzeyir Garih’in menfur saldırı sonucunda vefatı, Türk sanayi ve iş alemini sonsuz bir acıya boğmuştur. Girişimciliği, çalışkanlığı ve başarılarıyla gençlere, sanayicilere ve işadamlarına örnek olan kıymetli üyemizin kaybıyla camiamız büyük bir değer yitirmiştir... 
     ... Sayın Garih’in sohbetini ve dostluğunu TÜSİAD camiası olarak her zaman hatırlayacağız ve anısını canlı tutacağız. Bu haince saldırının faillerinin bir an önce bulunmasını diliyoruz.’ 
     
     TOBB 
     Türkiye Odalar ve Borsalar Birliği Başkanı Rifat Hisarcıklıoğlu, Garih’in öldürülmesini Türk iş alemi olarak nefretle kınadıklarını bildirdi ve yaptığı yazılı açıklamada, Türk sanayiinin gelişmesinde ve ülkemiz için büyük hizmetler veren değerli işadamımızı böylesine vahşi bir saldırı sonucu yitirmemiz, Türk hür teşebbüs camiasında büyük üzüntü yaratmıştır’ dedi. 
     
     Sakıp Sabancı 
     DHKP - C’li teröristlerce 1996 yılında öldürülen kardeşi Özdemir Sabancı’dan sonra iş dünyası olarak ikinci büyük acıyı yaşadıklarını vurgulayan işadamı Sakıp Sabancı, Haberi duyunca şok olduk. Vasıflı bir insandı, yararlı bir insandı, toplumsal sorumluluklarda liderdi. Özdemir’den sonra yüreğimiz ikinci kez yandı’ diye konuştu. 
     
     Şarık Tara 
     ENKA Holding Yönetim Kurulu Başkanı Tara, Üzeyir Garih ile İTÜ’den okul arkadaşı olduklarını belirtti ve Birçok konuda beraber düşündürdük, hep memleket meselelerini konuşurduk. İyi insandı. Yazık oldu’ dedi. 



 GÜNCEL 















</TEXT>
</DOC>
