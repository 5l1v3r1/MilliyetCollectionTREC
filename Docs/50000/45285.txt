<DOC>
<DOCNO> 45285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sonspo08.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından büyük iddia Emre, Coco ile takas edilecek 
</HEADLINE>
<TEXT>

     İtalyan Tutto Sport Gazetesi, FC Barcelona'da oynayan Francesco Coco ile FC Inter'in Türk futbolcusu Emre Belözoğlu arasında takas yapılacağını savundu. 
     ''Yankılar uyandıracak takas Coco-Emre'' başlığıyla verilen haberde, FC Inter'in Coco'yu transfer etmek için girişimde bulunduğu ve FC Barcelona Kulübü'ne Emre ile takası önerdiği öne sürüldü. 
     Gazeteye göre, ''Inter'de yöneticilerden Lele Oriali, 1.5 yıl önce Coco ile prensipte anlaşma sağladı. Ancak Milan ile anlaşılamayınca, Coco Barcelona'ya gitti. Inter, şimdi Barcelona'dan bu futbolcuyu almayı deniyor'' açıklaması yapıldı. 
     24 yaşındaki sol kanat oyuncusu Coco, teknik direktör Fatih 
     Terim'in kendisine ilk 11'de yer vermemesinden dolayı takımdan ayrılmak istediğini söylemiş ve geçen ay İspanya'nın FC Barcelona takımına transfer olmuştu. 
     Gazete de ayrıca Emre konusunda AC Milan'ın ''Haziran ayından beri'' FC Inter ile görüşme yaptığı ve teknik direktör Fatih Terim'in Türk futbolcuyu kendi takımında görmek istediği hatırlatıldı. 
     İtalyan futbolunda transfer sezonu Ocak ayına dek dondurulduğu için hiçbir İtalyan takımı, transfer ettiği oyuncusunu Ocak ayına dek oynatamayacak. 
     Öte yandan FC Inter'den ayrılarak İngiltere'ye gideceği söylenen Hakan Şükür'ün, hangi takıma transfer olacağı konusundaki haberlerde, ''Türkiye'deki kaynaklara dayanılarak Blackburn Rovers'a gideceği ya da daha önceden görüştüğü West Ham United veya Tottenham Hotspurs takımlarının olabileceği'' yazıldı. 
     FC Inter'in ise Hakan Şükür'ün bonservisi için 5 milyar İtalyan Lireti civarında yaklaşık 3 trilyon lira bir miktar istediği belirtildi. 
     






</TEXT>
</DOC>
