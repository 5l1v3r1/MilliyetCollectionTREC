<DOC>
<DOCNO> 24303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/soneko25.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Hükümetin kamuoyuyla iletişim kurmada sorunları var" 
</HEADLINE>
<TEXT>

     Türk Sanayicileri ve İşadamları Derneği TÜSİAD hükümetin çalışma yöntemlerinde ve kamuoyuyla iletişim kurmada sorunları bulunduğunu öne sürdü. 
     TÜSİAD, Devlet Bakanı Yüksel Yalova'nın mali piyasaları etkileyen sözleri ile ilgili olarak yazılı bir açıklama yaptı. 
     Açıklamada, 3 Mayıs 2001 tarihinde IMF Başkanı Horst Köhler'e takdim edilen ve kurumun Yürütme Kurulu'nda onaylanan Niyet Mektubu'nun önünde, koalisyonu oluşturan 3 partinin başkanlarının imzalarının yer aldığı ve ekonomik programın uygulanmasına yönelik olarak hükümet iradesini yansıtan ek bir yazı bulunduğu belirtildi. TÜSİAD açıklamasında, mektuptaki ''Hükümetimiz, bu mektupta ayrıntılı olarak belirtilen önlemlerin ve politikaların arkasında durmakta ve bu hedeflere ulaşılabilmesi için tüm iradesini ortaya koymaktadır'' ifadesine yer verildi. 
     Niyet Mektubu'nun 30'uncu sayfasındaki ''yapısal politika şartları'' adlı 2'inci tablosunun 22'inci satırında ''Tütün Kanunu'nun TBMM'de onaylanmış olması'' konusu, 8'inci gözden geçirme şartı ve Mayıs 2001 süreli olarak sınıflandırıldığı vurgulanan açıklamada, şu görüşlere yer verildi 
     ''Türkiye Cumhuriyeti Hükümeti'nin başbakan ve başbakan yardımcılıkları görevlerini üstlenmiş bulunan 3 siyasi parti liderimizin, hem uluslararası bir kurum olan IMF'ye, hem de ulusal ve uluslararası mali piyasalara vermiş olduğu bu yazılı garantiye rağmen, bugün ve daha evvelki günlerde bazı bakanların yapmış olduğu açıklamalar, Güçlü Ekonomiye Geçiş Programı'nın Devlet Bakanı sayın Kemal Derviş'i kişisel olarak bağladığı ama hükümeti bağlamadığı konusundaki değerlendirmeler, Türkiye'yi hem uluslararası arenada sözüne güvenilmez bir ülke konumuna getirmekte, hem de yeni siyasi ve ekonomik krizlerin - muhtemelen üçüncü bir krizin - altyapısını hazırlamaktadır. 
     Hükümetimizin çalışma yöntemlerinde ve kamuoyuyla iletişim kurma konusunda ciddi sorunlarının bulunduğunu ve bu doğrultuda yeni bir örgütlenme ve disiplin sağlama yoluna gitmesinin mutlaka gerekli olduğunu düşünüyoruz.'' 







</TEXT>
</DOC>
