<DOC>
<DOCNO> 4258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/dunya/dun01.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum-Ermeni dayanışması 
</HEADLINE>
<TEXT>

     Cenk BAŞLAMIŞ Moskova 

     Türkiye’ye karşı açtığı cepheyi genişletmeye çalışan Ermenistan, Kıbrıslı Rumların da soykırıma uğradığını ileri sürdü. 
     Ermenistan Parlamentosu Savunma ve Güvenlik Komitesi Başkanı Vahan Hovhannisyan, aşırı milliyetçi Taşnaksutyun’un 110. kuruluş yıldönümü nedeniyle Güney Kıbrıs’ta düzenlenen kutlamalara katıldı. Hovhannisyan, Taşnaksutyun’un önde gelen yöneticileri arasında yer alıyor. 
     Ermeni basınında çıkan haberlere göre, Hovhannisyan Rum Parlamentosu Savunma Komitesi Başkan Yardımcısı Lefderis Garras’ın da aralarında bulunduğu çok sayıda yetkiliyle görüştü. Garras, Rum Parlamentosu’nun sözde soykırımı tanıyan ilk parlamentolardan biri olduğunu hatırlattı ve iki halkın ortak bir mücadele yürüttüğünü söyledi. 
     
Taşnaklar atakta      Kıbrıs Rum Kesimi’nin desteğine teşekkür eden Ermeni yetkili, "Pontuslu Rumlarla Kıbrıslı Rumların da soykırıma hedef olduğunu" öne sürdü ve "Halklarımıza karşı bu suçu işleyen ülke Türkiye" dedi. Görüşmede, yeni kurulan Ermenistan - Güney Kıbrıs parlamenterler grubunun Erivan’a yapacağı ziyaret de ele alındı. Hovhannisyan, adı açıklanmayan Rum hükümet yetkililerinin yanı sıra, Lefkoşa’nın Rum Belediye Başkanı Lellos Dimitriadis ve Taşnaksutyun’un Güney Kıbrıs temsilcisi Ananya Mahdesyan’la görüştü ve Ermeni derneklerini ziyaret etti. Taşnaksutyun’un bir başka yöneticisi de hafta içinde Tahran’da temaslarda bulunmuştu. 
     


 DÜNYA 











</TEXT>
</DOC>
