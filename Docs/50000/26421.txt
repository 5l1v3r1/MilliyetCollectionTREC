<DOC>
<DOCNO> 26421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun07.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan AB'ye "AGSK'ya koşullu destek veriyoruz" 
</HEADLINE>
<TEXT>

     ABD Başkanı George Bush, AB'nin Avrupa Güvenlik ve Savunma Kimliği'ne AGSK ''koşullu destek'' verdiklerini, bu koşullardan birinin, AB üyesi olmayan NATO müttefiklerine karşı saydamlık olduğunu söyledi. 
     Bush, Avrupa temaslarını başlatmadan önce Belçika'nın RTBF ve VRT televizyonlarına verdiği özel demeçte, ''AGSK'yı, NATO'yu ve NATO içindeki uyumu mayınlamadığı sürece desteklerim'' dedi. 
     AGSK'nın NATO dışında gerçekleşemeyeceği üzerinde duran Bush, Çarşamba günü yapılacak NATO Zirvesi öncesi verdiği kısa demeçte, AGSK'yı ''koşullu'' olarak desteklediklerini belirterek, ''karar mekanizmasının, AB üyesi olmayan NATO müttefiklerine karşı daha saydam olması gerektiğini'', ayrıca, ''Avrupalıların, NATO'nun barışı koruma çabalarına daha fazla dolar yatırmalarının şart olduğunu'' söyledi.Bush, bu koşulların yerine getirileceğine inandığını belirterek, AGSK'nın bir anlam taşıdığına inandıklarını ifade etti. 
     NATO'nun, ABD'nin dış politikasının çok önemli bir parçası olduğunu belirten Bush, 5 gün sürecek Avrupa temasları öncesinde verdiği demeçte, ''AB'nin başkenti'' olarak nitelendiren Brüksel için ''NATO'nun başkenti'' ifadesini kullandı. 
     ABD'nin ''nükleer kalkan'' projesi konusunda soruları yanıtlarken,bu konuda ''Avrupalı dostlarla yakın bir danışma içinde olacaklarını''ve ''Ruslarla birlikte çalışacaklarını'' anlatan Bush, Rusya'yı artık düşman görmedikleri üzerinde durarak, amacın, 21. yüzyılın en büyük tehditlerinden birine karşı koymak olduğunu söyledi. Bush, ''terörizm tehdidi'' üzerinde de durarak, ABD'nin bu projesinin, özgürlüğüne bağlı herkes için anlam taşıdığını ifade etti. 







</TEXT>
</DOC>
