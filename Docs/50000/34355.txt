<DOC>
<DOCNO> 34355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/guncel/gun03.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
GERGİNLİK SÜRÜYOR 
</HEADLINE>
<TEXT>
İsyan provokasyon ürünü’ 
Tunceli Emniyet Müdürü Sinan Salman, Tunceli’de önceki gün gerçekleşen gerginliğin provokasyon olduğunu belirtirken, Tuncelililer Derneği Başkanı Yusuf Topçu, gergin ortamı Vali’nin yarattığını söyledi 
     Ramazan YAVUZ, Ferİt DEMİR DHA 

     Tunceli’de, önceki gün, 2’nci Munzur Doğa ve Kültür Festivali’nin açılışında gerçekleşen gerginlik dün komandoların kent merkezine inmesiyle yeniden başladı. 
     Tunceli’de sabahtan itibaren sakin hava yaşanırken saat 16.00 sıralarında komandolar kent merkezine inerek cadde ve sokaklarda önlem aldı. Askeri ve polis panzerleri kentin değişik noktalarına dağılırken Valilik’ten "Dışardan gelen provokatörler Tunceli’nin huzurunu bozmaya çalışıyor. Dün Cuma yaşanan olaylar sırasında güvenlik güçleri yaralanma pahasına masum insanlarımızı korumuştur. Halkımıza herhangi bir zararın gelmeyeceğini umuyoruz. Herkese saygılarımızı sunuyoruz" denildi. 
     
     Müdahele edilecek 
     Vali Mustafa Erkal da kentin huzurunu bozmak için masum insanların ezilmesini isteyen çeşitli örgütlere mensup çok sayıda kişinin eylem için Tunceli’ye geldiğini söyledi. Erkal, "Nitekim eylem de yaptılar. Bundan sonra hiçbir yasa dışı gösteri ve faaliyete izin verilmeyecek. Olaylara anında müdahale edilecek. Bunların Tunceli dışına çıkmasına izin vermeyeceğiz. Bu maksatlı kişileri kesin alacağız’’ dedi. 
     HADEP Genel Başkanı Murat Bozlak’ın konuşma yapmasına programda bulunmadığı gerekçesiyle izin verilmemesi, Başbakan Yardımcısı Devlet Bahçeli için Tunceli Valiliği’nce asılan teşekkür pankartına gösterilen tepki üzerine yaşanan gerginliğin ardından Emniyet Müdürü Sinan Salman, olayın provokasyon olduğunu, güvenlik güçlerinin sağduyulu davranmasıyla olayların büyümeden önlendiğini söyledi. 
     Tunceliler Derneği Başkanı Yusuf Topçu ise olayların bu boyuta gelmesinde en büyük payın Tunceli Valisi’ne ait olduğunu öne sürerek şunları söyledi "Vali Mustafa Erkal, dışarıdan gelen birçok gazeteci ve misafirlerin yerini otellerde iptal ettirip, gergin ortam yaratmıştır. Birçok sanatçı ve panelistin de programını iptal ettirmiş. Bazı gruplar istenmeyen olayları çıkardı." 
     DYP Tunceli Milletvekili Kamer Genç de olayların çıkmasının üst düzey yetkililerden kaynaklandığını iddia etti ve "Tunceli halkı olarak bunları kınıyoruz" diye konuştu. 
     
     5 saatte gidilebildi 
     Festival organizasyonu kapsamında Ovacık ilçesindeki tarihi ve doğal güzellikleri görmek için Gözeler mevkiine gitmek üzere yola çıkan konvoy, 1.5 saatlik yolu 5 saatte gitmek zorunda kaldı. Binlerce kişilik konvoy, Gözeler’e gelinceye kadar 6 kontrol noktasından geçti. Kuyrukta uzun süre bekleyenler, olayı korna ve ıslık çalarak protesto etti. 
     
Askerden sloganlı güvenlik yürüyüşü      GÖKÇER TAHİNCİOĞLU Tunceli 

     Tunceli'de şehir meydanında dün kışlalarından çıkan yaklaşık bin asker geçit töreni gerçekleştirdi. Askerlerin geçidi, 28 Şubat öncesinde Sincan'da meydana gelen irticacı gösterilere karşı TSK'nın gerçekleştirdiği tank geçişini hatırlattı. "Vatan sana canım feda", "şehitler ölmez, vatan bölünmez" diye slogan atan askerlere, ağır zırhlı askeri araçlar eşlik etti. Askerlerin yürüyüşünün tamamlanmasının ardından valilik tarafından şehir merkezine hoparlörlerden, "Şehrimize diğer şehirlerden gelen gruplar halkı provake etmektedir. Bu uyarının ardından şehir meydanında herhangi bir toplanma olursa polis, kararlı biçimde müdahale edecektir" anonsu yapıldı. 
     



 GÜNCEL 
















</TEXT>
</DOC>
