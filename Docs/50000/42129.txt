<DOC>
<DOCNO> 42129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun08.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da alarm... İslamabad Havaalanı'nda olağanüstü durum 
</HEADLINE>
<TEXT>

     Pakistan'ın başkenti İslamabad'ın havalimanı şafaktan önce 2.5 saat kapatıldı. 
     Pakistan Sivil Havacılık İdaresi'nden yapılan açıklamada, havalimanının saat 04 00-06 30 TSİ cuma 02 00-04 30 arasında, ''askeri teçhizat sevki'' için kapatıldığı bildirildi. 
     Pakistan Uluslararası Havayolları'nın PIA yetkilisi İslamabad'a iki seferin Karaçi kentine yönlendirildiğini bildirdi. 
     Pakistan Sivil Havacılık İdaresi'nden üst düzey bir yetkili, ''Havalimanı'ndaki ani askeri donatı nakli çok yoğun'' demekle yetindi. 
     İslamabad havalimanındaki olağanüstü askeri hareketliliğin, ABD'nin New York kenti ve başkent Washington'a yakın Savunma Bakanlığı Pentagon'a salı sabahı yolcu uçaklarıyla düzenlenen tarihin en vahim terör eylemi üzerine Washington yönetiminin Afganistan'daki terör unsurlarına misilleme olasılığıyla bağlantılı olup olmadığı belli değil. 
     Komutanlar toplandı 
     Pakistan'da üst düzey askerlerin ABD'deki terörist saldırıların ardından durum değerlendirmesi yapmak üzere stratejik bir toplantı düzenlediği bildirildi. 
     Askeri sözcü Saulat Raza tarafından yapılan açıklamada, aynı zamanda Pakistan Genelkurmay Başkanı olan Devlet Başkanı General Pervez Müşerref başkanlığındanki stratejik toplantının yerel saatle 09.00'da TSİ 07.00 başladığı belirtildi. 
     Açıklamada, stratejik toplantıda, ABD'de 11 Eylül'de meydana gelen saldırıların ardından durum değerlendirmesi yapılacağı kaydedildi. 
     Yoğun güvenlik önlemleri 
     Pakistan'da başkent İslabamad ve Karaçi gibi kentlerde güvenlik önlemlerinin olağanüstü derecede artrıldığı bildiriliyor. Pakistan'da etkinliği bulunan Amerikan ve İngiliz petrol şirketlerinin de personelini ülkeden çıkarma hazırlığında olduğu belirtiliyor. 
     Pakistan'da 1979'dan 1995'e dek Amerikan tesislerine birkaç saldırı düzenlendi, 4 Amerikalı öldü. 
     Pakistan yetkilileri, İslamabad yönetiminin, Suudi kökenli milyarder terörist Usame Bin Ladin'e barınak sağlayan Afganistan'a olası saldırıda işbirliği de dahil taleplerine ilişkin değerlendirme yapmak için ABD'den zaman istediğini belirtiyor. 
     ABD Pakistan'dan Afganistan ile olan sınırını kapatmasını ve hava sahasını kullanma izni istemişti. Üst düzey bir Amerikan yetkili, adının açınlanmaması koşuluyla yaptığı açıklamada, Washington'ın ayrıca, Pakistan'ın terörist gruplara yardımını kesmesini istediğini belirtmişti. 
     







</TEXT>
</DOC>
