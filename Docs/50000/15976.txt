<DOC>
<DOCNO> 15976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/ekonomi/eko04.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TL aşırı değer kaybetti 
</HEADLINE>
<TEXT>

Merkez Bankası Başkanı Serdengeçti, "TL’nin değer kaybettiğini söylemek mümkün" dedi 
     EKONOMİ SERVİSİ 

     Merkez Bankası Başkanı Süreyya Serdengeçti, Türk Lirası’nın aşırı değer kaybettiğini söylemenin mümkün olduğunu kaydetti. 
     NTVMSNBC’nin haberine göre, Serdengeçti, dövizde yeniden band sistemine geçileceği yönündeki tartışma konusunda, "Kur rejimini tartışmak için erken" dedi. 
     Serdengeçti, ekonomik programa ilişkin rakamlar ortaya çıkmadan, kimsenin döviz fiyatı ile ilgili rakamsal yorum yapamayacağını ifade etti. Serdengeçti, programa ilişkin rakamsal verilerin ortaya çıkmasıyla döviz kuru tahminlerinin daha kolay yapılacağını belirtti. 
     Serdengeçti, ekonomik programa yönelik hazırlıkların cumartesi günü açıklama yapılabilecek şekilde sürdürüldüğünü dile getirdi. Serdengeçti, programın detaylarının ortaya çıkması ve özellikle bütçe, ödemeler dengesi ile enflasyona ilişkin tahminlerin kesinlik kazanması durumunda faiz aralığının da oluşacağını belirtti. Serdengeçti, Merkez Bankası’nın son bir haftadır artan rezervlerinin döviz mevduat hesaplarındaki artıştan kaynaklandığını da sözlerine ekledi. 
     
     Açıklama doları düşürdü 
     TL’deki aşırı değer kaybına ilişkin değerlendirme döviz piyasasında doların düşmesinde etkili oldu. İki gündür 1 milyon 300 bin lirayı zorlayan dolar dün hem serbest piyasada hem de bankalararası piyasada düştü. 
     Ancak doların gerilemesine karşın öğleden sonra 1 milyon 270 bin lira düzeyinden bir bankanın alım yapması doların daha fazla düşmesini engelledi. 
     Kapanışa doğru tekrar dolar satışları gözlenen piyasada son işlemler 1 milyon 290 bin lira düzeyinden geçti. 
     Dolar serbest piyasada günü 1 milyon 265 bin liradan tamamlarken Merkez Bankası doların satış kurunu 1 milyon 261 bin 905 lira olarak açıkladı. 
     


 EKONOMİ 























</TEXT>
</DOC>
