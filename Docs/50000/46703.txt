<DOC>
<DOCNO> 46703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur01.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit CNN'deydi "Taliban tüm bölge için tehdit" 
</HEADLINE>
<TEXT>

     Başbakan Bülent Ecevit, ''Türkiye'nin terörle mücadelesinde, ABD'den büyük destek gördüğünü'' belirterek, ''bu ülkeyle, terörizmle mücadelesinde işbirliği yapmayı bir görev gördüklerini'' bildirdi. 
     Ecevit, bu akşam CNN televizyonunun ''Soru ve Cevap'' Questin and Answers programında yaptığı açıklamada, ''Türkiye'nin, şimdi Afganistan'da olanlarla meşgul olduğunu ve tüm dikkatini bu ülkede olup bitene verdiğini'' söyledi. 
     Başbakan Ecevit, Türk hükümetinin, terörizme karşı oluşturulan koalisyon için ne önerdiği şeklindeki soruyu, ''Türkiye, yaklaşık 20 yıl terörizmden çekti. ABD'den bu süreçte büyük destek gördü. Bunu takdir ediyoruz, ancak aynı şeyi Avrupalı müttefiklerimiz için söyleyemeyiz. Bazıları yıllarca bu teröristlere yardım etti'' şeklinde yanıtladı. 
     Türk birliklerinin, uzun süre terörle mücadele ettiği için bu konuda uzman olduğunu kaydeden Başbakan Ecevit, ''bu tecrübemizi, Afganistan'da, müttefiklerimizle paylaşacağız'' dedi. 
     Türkiye'nin çok geniş istihbarat ağının olduğuna dikkat çeken Ecevit, ABD uçaklarına hava imkanlarının ve lojistik desteğin sunulduğunu belirterek, ABD ve İngiltere'yle bu tecrübelerin paylaşılacağını bildirdi. 
     Başbakan Bülent Ecevit, Afganistan'da Taliban'a karşı savaşan Kuzey İttifakı'na bağlı birliklerin eğitimine de yardımcı olunabileceğini kaydetti. 
     Ecevit, TBMM'nin 10 Ekim'de yurtdışına asker gönderilmesine ilişkin Başbakanlık Tezkeresi'nin kabul ettiğine de değindi. 
     Başbakan Bülent Ecevit, Irak'la ilgili bir soruyu, '' Irak'la şu anda bir sorunumuz yok'' şeklinde yanıtladı. 
     Başbakan Bülent Ecevit, ''Afganistan'da yönetimi elinde bulunduran Taliban'ı, tüm bölge için bir tehdit görüyoruz'' dedi. 
     Başbakan Ecevit, Taliban yönetiminin, kötü bir rejim olduğunu ifade ederek, ''uluslararası terörist Usame Bin Ladin yok olsa bile Taliban'dan gelen tehdit sürecektir'' dedi. 
     Afganistan'a karşı askeri operasyonun, Taliban rejiminin yerine daha insani ve çağdaş bir hükümet kurulana kadar sürdürülmesi gerektiğine inandığını ifade eden Başbakan Ecevit, Afganistan'daki mücadeleden olumlu sonuç alınabilmesi için rakip askeri gruplar ile Kuzey İttifakı arasında bir koordinasyon kurulması gerektiğini söyledi. 
     Afganistan'daki savaşın diğer ülkelere sıçramaması gerektiğini belirten Başbakan Bülent Ecevit, Afganistan'a karşı düzenlenen operasyonun uzun sürmemesi, sivil halkın mümkün olduğu kadar korunması ve insani yardımın sürmesi gerketiğini kaydetti. ''Biz uzun yıllardır bu yardımı yapıyoruz. Afganistan'da okullarımız ve hastanelerimiz var'' diyen Başbakan Ecevit, Türkiye'nin bu çabalarının, çatışma sona erdikten sonra devam edeceğini belirtti. 
     






</TEXT>
</DOC>
