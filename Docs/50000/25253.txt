<DOC>
<DOCNO> 25253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/ekonomi/eko01.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’ten enflasyon sözü 
</HEADLINE>
<TEXT>

Enflasyondaki artışın kur ayarlanmasından kaynaklandığını belirten Bakan Derviş, ikinci altı ayda enflasyonun yüzde 30’lara inmesinin hedeflendiğini söyledi 
     KADİFE ŞAHİN 

     IMF’de çalışırken 1991’de İsrail’e çağrılarak, Merkez Bankası’nın başına getirilen ve enflasyonla mücadele konusunda otorite olarak kabul edilen Merrill Lynch’in Başkanı Jacob Frenkel dün Çırağan’da Türk bankacılara enflasyon dersi verdi. 
     Devlet Bakanı Kemal Derviş’in başkanlığındaki ekonomi yönetimi ve çok sayıda bankacı dün sekiz saat süren toplantıda, İsrail’in enflasyonu yüzde 500’den yüzde 10’lara nasıl düşürdüğüne ve bu konuda verilmesi gereken mücadeleye ilişkin değerlendirmeleri dinledi. 
     
     Sırada Brezilya var 
     Bakan Derviş, toplantıdan sonra yaptığı açıklamada, şöyle dedi "İleride bu tür toplantıları yine yapacağız. Brezilya’ya özellikle ilgi duyuyoruz. İki yıl önce büyük sıkıntıdaydılar. Ama şimdi enflasyonu yüzde 2’lere indirdiler. Bu deneyimi de dinlemek istiyoruz. Tabii Brezilya’dan gelmek İsrail’den gelmek kadar kolay değil." Derviş, IMF’nin hububat fiyatı ve ücret zammına ilişkin eleştirileriyle ilgili bir soru üzerine de "Tam olarak ne, nasıl oldu, bunlar bütçe açısından inceleniyor. Programda ciddi bir sapma yok" dedi. 
     
     Dövize müdahale yok’ 
     Derviş, toplantının basına kapalı bölümündeki konuşmasında ise yılın ikinci yarısında enflasyonun yüzde 30’u görebileceğini söyledi. Geçen yıl enflasyonda yüzde 30’lu rakamların görüldüğünü belirten Derviş, şu an enflasyonda yaşanan artışın kur ayarlanmalarından kaynaklandığını ve ikinci altı ayda yüzde 30’lu seviyelerin hedeflendiğini ifade etti. 
     Döviz kuru politikasında Merkez Bankası’nın dövize müdahalesinin olmayacağını vurgulayan Derviş, kurun belli bir marj içinde hareket ettiğini anlattı. Derviş, bankacılara kurun tek değil, aşağı yukarı iki yönlü hareketinin piyasa tarafından da algılandığını ve kurdan korkulmadığını anlattı. 
     



 EKONOMİ 
























</TEXT>
</DOC>
