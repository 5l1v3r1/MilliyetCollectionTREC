<DOC>
<DOCNO> 10576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/spor/ygssen.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol atma sanatı 
</HEADLINE>
<TEXT>

     ERDOĞAN ŞENAY 

     Milan, büyük korkularla çıkmıştı Ali Sami Yen’deki büyük oyuna... Korkudan nasıl titremesin ki Milanlı ünlü ayaklar .. Son yıllarda başlarına bela olmadığı takım mı kalmıştı Cim - Bom’un en ünlü Avrupa sahalarında yarışırken .. İşte bunun için Shevchenko, Maldini, Bierhoff ve Leonardo gibi beynelminel ustaların ayakları ve futbol düşünceleri titriyordu Ali Sami Yen’deki kapışmada. 
     Enternasyonal oyunlarda hiçbir strese girmeden oynamaya alışmış Cim - Bom’un, çarşamba gecesi planları hassas bir zamane aygıtı gibi aksamadan işliyordu çeyrek final için çok önemli olan 90 dakikada... Özellikle orta saha maharetlerinde eksiksiz ve görkemli gösteriler sergileyen Cim - Bom, başta Ümit olmak üzere Emre, Okan, Ahmet, Hasan Şaş, Popescu gibi isimlerle Milan’ı önce hırpalarcasına preslerle sindiriyor, sonra kaptıkları toplarla kurguladıkları pas gösterileriyle hem maçı renklendiriyorlar, hem de 90 dakikalık zamanı saniye saniye kendi yanlarına çekiyorlardı... Sol kulvarda Hasan Şaş’ın ve büyük usta Hagi’nin üstün zekaları ve teknik kapasiteleri oyunu sarıp sarmaladıkça Milan umutsuzluğa biraz daha kilitlenip, kalıyordu. 
     Karambol pozisyonlara fazla sokulmadan oyunu yöneten Hagi usta için büyük laflar etmek geçiyor insanın içinden... Attığı goldeki fiziğini kullanma sanatı adına bırakınız büyük laflar etmeyi, bu konuda futbol okullarında ders olarak kullanılır "kısa metrajlı bir film" bile yapılır işin aslında... Küçük boyuyla dev Milan kalecisi ile başka bir dev savunma adamlarının arasından çıkardığı "özel vuruş" la bir kez daha öğrendik ki, "gol atma sanatı" beyinden fiziğe ve oradan da ayaklardaki tarak kemiklerine yıldırım gibi inen bir "çabuk düşünme" sanatıdır. 
     Uzun lafın kısası morali bozuk Türkiye, kaç yıldır Galatasaray’la gülümsüyor, bayram da olsa, seyran da olsa hatta kriz de olsa... Dileriz geçen yılın şampiyonu bu sene de finalleri göğüsler de, incinmiş onur ve gururumuzu milletçe bir kez daha yüceltir. 
     


 SPOR 


























</TEXT>
</DOC>
