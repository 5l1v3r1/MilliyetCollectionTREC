<DOC>
<DOCNO> 14090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sondun14.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
USSM Miloşeviç'i en geç yıl sonuna kadar istiyor 
</HEADLINE>
<TEXT>

     Uluslararası Savaş Suçları Mahkemesi USSM , Yugoslavya'da tutuklanan eski Devlet Başkanı Solobodan Miloşeviç'in, savaş suçu sanığı olarak yargılanabilmesi için bu yılın sonuna kadar kendisine teslim edilmesini istedi. 
     USSM Başsavcısı Carla Del Ponte'nin sözcüsü Florence Hartmann, ''Yugoslav devletinden, Lahey'e verilmesi yönünde bir an önce taahhütte bulunmasını istiyoruz. Belgrad, uluslararası tutuklama emrine saygı göstermek zorunda'' dedi. Hartmann, Miloşeviç'in birkaç ay içinde muhtemelen de en geç bu yıl içinde Lahey'e gönderileceğine inandığını söyledi. 
     Bu arada, Belgrad yönetiminin USSM ile işbirliğini içeren bir taslak üzerinde çalıştığı birdiriliyor. Hartmann, bu konuyla ilgili yaptığı açıklamada, hükümeti oluşturan koalisyonun Meclis'te çoğunluğu olmadığından bu yasa tasarısını geçirmesinin düşük bir olasılık olduğunu ifade etti. 
     Hartmann, USSM'nin Miloşeviç hakkındaki suçlamalarının, Yugoslavya'daki suçlamalarla karşılaştırıldığında daha ciddi olduğunu bildirerek, Yugoslav yetkililerin Miloşeviç'in kendilerine teslim edilmesini geciktirmeleri durumunda Del Ponte'nin konuyu Mayıs ayında BM Güvenlik Konseyi ile yaptığı yıllık toplantıya götüreceğini kaydetti. 
     Sözcü, Miloşeviç'in USSM'ye teslim edilmesinin Yugoslavya için sadece yasal bir zorunluluk olmadığını, aynı zamanda etnik gruplara karşı işlediği savaş suçlarından yargılanabilmesi için ahlaki bir zorunluluk olduğunu ifade etti. Del Ponte ise, verdiği bir mülakatta, Miloşeviç'in teslimiyle ilgili şu ana kadar herhangi bir söz almadığını, Yugoslav ve Sırp Adalet bakanlarının, Miloşeviç'i önce kendilerinin yargılamak istediklerini söylediklerini belirtti. 




</TEXT>
</DOC>
