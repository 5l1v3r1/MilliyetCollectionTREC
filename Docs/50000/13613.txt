<DOC>
<DOCNO> 13613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/yazar/cemal.html </URL>
<DATE> 2001/03/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hazine Bakanı da siyasal reform dedi 
</HEADLINE>
<TEXT>

     WASHINGTON 

     Kemal Derviş'in yeni ekonomik programa dış destek, yani parayla ilgili Washington görüşmelerinde ilginç ve hiç beklenmedik bir konu ön plana çıktı 
     Siyasal reform... 
     Derviş'le iki saatlik görüşmesinde Türkiye'de siyasal reform konusunu dile getiren Amerikan Hazine Bakanı Paul O'Neill oldu. Washington temaslarında en sert ya da köşeli geçen bu toplantıda Derviş hiç beklemediği böyle bir sürprizle karşı karşıya kaldı. 
     Başkan Bush'un yakın çevresinden olan Hazine Bakanı O'Neill, 'bankacılık reformu'nun bir an önce yapılmasının önemini vurguladıktan sonra sözü Türkiye'de siyasal sisteme getirdi ve bu çerçevede iki de örnek verdi 
     Siyasal Partiler Yasası... 
     Seçim Yasası... 
     Bu iki yasada yapılacak değişimin de siyasal reform açısından önem taşıdığını belirtti. 
     Yeni ekonomik program ve bankacılık kesimiyle ilgili teknik ayrıntıların ele alındığı ABD Hazine Bakanlığı'ndaki bir görüşmede, siyasal reform konusunun açılması ve hele Partiler ve Seçim yasalarında değişikliğin gündeme getirilmesi, öyle anlaşılıyor ki, Kemal Derviş'i biraz şaşırttı. 
     Amerikan Hazine Bakanı O'Neill, Derviş'i Washington'da geçen bayramda yapılan ilk görüşmede de şaşırtmıştı. Verilecek paraların dipsiz bir kuyuda kaybolup gitmesini istemediklerini söylemiş ve Derviş'e IMF'den Kasım krizi sonrasında alınan 5 milyar doların ne olduğunu sorgulamıştı. 
     Hazine Bakanı O'Neill, IMF'nin politikalarına yönelik eleştirileriyle de tanınıyor. Pazar ekonomisinin kurallarına uyulması halinde krizlerle karşılaşılmayacağını savunuyor. Parasal destekten önce ilgili ülkelerin oyunu kuralına göre oynamaları gerektiğini yüksek sesle söylüyor. 
     İşte, siyasal reform isteği de oyunu kuralına göre oynamanın başlıca koşullarından biri sayılıyor Amerikan başkentinde. 
     Çünkü rüşvet, yolsuzluk ve yozlaşmışlık ortamının damgasını vurduğu siyasal rejimlerin bir dipsiz kuyu haline geldikleri, bu yüzden krizden krize savruldukları, yapılan parasal desteklerin de bu dipsiz kuyuda kaybolduğu belirtiliyor. 
     Bir başka deyişle 
     Washington, ekonomik krizden çıkış için siyasal reformun da şart olduğu görüşünde... 
     Nitekim, Başkan Bush yönetiminin Türkiye'ye yönelik siyasal reform mesajı Ankara'ya en açık biçimde geçen salı akşamı gönderildi. Türk Amerikan Konseyi'nin yıllık konferansı dolayısıyla düzenlenen ve Dışişleri Bakanı İsmail Cem'in de bulunduğu baloda bir konuşma yapan Başkan Bush'un en yakın kurmayı ve Beyaz Saray Genel Sekreteri Andrew Card aynen şunları söyledi 
     "Burada yeni Amerikan yönetiminin temsilcisi olarak bulunmaktayım. Türkiye'nin krizden çıkmak için yapısal reformlara olan ihtiyacı açıktır. Amerika, Türkiye hükümetiyle halkının yanında olacaktır. Tam demokrasi ve siyasal reform yolunda yürümesi Türkiye'nin çıkarınadır. Nitekim, Başkan Bush da ekonomik ve siyasal reformların dost ve müttefik Türkiye açısından önemini vurgulamıştır." 
     Türkiye'de siyasal reform, şeffaflık, hukuk devleti gibi konulara son bir iki gündür değinenler arasında bundan önceki ya da baba Başkan Bush'un Ulusal Güvenlik Danışmanı Brent Scowcroft da var. 
     Pentagon'un iki numarası ve Başkan Bush'un yakın çevresinden Paul Wolfowitz de konferansın açılışında şeffaflık ve hukuk devletinin öneminden söz etti. 
     Ne oluyor 
     Olan biten çok açık 
     Krizin yalnız ekonomik kriz olmadığı, krizden gerçek kurtuluş için siyasal sistemin kendini yenilemesinin de şart olduğu, siyasal reformun yolsuzluk ve rüşvet çukurundan çıkış için de gerekli olduğu belirtiliyor. 
     
Aslında siyasi kriz...      Bir başka deyişle 
     Ekonomik krizin en temelinde siyasal krizin yattığı savunuluyor Washington'da... 
     Ama bunu yalnız Amerikan yönetiminin yetkilileri söylemiyor. Örneğin, Ecevit hükümetine karşı son günlerde tutumunu bilinçli olarak sertleştirdiği görülen TÜSİAD yönetiminin havası da farklı değil. 
     Şu sözler, TÜSİAD Yönetim Kurulu Başkanı Tuncay Özilhan'ın 
     "Ankara'nın kriz sürecindeki yaklaşımları, ekonomik kriz bir yana, aslında siyasal kriz içinde olduğumuzu gösteriyor." 
     Siyasal kriz... Siyasal reform... Siyasal yenilenme... Rüşvet ve yolsuzluktan temizlenme... Ahmet Necdet Sezer... Kemal Derviş... Teknokrat hükümeti... Ya da hükümette revizyon... 
     Koalisyon ortaklarının, daha büyük kriz istemiyorlarsa, ellerini çabuk tutmaları lazım. 
     Yoksa yarın çok geç olabilir 
     Washington'dan bakınca da, ülkemizin siyasal bakımdan ilginç bir döneme girdiği belki daha açık görülüyor. 
     
     





Hükümet .. 


Mucize formül 


Enis Öksüz'ün gerekçeleri 


Kim kimin bahçesine edecek .. 


Hazine Bakanı da siyasal reform dedi 


Derviş, külahını alıp giderse 


Mesajı okumak 


Reenkarnasyon nedir hocam .. 


Arjantin örneği... 


Yasak çözüm değil 


Liderlerden mektup var 


Yanlış şurada... 


Meclis'in hızı 


Bu tüzük’ ve bu liderler’ ile 15 kanun zor’ çıkar 


</TEXT>
</DOC>
