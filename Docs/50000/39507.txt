<DOC>
<DOCNO> 39507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/yasam/yas03.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Afla dışarı çıkmıştı 
</HEADLINE>
<TEXT>

Yener Yermez, 1995’te bir genci, sadece 2 milyon lira için bıçakla öldürdü. 21 yıl hapis cezası aldı 6 yıl içinde afla çıktı. Ve şimdi Garih cinayetinin bir numaralı şüphelisi... 
     OKTAY ENSARİ, DAVUT GÜLEÇ, MEHMET NİLKALI Kayseri DHA 

     Garih cinayetiyle ilgili olarak aranan er Yener Yermez’in, Şartla Salıverilme Yasası’ndan yararlanarak yılbaşından 1 hafta önce cezaevinden çıktığı belirlendi. Yermez’in zaman zaman uyuşturucu hap kullandığı ve dengesiz davranışlarının olduğu da iddia edildi. 
     Garih’in telefonunun kendisinde olduğu saptanan Yermez’in, Kayserili olduğu ifade edildi. 
     
Evi gözleniyor      Yermez’in annesi Fatma ve kardeşi Öner’in, 2 ay önce taşındıkları Kılıçaslan Mahallesi’ndeki bir apartmanın zemin katında kirada oturdukları belirlendi. Olaydan sonra ev sivil polis ekiplerince kontrol altına alındı. 
     
Aile sorgulandı      Annesi Fatma Yermez, Organize Sanayi Bölgesi’nde aşçılık yaptığı fabrikadan, en küçük kardeşi Öner de, pamuk şekeri sattığı Anadolu Fuarı Kültürpark’tan Emniyet Müdürlüğü’ne getirilerek sorguya alındı. 
     Aileden kimseyle görüşülmesine izin verilmezken, Yermez’in bir kardeşinin de halen Kars’ta askerliğini yaptığı, babasının da 13 yıl önce vefat ettiği tespit edildi. 
     
"Cep’i emanet aldım"      Yermez, birkaç gün önce amcasının oğlu Ahmet’i arayarak annesinin ve kendisinin hatırını sordu. Silahla ve bıçakla yaralama suçlarından sabıkalı Ahmet Yermez’in, "Cep telefonunun numarasını ver, nereden buldun " sorusuna da Yener Yermez "Arkadaştan emanet aldım" karşılığını verdi. 
     
"Kazan Ahmet etkiledi"      Karakaya’da yaşayan akrabaları, Yermez’in içine kapanık biri olduğunu, eski suçlarını, Kazan Ahmet’ lakaplı ve soyadını bilmedikleri Ahmet adlı bir kişinin etkisiyle işlediğini öne sürdü. Akrabaları, Garih cinayetinde de Kazan Ahmet’in etkisinin araştırılması gerektiğini söylediler. 
     



 YAŞAM 


















</TEXT>
</DOC>
