<DOC>
<DOCNO> 20733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur05.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne baba ayrıldı, olan 8 aylık bebeğe oldu 
</HEADLINE>
<TEXT>

     Kütahya'nın Tavşanlı İlçesi'nde oturan ve uzun süre çocuk özlemi çektikten sonra bir kız çocuk sahibi olan çift, aralarında çıkan anlaşmazlık sonucu 8 aylık kızlarını kaçırdılar. 
     Alınan bilgiye göre, Kemal Özyurt, 10 yıllık hapis cezasını tamamladıktan sonra yeniden bir aile kurmak için ikinci evliliğini, 1,5 yıl önce, 2 evlilik yapmış olan Ismahan Özyurt ile gerçekleştirdi.Daha önceki evliliklerinden çocukları olmayan ve uzun süre çocuk özlemi çeken çiftin, 8 ay önce bir kızları oldu. 
     Kızları doğduktan bir süre sonra aralarında anlaşmazlık çıkan Özyurt çifti, sık sık tartışmaya başladı. Ismahan Özyurt, eşinin işte olduğu sırada kızkardeşi ve eniştesiyle akşam saatlerinde, 8 aylık kızı Fatma Semra'yı alarak evi terketti. Kemal Özyurt, eşinin kızıyla evi terkettiğini öğrenince, Kütahya Jandarma Komutanlığı'na kızının kaçırıldığını bildirdi. Eşinin memleketi Afyon'a gittiğini haber alan öfkeli koca, iki arkadaşıyla birlikte eşinin bindiği otobüsü takip etmeye başladı. 
     Otobüsün, Afyon'un Sandıklı İlçesi yakınlarında bir dinlenme tesisinde mola vermesinden faydalanan baba Kemal Özyurt, kızı Fatma Semra'yı alarak kaçtı. Bu kez de anne Ismahan, Sandıklı Jandarma Komutanlığı'na kızının kaçırıldığını ihbar etti. 
     Jandarma ve polis ekiplerinin düzenledikleri operasyon sonucu baba Öztürk, kızını kaçırmasına yardım eden iki arkadaşıyla Afyon Bölge Trafik Ekipleri'nce yakalandı. Kemal Özyurt ile iki arkadaşı, Afyon Bölge Trafik Müdürlüğü'nce gözaltına alındıktan sonra Sandıklı-Karadirek Jandarma ekiplerine teslim edildi. 
     Önce annesi, daha sonra da babası tarafından kaçırılan 8 aylık Fatma Semra'nın bakımını Afyon Emniyet Müdürlüğü'nde görevli polisler üstlendi. 
     Çocuklarını birbirlerinden kaçıran çiftin, Karadirek Jandarma Komutanlığı'ndaki sorguları sürüyor. 







</TEXT>
</DOC>
