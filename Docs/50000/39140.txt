<DOC>
<DOCNO> 39140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/guncel/agun.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürlüğü, Üzeyir Garih'in cep telefonunun peşinde... 
</HEADLINE>
<TEXT>
Peki Deli Fuat değilse katil kim 
Garih cinayeti içinden çıkılmaz bir hal alıyor. Savcı gözaltına alınan Deli Fuat ve yakınlarını delil yetersizliğinden dün serbest bıraktı... Cinayet aleti bıçak ve cep telefonu h l kayıp. Son gelişme Garih’in ziyaret ettiği Şeyh’in mezarında bulunan, kanla Allah yazılmış çuval 
     HABER ÜMRAN AVCI, NEZİH GÜROL, ERDEM ÖZTÜRK, ELVAN EZBER, ÇAĞLAR ÇAĞATAY, DİNÇER ŞEREF... FOTOĞRAFLAR MUSTAFA ÇETİNKAYA, SELAHATTİN SEVİ, OKTAY ANKIN 

     Alarko Şirketler Topluluğu Yönetim Kurulu Başkanı Üzeyir Garih'in Eyüp Sultan Mezarlığı'nda bıçaklanarak öldürülmesinin üzerindeki sır perdesi kaldırılamadı. Cinayet zanlısı olarak yakalanan "Deli Fuat" lakaplı Fuat N. ve altı kişinin sorgularından da bir sonuç elde edilemedi. Zanlılar haklarındaki iddiaları reddederken, saldırıda kullanılan bıçak ile cinayetin işlenmesine neden olan Garih'in cep telefonu da tüm aramalara karşın bulunamadı. Polis, çocuğun bağlantılı oluduğu işyerlerindeki bıçakları da alarak kriminal laboratuvara yolladı. 
     
     ÇUVALDAKİ KAN... 
     Bu arada Fuat N'nin giysileri de incelemeye alındı, ancak hiçbir kan izine rastlanmadı. Fuat N'nin Eyüp Camii çevresinde boyacılık, dükk n temizleme gibi işlerde çalıştığı, herhangi bir bağımlılığının bulunmadığı da belirtildi. İstanbul Emniyet Müdürü Özdemir, dün sabah erken saatlerde Eyüp Mezarlığı'na geldi. Özdemir, bir yandan notlar tutarken, bir yandan da Üzeyir Garih'in öldürüldüğü bölgenin krokisini çizdi. Yaklaşık 250 polis de Eyüp mezarlığına girerek, cinayette kullanılan bıçak ya da bıçakları ve Garih’in cep telefonunu aradı. 
     Yaklaşık 1 saat 45 dakika süren aramalar sırasında, Garih'in öldürüldüğü Mareşal Fevzi Çakmak'ın kabrinin yanında yer alan Küçük Hüseyin Efendi'nin mezarı yakınındaki bir çuval, Arapça bilen bir komiserin dikkatini çekti. İlk incelemede üzerinde kanla yazılmış "Allah" yazısı bulunduğu belirtilen çuval, detaylı araştırma için emniyete götürüldü. Çuvaldaki kanla, Garih'in kan örneğinin karşılaştırılacağı bildirildi. Garih'i öldürdüğü öne sürülen "Deli Fuat" lakaplı Fuat N, aramalar sırasında mezarlık yakınında bir otomobilde tutuldu. 
     
     'ÇELİMSİZ BİR ÇOCUKTU' 
     Fuat N. ile yakınlarının da aralarında bulunduğu yedi kişi, Cinayet Büro Amirliği'nden çıkarılarak parmak izleri alındı. Gözaltına alınan Fuat N'nin babası "Ne bizim ne de oğlumuzun bu olayla bağlantısı yok" dedi. 
     Fuat N'yi tanıdığını söyleyen Halil Pınar da "Kendisi sakin bir çocuktu. Sadece para isterdi. Bıçak taşıdığını görmedim. Çelimsiz bir çocuk. Cinayet işlemiş olamaz" diye konuştu. Öte yandan cinayetin çözülebilmesi için Garih'in cep telefonunu bulunması gerektiğini vurgulayan polis yetkilileri, telefonun teknik takibi için Eyüp Cumhuriyet Savcılığı'ndan izin aldı. 
     
HASAN ÖZDEMİR BİZZAT ARAŞTIRDI      Dün sabah erken saatlerde Eyüp Mezarlığı'na gelen İstanbul Emniyet Müdürü Hasan Özdemir, bir yandan not alıp, bir yandan da bölgenin krokisini çizdi. Özdemir’in ardından güvenlik güçleri bölgede oldukça kapsamlı bir arama çalışması yaptı. Cinayetin aydınlatılması için öncelikle cinayet aletinin ve cep telefonunun bulunması gerekiyor. 
     
Yavrum masum’      Deli Fuat'ın annesi, "Oğlum eve geldiğinde giysileri tertemizdi. Cinayeti işlese üzerinde kan lekesi olmaz mıydı " diye soruyor 
     SERHAT OĞUZ İstanbul 

     Deli Fuat lakaplı Fuat N'nin annesi Adile N, oğlunun cinayet işleyemeyeceğini belirterek, "13 yaşında çelimsiz bir çocuk, bıçakla adam öldüremez. Sabah giydiği gömlek ve pantolonda akşam saatlerinde kan lekesi yoktu. Üstelik oğlum tiner kullanmıyordu" dedi. Eyüp'teki evinde oğlunun cinayetle suçlanmasının şokunu yaşayan Adile N, eylülde 14 yaşına girecek olan oğlunun ilkokul dördüncü sınıfta okulu bırakan oğlunun bir süredir ayakkabı boyacılığı yaptığını belirterek şunları söyledi 
     "Sabah işe gitti ve üçte geri döndü. Eğer bir insanı bıçaklayarak öldürseydi, elbiselerinde, ayakkabılarında kan lekesi olurdu. Hiçbir leke yoktu, hareketleri de normaldi. Oğlum cinayet işleyecek birisi değil. Tiner ve alkol kullanmıyordu. Sadece sigara içiyordu. Kötü arkadaşları da yoktu. Elektrikler kesik olduğu için televizyon seyretmiyorduk, işadamının öldüğünü duymadık. Akşam saatlerinde eve gelen polis çocuğumu apar topar götürdü. Ne biz o işadamını tanırız, ne de oğlum hırsızlık yapar." 
     
     'Bu lakabı yeni duyduk' 
     Fuat N'nin komşuları da cinayet haberi karşısında şaşkınlıklarını gizleyemediler. Fuat'ın "deli" lakabıyla anıldığını yalanlayan komşuları, mahalledeki tüm komşularına saygılı davrandığını, hiçbir zaman taşkınlık yapmadığını belirttiler. Kars'tan İstanbul'a göç eden Hasan - Adile N. çiftinin beş çocuğu var. Uzun süredir işsiz olan Hasan N.'nin iki çocuğu boyacılık yapıyor. Ailenin en küçük çocuğu Ahmet ise beş yaşındayken trafik kazasında ölmüş. 
     
Zanlı serbest      Asayiş Şube Müdürlüğü'nde gözaltında tutulan yedi kişi dün saat 19.30'da Eyüp Cumhuriyet Savcılığı'na sevk edildi. Bu kişilerden Fuat N. zanlı, diğerlerinin ise tanık durumunda oldukları belirtildi. 
     Eyüp C. Savcısı Hasan Yılmaz, altı kişinin emniyette alınan ifadelerini inceledi. Yılmaz, yeterli delile ulaşılamadığı için, cinayetin zanlısı Fuat N. ile babası Hasan N., ağabeyi Bayram N., Ahmet Yıldırım, Hürmüz Balçın, Yeşim T., annesi Menekşe T.'yi serbest bıraktı. Fuat N.'nin yaşı küçük olduğu için emniyette ifadesi alınamadı. Avukatla adliyeye gelen Fuat N.'nin sorgusu, bu kez de Adli Tıp'tan "farik mümeyiz" yaşı küçük olduğu için, cezai ehliyeti olup olmadığının tespiti amacıyla raporu alınmadığı için yapılamadı. Savcı, küçük zanlının işlemlerinin tamamlanması için bugün yeniden adliyeye çağırdı. 
     
     İki gözaltı daha 
     Yetkililer, soruşturmanın çok yönlü devam ettiğini, Üzeyir Garih cinayetiyle ilgili Organize Suçlar Şube Müdürlüğü ekiplerince iki kişinin daha gözaltına alındığını söyledi. Olayla ilgili delillerin toplanmaya devam edildiği, soruşturmanın sürdürüldüğün, her türlü bağlantının araştırıldığı kaydedildi. Yedi kişi, adliye çıkışında basın mensuplarına hakaret yağdırarak, "Rezil ettiniz bizi. Bakın serbest kaldık" diye bağırdılar. 
     



 GÜNCEL 

















</TEXT>
</DOC>
