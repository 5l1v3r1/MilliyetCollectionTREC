<DOC>
<DOCNO> 47313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/yazar/ozkan.html </URL>
<DATE> 2001/10/17/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Hükümet Cumhurbaşkanı'na karşı atakta 
</HEADLINE>
<TEXT>

     Cumhurbaşkanı Ahmet Necdet Sezer'in halkoylamasına milletvekili maaşlarını götürmesi liderleri kızdırdı. Dün toplanan koalisyon liderleri, bu konunun kızgınlığını yaşadılar. Çünkü Anayasa değişikliğinin Meclis'ten geçmesi konusunda TBMM Başkanı'yla Cumhurbaşkanı daha önce görüşmüş. Cumhurbaşkanı Ahmet Necdet Sezer, TBMM Başkanı Ömer İzgi ile bu konuyu görüşmekle de kalmamış bir sözlü mutabakat sağlamışlar. İzgi ile Sezer milletvekillerinin maaşlarıyla ilgili konuda konuşurken Cumhurbaşkanı, İzgi'ye "Siz Anayasa değişikliği paketini çıkartın, gerisi önemli değil, maaş kısmını da paketle onaylarız" içerikli konuşmalar yapmış. Liderler, Sezer'in şimdiki tutumunu anlamadıklarını ifade ediyorlar. Liderlere bilgi veren Meclis Başkanı da şaşkın olduğunu anlatmış. 
     Cumhurbaşkanı'nın, Anayasa değişikliği paketinde yer alan milletvekili maaşlarıyla ilgili bölümü paketten ayırarak, halkoylamasına götüreceğini ilan etmesi, hükümet ile Sezer'i ve TBMM Başkanı'nı yeni bir kavgaya sürüklüyor. Yani çatıda kavga başlıyor yeniden. 
     Liderler zirvesinde alınan karar Cumhurbaşkanı'na direnmek. Liderler maaş konusunun paketten ayrılarak halkoyuna sunulamayacağına inanıyorlar. Cumhurbaşkanı'nın yasayı halkoylamasına götüremeyeceğine ilişkin yasal dayanakları bulunduğunu belirtiyorlar. Bu kapsamda Başbakanlık, Cumhurbaşkanlığı'ndan gelen halkoyuna götürme yazısını iade edecek. Liderler zirvesinde alınan karar bu. Yazı Cumhurbaşkanlığı'na gidince ne olur, onu sonra göreceğiz. 
     Liderler uzmanlarla yaptıkları değerlendirmede, yeni çıkartılan Anayasa değişikliğinin son maddesinde yer alan ve "Bu kanun halkoyuna bir bütün olarak götürülür" şeklindeki yasa hükmünün, Cumhurbaşkanı'nı sınırladığına karar vermişler. Yasanın böyle bir hüküm içermesinin Cumhurbaşkanı'nı, Anayasa değişikliği paketini parçalayarak halkoyuna götürmekten alıkoyacağına inanıyorlar. 
     Başbakanlık, Cumhurbaşkanı'na yazısını iade ederken çıkartılan yasanın son maddesini hatırlatacak. Aksi davranışın Anayasa suçu olacağını vurgulayacak. Cumhurbaşkanı'na "Sizin söylediğinizi yaparsak, bunu Resmi Gazete'de yayınlarsak, Meclis'e havale edersek Anayasa suçu işleriz" denilecek. Bu yazı dün kaleme alınıyordu. Dün veya en geç bugün Köşk'e iletilmiş olacak. 
     TBMM Başkanı İzgi de, dün Cumhurbaşkanı'na giderek daha önceki konuşmaları ve Meclis ile hükümetin bu konudaki kırgınlığını ve kızgınlığını Cumhurbaşkanı Sezer'e aktardı. 
     Bakalım bundan sonra neler yaşanacak 
     
     







Referandum yanlış... 


Yurt görevi... 


Bölgesel barış gücü 


Siyaset sahnesinde yeni beklentisi 


Yıpranma menzili 


Türkiye'yi bürokrasi yönetiyor 


IMF’nin rolü nedir 


Herkes için ulaşılabilir olmak 


Ortadoğu'da Afgan etkisi 


Milletvekillerine neden maaş ödüyoruz 


KOBİ’ler sahipsiz’ 


Hükümet Cumhurbaşkanı'na karşı atakta 


Sinema da krizde... 


TBMM, 1931'de vekil maaşını düşürmüştü 


BBG evinde diktatorya Kadınlar faşist mi sever 


Fon’a devir yok, tasfiye birleştirme devletleştirme var 


</TEXT>
</DOC>
