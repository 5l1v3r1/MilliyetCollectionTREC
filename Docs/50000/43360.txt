<DOC>
<DOCNO> 43360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/spor/yurundul.html </URL>
<DATE> 2001/09/21/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Rövanşa kaldı 
</HEADLINE>
<TEXT>

     UEFA Kupası ilk tur ilk maçında Gençlerbirliği, İsveç temsilcisi Halmstad karşısında hırslı ve tempolu bir mücadele sergiledi. Ancak ele geçen bir çok fırsatın harcanması ve de erken yenen gol sıradan bir takım görünümündeki takım karşısında istenilen neticenin alınmasını engelledi. 
     Gençlerbirliği oyuna süratli ve rakibi abluka altına alarak başladı. Arka arkaya köşe vuruşları kazandı. Ancak beklenmedik anda şok bir gol yediler. Halmstadlı defans oyuncusu kendi sahasındaki ofsayt atışını 70 metre şişirdi, 18 önünde sırtı kaleye dönük arkadaşı aşırdı, bir diğeri de golü attı. Öyle bir golü amatör takım bile yemez. 
     Sonra takımda stres başladı. Halmstad’ın çizgi defansının arkasında M’Bayo ile Youla’yı zamanlamalı paslarla kaçırma girişimleri yetersiz kaldı. Bu arada rakibin her bölgeden kazandığı duran topların hepsi tehlike yarattı. 
     Gençlerbirliği ikinci yarıda tempoyu daha da yükseltti. Çok yönlü ofansif girişimlerle üretkenlik sağladı ancak rekor sayıda net fırsatlar kaçtı. Bilhassa takımın Thomas ile birlikte en iyilerinden etkili sprinter M’Bayo son hareketlerde hem şanssız, hem de beceriksizdi. 
     Sonuçta gollü beraberlik Halmstad için avantaj. Ama bize göre rövanşta şanslar eşit. Gençlerbirliği bu takıma deplasmanda gol atar. Yeter ki, duran toplardaki rahatsızlığı en aza indirsinler. 
     



 SPOR 




























</TEXT>
</DOC>
