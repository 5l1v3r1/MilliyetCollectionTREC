<DOC>
<DOCNO> 24263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun04.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yine Usame bin Ladin'e karşı alarmda.. 
</HEADLINE>
<TEXT>

     Suudi asıllı terörist Usame bin Ladin'in adamları olduğu belirtilen 4 sanığın 1998 yılında 2 Amerikan büyükelçiliğinin bombalanmasından suçlu bulunmasının ardından, yeni bir saldırıyla karşılık verilmesinden endişe eden ABD, vatandaşlarını dikkatli olmaları yönünde uyardı. 
     ABD Dışişleri Bakanlığı, bütün dünyadaki Amerikan vatandaşlarına,dikkatli olmaları uyarısında bulunurken, terörist saldırılara hedef olabilecek ABD'nin denizaşırı misyonlarında alarm durumu yükseltildi. 
     Amerikan Savunma Bakanlığı yetkilileri, Bahreyn'deki askeri güçlerin hafta sonundan bu yana, bazı spesifik tehditler dolayısıyla ikinci kez en yüksek alarm durumuna geçirildiğini belirttiler. ABC televizyonu, istihbarat kaynaklarına dayanarak, Yemen'deki Amerikalılara yönelik terörist tehditlere ilişkin ciddi ve güvenilir bilgilerin ulaştığını duyurdu. ABC, Yemen'in başkenti Aden'deki Amerikalıların boşaltılması için ABD'nin uçak göndermeyi planladığını da kaydetti. 
     Yemen limanında, geçen yıl Ekim ayında bir Amerikan gemisi bombalı saldırıya uğramış, 17 Amerikan askeri ölmüştü. Bu arada, Fransız haber ajansı AFP, Pentagon'daki üst düzey bir yetkiliye dayanarak Bahreyn ve Kuveyt'teki Amerikan kuvvetlerinin üst düzey alarma geçirildiğini belirtirken, daha önce bu kapsamda olduğunu bildirdiği Katar'da ise üst düzey alarm durumunun söz konusu olmadığını duyurdu. 







</TEXT>
</DOC>
