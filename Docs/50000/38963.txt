<DOC>
<DOCNO> 38963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo17.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Glasgow Rangers'tan Collina'ya suçlama 
</HEADLINE>
<TEXT>

     Avrupa Şampiyonlar Ligi 3. ön eleme turunda Fenerbahçe'nin elediği İskoçya'nın Glasgow Rangers takımı, maçın hakemi İtalyan Pierluigi Collina'yı, ''Türk tılsımı'' olmakla suçladı. 
     Glasgow Rangers Kulübü, Pierluigi Collina için ''Türk tılsımı'' yakıştırmasını, internetteki sitesinde yaptı. Geçen Çarşamba gecesi yapılan maç sonrasında İtalyan hakem Collina'nın, Fenerbahçe'de oynayan İsrailli futbolcu Revivo'dan formasını istediği söylenirken, bu tutumun İskoç takımını rahatsız ettiği dile getirildi. 
     İtalyan Corriere dello Sport Gazetesi'nde verilen haberde, ''dünyanın en genç ve en zengin'' hakemleri arasında gösterilen Collina için ''İskoçlara soğuk duş aldırdı'' yorumu yapıldı. Haberde ayrıca Collina'nın, Avrupa kupalarında Türk takımlarının yaptığı maçları yönettiği ve 6 maçın 6'sında da Türk takımlarının galip geldiği hatırlatıldı. 
     Bu arada İtalyanların ünlü hakemi Collina, daha önce futbolculardan forma alma konusunun kendisinin bir hobisi olduğunu söylemişti. Collina, bir maç sonrasında eski Galatasaraylı Hagi'nin de formasını istemişti. 







</TEXT>
</DOC>
