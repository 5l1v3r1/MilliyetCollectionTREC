<DOC>
<DOCNO> 15459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/ekonomi/eko09.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnızca zorunlu mal tüketiyoruz 
</HEADLINE>
<TEXT>

     Koç Holding Tüketim Grubu Başkanı ve Migros Yönetim Kurulu Başkan Yardımcısı Cengiz Solakoğlu, ekonomik kriz yüzünden tüketicinin harcamalarını ciddi bir biçimde kıstığını ve ucuz ürünlere yöneldiğini söyledi. Migros’ta müşteri sayısında artış olmasına karşın, müşteri başına ciroda geçen seneye göre azalma olduğunu bildiren Solakoğlu, şöyle konuştu 
     "Bizim hesaplarımıza göre, müşteri başına ortalama haftalık alışveriş geçen sene 17 milyon lira olarak gerçekleşirken, bu sene artan fiyatlara rağmen yine 17 milyon liralık harcama yapılıyor. Bu durum, gelirinde bir artış olmadığını veya fazla harcamak istemediğini ortaya koyuyor. Daha çok ucuz ürünlere yönelme var ve lüks sayılabilecek gıdadan da kaçınma şeklinde kendini gösteriyor." 
     Solakoğlu, Mart sonu itibarıyla, Migros’un gerek satışında, gerekse karlılığında planlanandan farklı bir durumun olmadığını da vurgulayarak, şöyle dedi 
     "Biraz daha karlı olduğumuzu söyleyebilirim. O da faizin artmasından kaynaklanan bir olgu, sektörün kendine özgü bir durum. Bizim için asıl olan, faaliyet karı artışı" 
     


 EKONOMİ 

















</TEXT>
</DOC>
