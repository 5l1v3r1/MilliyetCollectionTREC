<DOC>
<DOCNO> 30555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/dunya/adun.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahey’e ikinci paket hazırlığı 
</HEADLINE>
<TEXT>

Miloşeviç’ten sonra, diğer Sırp kasapları Karadziç’le Mladiç’in de savaş suçları mahkemesine iade yolu açıldı. Bosnalı Sırplar, kasapların iadesi için yasa çıkarıyor 
     DIŞ HABERLER SERVİSİ 

     Yugoslavya eski Devlet Başkanı Slobodan Miloşeviç’in Kosova’da etnik temizlik suçundan Uluslararası Savaş Suçları Mahkemesi’ne USSM teslim edilmesinin ardından en çok aranan öteki Sırp savaş suçluları olan Bosna Sırpları’nın eski lideri Radovan Karadziç ve komutan Ratko Mladiç’in de suları ısındı. 
     İki kaçağın saklandığı söylenen Bosna Sırp Cumhuriyeti’nin Başbakanı Mladen Ivaniç, hükümetin USSM ile işbirliği yapmasını öngören bir yasa hazırladığını ve 3 hafta içinde parlamentodan geçmesini ümit ettiğini bildirdi. Ivaniç, "Yasa geçtiğinde uygulamaktan başka alternatif olmaz. Yani Karadziç ve Mladiç tutuklanırlar" dedi. 
     USSM Başsavcısı Carla Del Ponte ile görüşmek amacıyla gittiği Hollanda’da gazetecilerin sorularını yanıtlayan "Srpska Cumhuriyeti" Başbakanı Ivaniç, "Onları Lahey’e göndermeye hazırız. Karadziç’in yerinde olsam hemen teslim olurdum" diye konuştu. 
     
     Gücümüz yetmez 
     Karadziç ve Mladiç’in nerede gizlendiklerini bilmediğini söyleyen Bosna Sırpları Başbakanı, iki savaş suçlusunun yakalanması için NATO’nun yardımcı olması gerektiğini belirtti, "Bizim, sokağa 10 askerden fazla çıkarmamız NATO tarafından yasaklandı. Bu yüzden çok sayıda koruması olan Karadziç ve Mladiç’i yakalamak için NATO askerlerine ihtiyaç var" dedi. 
     Daha önce kaçak Sırp liderlerini uluslararası adalete vermekte gönülsüz davranan İvaniç’in görüş değiştirmesinde ABD ve AB’nin Yugoslavya’ya açacağı milyalarca dolarlık kredinin etkili olduğu belirtiliyor. 
     Bu arada, Karadziç’e yakın bir kaynak, Bosna’da saklanan Sırp liderin "Sonsuza kadar kaçamayacağını anladığını, ayrıca parası tükenmeye başladığı için korumalarının onu terk etmeye başladığını" söyledi 
     
     Sırp Adolf’a 40 yıl hapis 
     Hollanda’nın Lahey kentinde eski Yugoslavya için kurulan uluslararası ağır ceza mahkemesi, ’Bosna’nın Sırp Adolf’u’’ lakaplı Goran Jelisiç’e verilen 40 yıl hapis cezasını onadı. Mahkemenin şimdiye kadar verdiği en ağır cezadan sonra açıklama yapan Yargıç Muhammed Şahabeddin, ’Temyiz Mahkemesi’nin, oybirliğiyle, Jelisiç’e verilen 40 yıl hapis cezası kararını onadığını’’ söyledi. Jelisiç, insanlık ve savaş suçu işlemekten 1999’da mahkum olmuştu. Eski tarım işçisi, cezasının indirilmesi amacıyla 2 kez temyize başvurmuştu. 
     



 DÜNYA 











</TEXT>
</DOC>
