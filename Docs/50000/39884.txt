<DOC>
<DOCNO> 39884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/dunya/adun.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CASA’ya isyan 
</HEADLINE>
<TEXT>

İspanya’da geçen çarşamba günü Melilla - Malaga seferini yaparken düşerek dört kişinin ölümüne neden olmasının ardından Melilla halkı "CASA’lara daha fazla kurban vermek istemiyoruz" diyerek sokağa döküldü 
     MEHMET ÇİFTÇİ Barselona 

     Bu yıl ocak ve mayıs aylarında Türkiye’de düşen ve 41 askerin şehit olmasına mal olan İspanyol firması CASA patentli CN - 235 kargo uçağının, 1992 yılında Kanarya Adaları eyalet parlamentosu tarafından oybirliği ile alınan kararla, adalar arasında uçmasının insan emniyeti açısından tehlikeli bulunarak yasaklandığı ortaya çıktı. 
     Kanarya Adaları Yüksek Mahkemesi’nin de bu uçakları filosunda bulunduran Binter şirketi aleyhinde dava açarak, CN - 235’lerin acilen uçuşlardan men edilmesini istediği belirtildi. 
     Binter şirketinin bunun üzerine CN - 235’leri adalararası uçuştan kaldırdığı, ancak bu kez de İspanya’nın en yoksul bölgesi olan, Afrika kıtasındaki kentlerinden Melilla’ya kaydırdığı anlaşıldı. 
     
     Barikatlar kuruldu 
     Ancak 29 Ağustos günü CASA şirketinin CN - 235 yolcu uçağı bu kez de Melilla kentinden Malaga’ya giderken motorlardan birinin durması sonucu düştü. Bu kazada uçağı kullanan pilotun yanı sıra üç de yolcu hayatını kaybetti. Bu olayın ardından Melilla halkı, CASA uçakların güvenilir olmadığının daha önceden yapılan incelemelerden anlaşılmasına rağmen devletin konuyu "prestij meselesi" haline getirerek bu tür uçakları uçuşta tuttuğunu ve kendileri gibi yoksul insanları taşımakta kullandığını iddia ederek sokaklara döküldü. 
     Havaalanına giden yollara barikat kuran halk, CASA uçaklarına daha fazla kurban vermeyeceklerini belirterek, hükümetin ulusal havayolu şirketi IBERIA’dan derhal bu tip uçakları filodan men etmesini istedi. 
     Havayolları Kazaları Araştırma Komisyonu Başkanı Pablo Palomares ise, uçağın havalandıktan hemen sonra sol motorunda meydana gelen arıza nedeni ile düştüğünü, ancak bu model uçakların tek motorla da inişe geçebileceğini belirterek, gerçek nedenin kara kutunun incelendikten sonra verileceğini söyledi. 
     Bu arada Melilla kenti Eyalet Başkanı Juan Jose Imbroda, Melilla ile Malaga kenti arasında taşımacılık yapan 5 adet CN - 235 tipi uçağın güvenilir olmadığına yönelik şikayetlerini havayolu şirketine bildirmelerine rağmen ilgililerin kendilerine kulak asmadıklarını ifade ederek, artık yeni kazalara meydan vermeyeceklerini söyledi. 
     



 DÜNYA 










</TEXT>
</DOC>
