<DOC>
<DOCNO> 43281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur24.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve sona erdi.."ABD ile işbirliği güçlendirilecek" 
</HEADLINE>
<TEXT>

     Cumhurbaşkanlığı Dış İlişkiler Başdanışmanı ve özel Kalem Müdürü Tacan İldem, Çankaya Köşkü'nde düzenlenen toplantıda, ABD'ye karşı gerçekleştirilen insanlık dışı terörist saldırılar ve son gelişmeler hakkında kapsamlı bir değerlendirme yapıldığını belirterek, Türkiye'nin, terörizmle savaşım için dost ve müttefik ABD başta olmak üzere tüm ülkelerle dayanışmasını sürdürerek, işbirliğini güçlendireceğini bildirdi. 
     Tacan İldem, yaptığı açıklamada, Cumhurbaşkanı Ahmet Necdet Sezer'in başkanlığında Çankaya Köşkü'nde gerçekleştirilen toplantı hakkında bilgi verdi. İldem, toplantıda, ABD'ye karşı gerçekleştirilen insanlık dışı terörist saldırılar ve son gelişmeler hakkında kapsamlı bir değerlendirme yapıldığını bildirdi. İldem, toplantıyla ilgili şu bilgileri verdi 
     ''Türkiye, ABD halkıyla ve hükümetiyle, her bakımdan dayanışma içinde olduğunu, acılarını paylaştığını ve teröristlerin cezalandırılması için gereken işbirliğini göstereceğini bu vesile ile bir kez daha doğrulamaktadır. 
     Türkiye Cumhuriyeti Devleti'nin temel önceliği, ülkenin güvenliği ve halkının esenliğidir. Terörizmle savaşım, bu bağlamda önemli ve ağırlıklı bir öğedir. Terörizmin kazandığı boyutun uluslararası planda, etkin ve sürekli bir savaşımı gerektirdiği açıktır. ABD Başkanı Sayın Bush'un, terörizmin niteliğine ve dinler ve uygarlıkların terörizmle özdeşleştirilemeyeceğine ilişkin son teşhis ve saptamaları tarafımızdan paylaşılmaktadır. Türkiye, bu gerçekler ışığında terörizmle savaşım için dost ve müttefik ABD başta olmak üzere tüm ülkelerle dayanışmasını sürdürecek ve işbirliğini güçlendirecektir. Gelişmeler, en üst düzeyde ilgili makamlarımızın katkılarıyla titizlikle izlenmeye ve değerlendirilmeye devam edilecektir.'' 







</TEXT>
</DOC>
