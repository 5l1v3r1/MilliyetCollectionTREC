<DOC>
<DOCNO> 22220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/spor/spo04.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜMER FRANSA’DA 
</HEADLINE>
<TEXT>

Trabzonspor Başkanı, Paris Saint Germain’in Nijeryalı futbolcusu Ogbece’nin transferi için harekete geçerek, kulüp yöneticileriyle pazarlık masasına oturdu 
     BORDO - Mavili takımda dış transferin hızı kesilmiyor. Başkan Özkan Sümer dün Belçika’dan Fransa’ya gitti, Paris Saint Germainli Ogbece için görüşmeler yaptı. Nijeryalı futbolcunun bonservisi için Fransız yöneticilerle masaya oturan Sümer, bir - iki gün içinde transferin kesinlik kazanacağını açıkladı.Sümer, salı günü de Hollanda’ya geçecek ve çalışmalarını burada sürdürecek. 
     PRENSİP anlaşmasına varılan Lockeren’in Sloven kalecisi Dabanoviç’in ise önümüzdeki günlerde Trabzon’a geleceği belirtildi. 30 yaşındaki file bekçisinin "Trabzon’u görmem lazım. Eğer yaşayabileceğim bir şehirse oynarım" dediği öğrenildi. Ümit Özat ile Ceyhun’un transferlerinin son aşamaya geldiği hatırlatılırken, Sümer, "Bu iki oyuncuyu alamazsak transfer yapmayacağız" dedi. 
     
     Pürüz bonservis 
     TRABZONSPOR ile Sergen arasındaki pazarlıklar son aşamaya gelirken, ana sorunun bonservis bedeli olduğu kaydedildi. Yönetimin, Sergen’e toplam iki sezon için 1 trilyon 600 milyar lira teklif ettiği, menajerinin ise sadece bonservis bedeli olarak 1 milyon 250 bin dolar istediği belirtildi. Taraflar pazartesi günü bir kez daha bir araya gelecek ve problemi çözmeye çalışacak. 
     
     Hazırlıklar tamam 
     DENİZLİSPOR maçının hazırlıklarını dün yaptığı çalışmayla tamamlayan Trabzonspor, sahasında oynayacağı son karşılaşmada taraftarlara üç puan hediye etmek istiyor. Cezalı Yanchev ile sakat Osman’ın forma giymeyeceği maçla ilgili olarak Sadi Tekelioğlu, "Hedefimiz ligi 61 puanla bitirmek. Bunun için kalan iki maçı da kazanmaya çalışacağız" ifadelerini kullandı. 
     



 SPOR 



























</TEXT>
</DOC>
