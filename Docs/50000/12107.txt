<DOC>
<DOCNO> 12107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo02.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kaptanı Ogün "Beraberlik maçın normal skoruydu" 
</HEADLINE>
<TEXT>

     Fenerbahçe takım kaptanı Ogün Temizkanoğlu, uzun süren galibiyet serilerinin Rize'de sona erdiğini ve zor bir deplasmandan 1 puan çıkarabildiklerini belirtti. 
     Ogün, internetteki ''www.oguntemizkanoglu.com'' adresli sitesinde yaptığı açıklamada, ne kendilerinin kazanacak kadar iyi oynadığını, ne de Çaykur Rizespor'un kaybedecek kadar kötü olduğunu belirterek, ''Eğer Rize'de kazansaydık, bu haksızlık olurdu. Bence 1-1'lik sonuç maçın normal skoruydu'' dedi. 
     Çaykur Rizespor beraberliğinin kendilerini asla şampiyonluk yolundan döndüremeyeceğini kaydeden Ogün, şöyle devam etti 
     ''Eğer bir takım tüm maçlarını kazanırsa, herşey alt üst olur. Arada bazen kayıplar da olmalı. Biz de böyle bir kayıp yaşadık. Şimdi önümüzde Adanaspor maçı var. Biz Adanaspor ile oynarken, Galatasaray ile Beşiktaş karşılaşacak. Bu da bizim için avantaj. Ligde en az puan kaybeden takım şampiyon olur. Biz de ligin en az puan kaybeden takımı olacağız.'' 




</TEXT>
</DOC>
