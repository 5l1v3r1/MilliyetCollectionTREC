<DOC>
<DOCNO> 45100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sonspo09.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Namlı "Dünya starı bir takımda forma giyeceğim için heyecanlıyım" 
</HEADLINE>
<TEXT>

     Galatasaray ile anlaşan ve 8 Ekim Pazartesi günü sarı-kırmızılı takıma imza atmaya hazırlanan Erhan Namlı, ''Dünya starı bir takımda forma giyeceğim için çok mutlu ve heyacanlıyım'' dedi. 
     Erhan Namlı, Galatasaray Kulübü yöneticilerine, kendisini sarı-kırmızılı takıma layık gördükleri için teşekkür ederek, şöyle konuştu 
     ''Futbol hayatımda ligde şampiyonluk hiç yaşamadım. İnşallah Galatasaray'da bu özlemim sona erer. Her yönüyle mükemmel bir camiaya geldim. Sezon başında kadrosundan oyuncular gönderse de yine de oturmuş ve zengin bir kadrosu var. Birkaç cephede mücadele veriyorlar. 
     Bana da mutlaka ilk 11'de forma giyme şansı gelecek ve ben de bunu en iyi biçimde değerlendireceğim ve formayı sırtımdan çıkarmayacağım.'' Sezon başında Galatasaray ile anlaşan Sergen ile geçen sezon Trabzonspor'da forma giydiğini de hatırlatan Erhan Namlı, ''Sergen ağabeyle birbirimizi iyi tanıyoruz. Birlikte oynamak bana ayrı bir gurur verecektir'' diye konuştu. 
     Trabzonspor'da, 1.5 yılının geçtiğini ve bordo-mavili takımda güzel günler yaşadığını da belirten Erhan Namlı, Trabzonspor'da futbol yaşamında unutamayacağı günler geçirdiğini de sözlerine ekledi. 
     






</TEXT>
</DOC>
