<DOC>
<DOCNO> 43600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/guncel/gun02.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkılmadım ayaktayım’ 
</HEADLINE>
<TEXT>

New York’ta her yer bayraklarla kaplanmış durumda... Metro istasyonlarında, hele saldırı yerinin yakınlarında, daha çok ulusal marş çalıyor 
     HASAN BÜLENT KAHRAMAN 

     Kim ne derse desin, Amerika belki büyük bir şaşkınlık, tedirginlik içinde yaşıyor ama insan New York sokaklarında dolaşıp, en olmadık yerlere girip çıkmaya çalışırken bu toplumun böyle bir felaketi bile hiç değilse belli bir soğukkanlılık ve düzen içinde yaşadığına tanık oluyor. Her şey bir yana Dünya Ticaret Merkezi’ne yapılan uçak saldırısı neresinden bakılırsa bakılsın ucuz atlatılmış görünüyor. Bunda belki şansın da bir etkisi var. Binaların olduğu yere çökmesi, çöküşün saldırının üstünden bir süre geçtikten sonra gerçekleştirilmesi, üst katların vurulması gibi şeyler bunlar. Ama gene de çarpmayla yıkılma arasında geçen zamanda binaların boşaltılması, o büyük yapıların altında bulunan ve her zaman çok kalabalık olan metro istasyonlarına yapılan seferlerin derhal iptal edilip oraların tahliye edilmesi öyle kolay şeyler değil. Belli bir ön hazırlık, planlama ve bilinç olmadan bunlar yapılamazdı. O zaman da hepsi çok iyi yetişmiş, çalıştıkları sektörlerde üst düzey yer tutan insanlardan oluşan kayıpların sayısı daha da artacaktı. 
     
     Başka bir New York 
     Bütün bunlardan sonra sokakta dolaşırken insan artık başka bir New York’ta olduğunu fark ediyor. Mesela her yer bayraklarla kaplanmış durumda. Siviller, görevliler, herkes yakasına öyle küçük de olmayan bayraklar, rozetler asmış. Metro istasyonlarında, hele saldırı yerinin yakınlarında daha çok ulusal marş çalıyor. Televizyonlarda başka haber yok. New York Times gibi saygın gazeteler bile "kafa tutulan ulus" diye her gün düzenli ek çıkarıyor. Amerika’nın savaşa girmekte oluşu bu "olağanüstü hal" duygusunu kabartıyor. Ama gene de garip olanı, temel davranış biçimlerini, alışkanlıklarını gösterip, bu savaşa da bir oyun, şenlik havası içinde hazırlanmaları. Nereye gidilirse gidilsin göze çarpan müthiş bir dayanışma duygusu. Herkes herkesi, o arada da kendisini kahraman ilan ediyor. Sokaktaki itfaiyecilere, polislere kadınların tencere tencere yemek, pasta, içecek taşıdığını görünce insan şaşırıyor. 
     Konuştuğum insanlardan da, genel havadan da edindiğim izlenim şu Amerikalı insan bir Amerika İmparatorluğu olduğuna iyiden iyiye inanmış. Yapılan saldırının beklenmedik oluşu bir yana, en hazmedilemeyen yanı, kim olduğu meçhul birtakım adamların gelip bu işi yapması. Bunu, bir tür had bilmezlik diye görüyor ve mutlaka cezalandırılmasını istiyorlar. Bush’un dünkü konuşmasından sonra bugün görüştüğüm insanlar, ki hepsi orta sınıfa aitti, kendilerini daha iyi, daha güvende hissettiklerini söyledi. Buna rağmen müthiş bir tedirginlik var ortada. Zaten iyi gitmeyen ekonominin büsbütün daralacağı varsayılıyor ve bu da son yıllarda büyük bir refaha erişmiş olan toplumu dehşete sürüklüyor. Dehşet duygusuna çok yatkın Amerikalıların zaten olanları bu şekilde algılamaması mümkün değil. 
     Fakat, aslında garip görünen ama Amerika’yı biraz tanıyanlar için hiç de şaşırtıcı olmayan şey, toplumun, bu olanlardan "devlet"i sorumlu tutmaması. Bunun da iki anlamı var İlki, devlet insanlara, hem de bir imparatorluk izlenimi vererek o kadar nüfuz etmiş, o kadar dokunulmaz bir yere gelmiş ki, onunla uğraşmak, didişmek, sokaktaki adamın aklına bile gelmiyor. O devletle uğraşmak işi "radikal" dedikleri, çoğu liberal, solcu aydınlara bırakılmış. İkincisi de, olayın bütün muhakeme boyutlarının üstünde bir şey olması. Dinin her zaman çok önemli olduğu Amerikan bilinci Tanrısal bir şeymiş gibi algılıyor her şeyi. 
     
     Her yerde yas duygusu 
     O zaman da sokakta hemen göze çarpan "otorite"ye saygı çok normal. Bir polis şeridi çekildiğinde kimse ötesine geçmeye çalışmıyor. Polisin ağzından çıkan her söz Tanrı kelamı gibi dinleniyor. 
     Her yerde bir yas duygusu egemen. Ama gene de Amerika’nın kendine özgü davranışları insanı güldürüyor. Son günlerde polisin en çok uğraştığı şeylerden birisi, olayın dehşetine kapılan insanlar için yapılan tişörtler. Bir iki gün içinde binlerce satılan bu gömleklerin üstünde "sağ kaldım, "ben yırttım", neredeyse "yıkılmadım ayaktayım" gibi sözler yazıyor. Saldırının olduğu gün kamera satışları öyle bir düzeye erişmiş ki, şimdi bir tane arasanız yok. Olanların fiyatı da ikiye katlanmış durumda. Şehrin en canlı bölgesi olan aşağı kasaba şoktan yavaş yavaş çıkmaya, kepenklerini açmaya başlamış. Şehrin her yerinde New York’un Dünya Ticaret Merkezli görüntüleri, DTM’nin maketleri satılıyor. Belediye Başkanı onların yeniden yapılması için bir bağış fonu başlattı. Kentin ayrıca her yeri çeşitli bağış kampanyalarıyla dolmuş durumda. Kısacası normalleşmese de henüz, hayat, o devam ediyor ve bir kez daha galip geliyor. 
     Onun gece ve gündüze ait ayrıntılarını da yarın anlatayım. 
     



 GÜNCEL 















</TEXT>
</DOC>
