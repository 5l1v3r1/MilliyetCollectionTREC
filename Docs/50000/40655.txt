<DOC>
<DOCNO> 40655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo11.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe idmanında Revivo şov 
</HEADLINE>
<TEXT>

     Fenerbahçe, Kocaelispor ile yapacağı Birinci Süper Lig maçının hazırlıklarını sürdürürken, bugün yapılan antrenmanda adeta Revivo'nun şovu yaşandı. 
     Samandıra Tesisleri'ndeki idmanda, çift kale maç sırasında birbirinden güzel 5 gol atan ve ortaya koyduğu performansla beğeni toplayan Revivo, ayrıca şut çalışmasında da güzel goller kaydederek, teknik direktör Mustafa Denizli'yi bir hayli memnun etti. 
     Bu arada Ankaragücü maçında sakatlanan Milan Rapaiç, bugün ilk kez antrenmana katıldı. Takımla birlikte koşu yapan Rapaiç, daha sonra yan sahada tek başına çalıştı. Denizli de çalışma sonrası Hırvat futbolcuyla bir süre görüşerek, sakatlığı konusunda bilgi aldı. 
     Antrenmana, milli takımlardaki futbolcular katılmazken, çalışmanın son bölümünde Ceyhun ile Ali Güneş arasında ufak bir tartışma yaşandı. Pas vermeme nedeniyle çıkan tartışma, kısa sürede tatlıya bağlandı. 
     Sarı-lacivertliler, yarın yapacakları antrenmanla Kocaelispor maçı hazırlıklarını sürdürecek. 






</TEXT>
</DOC>
