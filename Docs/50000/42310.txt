<DOC>
<DOCNO> 42310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sondun14.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristin sevgilisi Türk çıktı... 
</HEADLINE>
<TEXT>

     ABD'yi vuran insanlık tarihinin en büyük terörist saldırısıyla ilgili FBI soruşturmasında, eyleme katılan teröristlerden Ziad Jarrah'ın Almanya'da bir Türk sevgilisi olduğu ortaya çıktı. 
     Terörist Jarrah ile aynı evi paylaştığı öne sürülen Türk kızın tıp fakültesinde öğrenci olduğu bildiriliyor. Teröristin sevgilisi Türk kızının kimliği gizli tutuluyor ancak soyadının Şengül olduğu iddia ediliyor. 
     CNN'in haberine göre, Lübnan'da yaşayan ailesi oldukça varlıklı olan Ziad Jarrah, iki yıl önce teknik üniversiteye devam etmek üzere Almanya'ya gitti. 
     Ziad Jerrah Almanya'da eylemin elebaşılarından Muhammed Atta ile tanıştı ve yakın arkadaşı oldu. Soruşturmada Ziad Jarrah'ın Almanya'da yaşayan bir Türk kızı ile duygusal ilişkisi olduğu anlaşıldı. 
     Bundan 18 ay önce Afganistan'a gittiği ve bir süre kaldığı saptanan Ziad Jarrah'ın daha sonra ABD'ye gelerek Miami bölgesinde dolaştığı anlaşıldı. Jarrah'ın bazı akrabaları ABD'de yaşadığı da toplanan bilgiler arasında yeralıyor. 
     Lübnanlı güvenlik yetkilileri, Ziyad Cerrah adındaki zanlının, 27 yaşında Sünni bir Müslüman olduğunu ve başkent Beyrut'un 75 kilometre doğusundaki Bekaa Vadisi'nin El Marc köyünde doğduğunu söylediler. 
     Aynı kaynaklar, Cerrah'ın ailesinin oğullarının öldüğünü haberlerden öğrendiğini, ancak gazetecilerle konuşmak istemediklerini belirttiler. 
     Ziad Jarrah'ın Pennsylvania'da düşen United Airlines'ın 93 nolu uçağını kaçırdığı sanılıyor. 
     






</TEXT>
</DOC>
