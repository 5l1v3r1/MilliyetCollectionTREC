<DOC>
<DOCNO> 34781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sonspo20.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Rapaiç sakatlık yüzünden idmanı yarıda bıraktı" 
</HEADLINE>
<TEXT>

     Fenerbahçe Kulüp Doktoru İsmail Başöz, Hırvat futbolcu Milan Rapaiç'in sakatlığı nedeniyle bugünkü antrenmanı tamamlayamadığını söyledi. 
     Dr. Başöz, Rapaiç'i bugünkü antrenmana çıkardıklarını, ancak kondisyon çalışması sırasında sakatlığı nedeniyle koşularda geri kaldığını gördüklerini belirterek, ''Rapaiç'in adale ağrıları bulunuyor. Bugünkü antrenmanda da zorlanınca, kendisini çift kale maçta oynatmadık. Hırvat futbolcunun tedavisini sürdürüyoruz'' dedi. Serkan'ın da diz bağlarında problem olduğunu belirten İsmail Başöz, bu oyuncuyu duruma göre birkaç gün dinlendirebileceklerini söyledi. Dr. Başöz, Real Sociedad maçında ayağına darbe alan Zoran Mirkoviç'in de tedavisini sürdürdüklerini kaydetti. 
     Fenerbahçe'nin muhtemel rakipleri Glasgow Rangers ile Maribor'un yarın İskoçya'da yapacağı Avrupa Şampiyonlar Ligi 2. ön eleme turu rövanş maçını antrenör Oğuz Çetin izleyecek. Kulüpten alınan bilgiye göre, yarın sabah İskoçya'ya gidecek olan Oğuz Çetin, maçtan sonra Türkiye'ye dönecek. Öte yandan Fenerbahçe'nin, Süper Lig'in yeni takımlarından Göztepe ile 2 Ağustos Perşembe günü yapacağı hazırlık maçı için aynı gün İzmir'e gideceği ve maçtan sonra İstanbul'a döneceği bildirildi. 







</TEXT>
</DOC>
