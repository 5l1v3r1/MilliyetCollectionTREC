<DOC>
<DOCNO> 32205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur16.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız dağcı, hayalini yaşamı pahasına gerçekleştirdi... 
</HEADLINE>
<TEXT>

     Ağrı Dağı'nın zirvesine ulaşma hayali, beden eğitimi öğretmeni Sertaç Tümerdem'in hayatına mal oldu. Kayıp dağcıyı ölü bulan AKUT Başkanı Nasuh Mahruki, telefonla yaptığı açıklamada, ''Tümerdem zirve tırmanışını gerçekleştirip dönerken 20 metre sonra buzul çukuruna düşerek hayatını kaybetmiş'' dedi. 
     Cesedi indirmeye çalıştıklarını ve dağda hava koşullarının çok kötü olduğunu anlatan Mahruki, ''Bir an önce dağdan inmemiz lazım'' diye konuştu. 
     Jandarma yetkilileri ise devamlı telsiz irtibatı kurdukları Mahruki ve ekibinin, Tümerdem'in cesedine 14.35'te ulaştıklarını ve buzul çukurundan çıkarılan cesedin bugün 4 bin metreye indirileceğini bildirdiler. 
     Ağrı Dağı'nın zirvesine ulaşma hayaliyle 19 Mayıs Atatürk'ü Anma Gençlik ve Spor Bayramı'nda ''Ata'yı Anma'' adı altında Ağrı Dağı'na tırmanış gerçekleştiren, fakat olumsuz hava koşullarıyla uçuruma yuvarlanarak omuzundan yaralanan Tümerdem'in, en büyük hayali zirveye ulaşmaktı. 
     Zirve hayalini gerçekleştirmek için tekrar Ağrı Dağı'na tırmanan Tümerdem, hayatına mal olan tırmanışına ''İntikam Tırmanışı' adını vermişti. 
     Tümerdem'in, tırmanış öncesi iki yıl önce dağda hayatını kaybeden AKUT Üyesi İskender Iğdır'ın amcasıyla görüştüğü ve Iğdır'ın anısına zirveye kupa koyacağını belirttiği öğrenildi. Tümerdem'in cesedini bulan Mahruki, Tümerdem'in zirveye İskender Iğdır'ın anısına koyacağı kupa hakkında bir bilgisinin olmadığını ve kupayı göremediklerini ifade etti. 
     Kılavuz Ahmet Çakmaz ile 6 gün önce Ağrı Dağı tırmanışına başlayan Tümerdem, dağın 4 bin 500 metresinden sonra yasak olmasına rağmen tırmanışa yalnız başına devam etmiş ve Cuma günü zirveyi tamamlayıp geri dönmesi beklenirken, kaybolduğu yetkililere iletilmişti. 
     Kayıp ihbarı üzerine Tümerdem'in aranması için ailesi AKUT'a başvurmuş ve Nasuh Mahruki başkanlığındaki arama ekibi dün Iğdır'a gelerek arama-kurtarma çalışmalarına başlarken, daha önce dağda bulunan AKUT'a bağlı bir başka ekipte söz konusu arama çalışmalarına katılmıştı. 
     Iğdır Valisi Mustafa Tamer, daha önce yaptığı açıklamada, Tümerdem'in daha önce tek başına tırmanış için başvurduğu fakat izin verilmediğini ifade ederek, 'Tümerdem'in tırmanış izni 2 kişi içindi. Tek başına tırmanış için izin vermedik'' demişti. 
     Mahruki ve ekibi, sabah saatlerinde arama-kurtama çalışmalarını sürdüren Ağrı Dağı'nın 4 bin 500 metresinde Tümerdem'e ait nişan çubuklarını bulmuşlardı. Zirveye doğru arama-kurtarma çalışması yapan ekip, 14.35 Tümerdem'in buzul çukurundaki cesedini ulaşmıştı. 
     
     






</TEXT>
</DOC>
