<DOC>
<DOCNO> 21352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sondun16.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da iktidarı sağa kaptıran sol ittifak Komünist partiyi suçluyor 
</HEADLINE>
<TEXT>

     İtalya'da iktidarı sağa kaptıran sol ittifak, yenilgiden, ''Zeytin Dalı''nın dışında kalmayı tercih eden Komünist Yeniden Oluşum Partisi'ni Prc sorumlu tuttu. 
     Seçim sonuçlarının ortaya çıkardığı tablo, Prc'nin dahil olması halinde Francesco Rutelli'nin liderliğini yaptığı Zeytin Dalı ittifakının Senato'da çoğunluğu sağlayabileceğini gösterdi. 
     Sol partilerin temsilcileri, ateş püskürdükleri Prc'nin lideri Fausto Bertinotti'yi solu bölmeye ve seçimleri kaybetmeye neden olmakla suçluyor. 
     Zeytin Dalı ittifakının içinde yer alan İtalyan Komünistler Partisi'nin Pdci haftalık La Rinascita dergisinde, ''Prc'nin Zeytin Dalı'na dahil olmaması Senato'da Berlusconi'ye 33 ek sandalye kazandırdı. Eğer Berlusconi bu 33 sandalyeye sahip olmasaydı, 177 değil 144 senatöre sahip olacaktı. Ve 158 salt çoğunluğa ulaşamayacaktı'' denildi. Dergide, Prc'nin Senato'da sadece 3 sandalye kazandığına dikkat çekilerek, ''3 sandalye kapmak için 33 sandalyeyi sağa hediye ettiler'' ifadesi kullanıldı. İtalya'da Senato üyeleri, çoğunluk sistemi esas alınarak seçildiğinden, en fazla oyu alan ittifak veya ittifak dışı tek partiye daha fazla kontenjan hakkı tanınıyor. 1996 yılında Romano Prodi'nin liderliğindeki Zeytin Dalı ittifakında yer alan Prc, emeklilerin sosyal haklarıyla ilgili bir anlaşmazlıktan dolayı 1998 Kasım ayında ittifaktan ayrılırken, Prodi hükümeti düşmüş, Massimo D'Alema hükümeti kurulmuştu. Prc'den ayrılanlar, İtalyan Komünistler Partisi'ni Pdci kurarak D'Alema hükümetine girmişlerdi. 







</TEXT>
</DOC>
