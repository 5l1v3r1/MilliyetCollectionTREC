<DOC>
<DOCNO> 32870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/soneko12.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı tablo...Vergi gelirlerinin tümü faize gidiyor 
</HEADLINE>
<TEXT>

     Hazine'nin iç borç stokunun, kamu ve fon bankalarından gelen yükün etkisiyle 92 katrilyon liraya ulaşmasıyla birlikte Türkiye'de adeta faiz ödemek için çalışmaya başladı. 
     Bu yılın ilk yarısında sağlanan vergi gelirlerinin yüzde 95'i kadar faiz ödemesi gerçekleştirildi. Yılın tümünde ise vergi gelirleri faiz ödemelerini karşılamaya yetmeyecek. Maliye Bakanlığı, bu yılın ilk altı ayında bütçeden yapılan harcamaların ayrıntılarını açıkladı. 
     Buna göre 16 katrilyon 560 trilyon liralık vergi tahsil edilen yılın ilk altı ayında, iç ve dış borç faiz ödemeleri 15 katrilyon 741 trilyon liraya ulaştı. Bu ödemenin 12 katrilyon 182 trilyonu devlet tahvilleri, 2 katrilyon 59 trilyonu Hazine bonosu, 1 katrilyon 499 trilyon lirası ise dış borç faiz ödemelerine gitti. Hazine'bütçeden bu yıl yapacağı iç ve dış borç faiz ödemeleri 41 katrilyon 268 trilyon liraya ulaşacak. Yılın tümündeki toplam vergi gelirlerinin ise 37 katrilyon 710 trilyon lira düzeyinde gerçekleşmesi bekleniyor. 
     Dolayısıyla, Türkiye'deki tüm vergi mükellefleri bu yıl sadece faiz ödemeleri için çalışmış olacak. Türkiye ilk kez vergi gelirlerinin faiz harcamalarını karşılayamadığı böylesine olumsuz bir göstergeyle karşılaşacak. 
     IMF'ye bu yılın tümü için 11.6 katrilyon lira tutarında faiz dışı bütçe fazlası oluşması sözü veren Türkiye, bu hedefi gerçekleştirebilmek için faiz dışındaki harcamaları ise önemli ölçüde basktı altına aldı. Bu yılın ilk altı aylık döneminde faiz dışı harcamalar 15 katrilyon 290 trilyon lira ile faiz harcamalarının altında kaldı. 
     Faiz dışı harcamaların 6 katrilyon 509 trilyon liralık bölümünü personel harcamaları meydana getirirken, 1 katrilyon 283 trilyonunu diğer cari harcamalar oluşturdu. Yılın ilk altı ayında 31 katrilyon lirayı aşan bütçe harcamalarından yatırım için sadece 975 trilyon lira ayrılabildi. Bu arada bütçeye faiz harcamaları dışında önemli bir baskı da sosyal güvenlik kuruluşlarından geldi. SSK'nın yeniden bütçe kaynaklarına başvurmak zorunda kalmasıyla birlikte üç sosyal güvenlik kuruluşuna toplam 2 katrilyon 959 trilyon lira aktarıldı. Bu rakam geçen yıla göre yüzde 60.8 oranında büyüdü. 
     Transferin 1 katrilyon 350 trilyonu Emekli Sandığı'na, 430 trilyonu SSK'ya 1 katrilyon 48 trilyonu Bağ-Kur'a aktarıldı. Aynı kalemden İşsizlik Fonu'na ise Devlet katkısı olarak toplam 131.6 trilyon aktarıldı. Ocak-haziran döneminde yapılan önemli miktardaki bütçe harcamaları içerisinde 1 katrilyon lira ile vergi iadeleri, 602 trilyon lira ile KİT'lere transferler, 388 trilyon lira ile devlet iştiraklerine katkı payı, 162 trilyon lira ile tarımsal destekleme ödemeleri, 301 trilyon lira ile fon ödemeleri, 137.5 trilyonda Kredi ve Yurtlar Kurumu ödemeleri ve 92 trilyon lira ile KKTC'ye yardım yer aldı. 






</TEXT>
</DOC>
