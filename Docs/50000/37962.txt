<DOC>
<DOCNO> 37962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur09.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlığın böylesi..Sulama sisteminin vanalarını çaldılar 
</HEADLINE>
<TEXT>

     Adana'da, Seyhan Nehri kıyısındaki rekreasyon alanının, yağmurlama ve sulama sistemini sağlayan otomatik vanalar çalındı. Vanaların çalınması üzerine çim ve fidanlar, 3 gün susuz kaldı. 
     Adana Büyükşehir Belediyesi Park ve Bahçeler Müdür Yardımcısı Turfut Hayta, yaklaşık bir milyon metrekarelik bir alandaki çim ve fidanlarda sararma ve kuruma olunca yaptıkları incelemede, buranın tam otomatik yağmurlama ve sulama sisteminin vanalarının çalındığının belirlendiğini bildirdi. 
     Vanaların demir kapaklardaki kilitlerin kırılarak çalındığını belirten Hayta, olayın basit bir hırsızlık şeklinde değerlendirilemeyeceğini ifade etti. Hayta, ''Maddiyattan çok manevi zararı çok büyük. Kültür yoksunu, cahil kişilerin yaptığı hırsızlık nedeniyle 3 gün su verilemediği için bir yıllık emeğimizin ürünü çim ve fidanlar büyük ölçüde heba oldu'' dedi. Hayta, daha önce de Sevgi Adası ve Fatih Terim Tesisleri'nin aydınlatma sistemini sağlayan trafolardaki sigortaların çalındığını, parklardaki çok sayıda oturma bankının tahrip edildiğini hatırlatarak, vatandaşın kendisi için sunulan hizmete sahip çıkmasını ve anında belediye yetkililerini bilgilendirmelerini istedi. 







</TEXT>
</DOC>
