<DOC>
<DOCNO> 43255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sonspo18.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman "Futbol para makinası haline geldi" 
</HEADLINE>
<TEXT>

     Birinci Süper Lig'in ilk 5 haftasında başarılı sonuçlar alan İstanbulspor'da, teknik sorumlu Aykut Kocaman, sezon başında ilk hedeflerini ligde kalmak olarak belirlediklerini ve geride kalan 5 hafta sonunda da bu hedeflerinde bir değişim olmadığını söyledi. 
     Aykut Kocaman ve futbolcular Mehmet Yozgatlı ile Bülent Üçüncü, Özel AKA Koleji'nde düzenlenen bir panele katılarak öğrencilerin sorularını yanıtladı. 
     Aykut Kocaman, sezon öncesinde büyük bir değişim içine girdiklerini ve bu nedenle de hedeflerini ligde kalmak olarak belirlediklerini kaydederek, ''İlk 5 haftada beklentilerimizin ötesinde başarılı sonuçlar elde ettik'' dedi. 
     Geride kalan maçlarda topladıkları puanlara karşın en önemli hedeflerinden birisinin ligde kalmak olduğunu anlatan Kocaman, gelecek sezon Türkiye'nin Avrupa kupalarında 7 takımla mücadele edeceğini, kendilerinin de bunlardan biri olmayı istediklerini söyledi. 
     Kocaman, yeni futbol anlayışının eskisine göre çok değiştiğini de kaydederek, ''Futbol günümüzde iddia ve para makinası haline geldi'' dedi. 
     Geçmiş yıllardaki futbol mantalitesinin daha farklı olduğunu vurgulayan Kocaman, şöyle konuştu 
     ''Artık günümüz futbolu kazanma olgusu etrafında dönüyor. Ayrıca şimdi daha fazla takım oyunu oynanıyor. Biz de İstanbulspor olarak aynı mantalitede mücadele ediyoruz. Çünkü bizim gücümüz takım oyunundan kaynaklanıyor.'' 
     
     "Jubile yapmak isterdim" 
     Futbolu bıraktığı zaman jübile yapmayı düşündüğünü anlatan Aykut Kocaman, ancak bazı arkadaşlarının işin parasal yönünü ilk plana alması yüzünden bu düşüncesinden vazgeçtiğini söyledi. 
     Türkiye'de jübile yapılırken işin manevi yönünün gözardı edildiğini ifade eden Kocaman, ''Manevi anlamda tatmin olabileceğim bir jübile yapmak isterdim. Ancak benim dönemimde jübile yapan bazı futbolcuların amacını görünce kararımdan vazgeçtim'' diye konuştu. 
     Aykut Kocaman, öğrencilerin 'futbolda yaşanan şiddet olayları hakkında ne düşünüyorsunuz '' biçimindeki sorularına şu yanıtı verdi 
     ''İstanbulspor, bir taraftar kitlesine sahip değil. Bu bakımdan ne maç öncesi ne de sonrası bir olay olmuyor. Ancak bu konuda ilgili kurumlar, federasyon, kulüpler ve oyuncular da sadece konuşuyorlar, bir önlem almıyorlar.'' 
     Kocaman, bir öğrencinin sporun sağlığa etkileri konusundaki sorusunu da şöyle yanıtladı 
     ''Profesyonel olarak bizim yaptığımız sporun sağlıklı olduğunu söylenemez. Futbolcu antrenmanlarda ve maçlarda fazla yüklemelerden dolayı hasar görüyor. Bizim dönemimizde profesyonel futbolculara yapılanlar bilimsellikten uzaktı.'' 
     Kocaman, '' A Milli Futbol Takımı'nın durumunu nasıl görüyorsunuz '' sorusunu da, ''Bu konuda da ülkemizde çok önyargı var. İnsanları harcamak uğruna önyargılar oluşturuluyor. Ben milli takımın elemelerden de olsa Dünya Kupası'na gideceğini düşünüyorum'' diye yanıtladı. 







</TEXT>
</DOC>
