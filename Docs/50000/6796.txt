<DOC>
<DOCNO> 6796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/siyaset/siy04.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Nazım’ı anlamadı’ 
</HEADLINE>
<TEXT>

UNESCO’nun 2002’yi "Nazım Hikmet yılı" olarak ilan etmesi beklenirken MHP’li bakanların "direnişi" sürüyor 
     BARKIN ŞIK Ankara 

     Nazım Hikmet’in vatandaşlığının iadesini düzenleyen kararname krizi derinleşiyor. Başbakan Bülent Ecevit’in "Bahçeli ile aramızda uyumsuzluk yok" açıklamasına karşın MHP’li bakanların hiç biri Nazım Hikmet’in vatandaşlıktan çıkarılmasını düzenleyen Bakanlar Kurulu kararına dün de imza atmadı. 
     22 Ocak tarihinde Başbakanlığa bir yazı yazarak Nazım Hikmet ile ilgili kararname düzenlenmesini isteyen Kültür Bakanlığı’nın gerekçeleri hükümetin MHP kanadınca "anlaşılamadı." 
     Kültür Bakanlığı, Başbakanlığa yazdığı yazıda Nazım Hikmet’in vatandaşlıktan çıkarılmasına neden olan TCK 141 ve 142’nin 1991’de yürürlükten kalktığına dikkat çekti. Aynı yazıda Nazım Hikmet’in vatandaşlıktan çıkarıldığı 1951’den bu yana yapılan af düzenlemeleriyle suçun affa uğradığı ve en önemlisi UNESCO tarafından 2002’nin "Nazım Hikmet Yılı" olarak kabul edileceği belirtildi. 
     Kültür Bakanlığı kararnameye esas olan yazısında Nazım Hikmet’in yaşamını yitirmiş olması nedeniyle şahsi başvuruda bulunamayacağı, bu nedenle 1951 tarihli Bakanlar Kurulu kararının geri çekilmesi yönünde kararname hazırlanmasını istedi. 
     Kültür Bakanlığı ayrıca TCK 141 ve 142’nin "vatan hainliği"ni değil, sisteme muhalefet suçunu düzenlediğine dikkat çekti. 
     


 SİYASET 















</TEXT>
</DOC>
