<DOC>
<DOCNO> 29512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo04.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu FİFA'ya sordu "Fenerbahçe ile ne konuştunuz " 
</HEADLINE>
<TEXT>

     Futbol Federasyonu, FIFA'dan Fenerbahçe başkanı Aziz Yıldırım ile yapılan görüşmenin içeriği hakkında bilgi istedi. 
     Yıldırım'ın İsviçre'de FIFA'nın üst düzey yöneticileri ile yeni transfer yönetmeliğine ilişkin yaptığı görüşmenin ardından basına yansıyan haberler, Futbol Federasyonu'nu harekete geçirdi. 
     Federasyon, FIFA'ya Gaziantepsporlu Hakan Bayraktar'ın transferi için düşünülen yöntem hülle için ''uygundur'' cevabı verip vermediğini sordu. 
     FIFA'dan da bu yönde bir ifade kullanılmadığı cevabının geldiği belirtildi. 
     Futbol Federasyonu Genel Sekreteri Aydın Torunoğlu, konuyla ilgili olarak ''FIFA, ulusal federasyonların iç işlerine karışmaz. Soruldu, bu yönde cevap vermişler. Futbolcuyu almak isteyen, kulübüne parayı vermek durumunda. Türkiye sınırından çıkan, kimin üzerinden olursa olsun Türkiye'ye döndüğü anda, Türkiye Futbol Federasyonu'nun kuralları geçerli'' açıklamasını yaptı. 






</TEXT>
</DOC>
