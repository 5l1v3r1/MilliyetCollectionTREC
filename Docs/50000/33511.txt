<DOC>
<DOCNO> 33511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur27.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sisi" altın tabancası için polise ifade verdi 
</HEADLINE>
<TEXT>

     Kamuoyunda ''Sisi'' olarak tanınan organizatör Seyhan Soylu, halen cezaevinde bulunan Bedrettin Ekdi'nin oğlu Ahmet Ekdi'ye, pek çok ünlü sanatçının da katılımıyla Galatasaray Adası'nda yapılan sünnet düğününde hediye edilen altın suyuna batırılmış tabancayla ilgili poliste ifade verdi. 
     Polisler tarafından Asayiş Şube Müdürlüğü Cinayet Büro Amirliği'ne getirilen Soylu, yaklaşık 3 saat süreyle Bedrettin Ekdi'nin oğlu Ahmet Ekdi'ye sünnet düğününde hediye edilen ve polis tarafından el konulan tabancayı kimin verdiğine dair sorgulandı. 
     İfadesi alındıktan sonra serbest bırakılan Soylu, şube çıkışında basın mensuplarına yaptığı açıklamada, Bedrettin Ekdi'nin oğluna sünnet düğününde hediye edilen silahla ilgili ifade verdiğini söyledi. Söz konusu silahın kuru sıkı tabanca olduğunu belirten Soylu, bu konuda daha fazla bilgi veremeyeceğini bildirdi. 
     Koşarak basın mensuplarından uzaklaşan Seyhan Soylu, Asayiş Şube Müdürlüğü'nün dışında bekleyen otomobiline binerek emniyetten ayrıldı. 
     Bu arada, aynı konuya ilişkin Bedrettin Ekdi'nin eşi Ayşe Ekdi'nin de, dün polise ifade verdiği öğrenildi. 
     Öte yandan, polis tarafından el konulduktan sonra incelenen tabancanın, altın suyuna batırıldığı ve kuru sıkı olduğu belirlendi. Polisin, savcılık talimatıyla Ahmet Ekdi'ye söz konusu silahı kimin hediye ettiği konusunda başlattığı araştırmalar sürüyor. 
     
     







</TEXT>
</DOC>
