<DOC>
<DOCNO> 44547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sonspo14.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcuların aklı baraj maçında... 
</HEADLINE>
<TEXT>

     Türkiye'nin 6 Ekim Cumartesi günü Moldova ile yapacağı 2002 Dünya Kupası Grup Eleme maçı için İstanbul'da biraraya gelen A Milli Takım aday kadrosundaki futbolcular, bu maçtan çok, baraj maçlarını düşünüyor. 
     İnterli Emre Belözoğlu, grupta yapacakları son Moldova maçının sonucunun çok önemli olmadığını belirterek, ''Ancak bizim için baraj maçları öncesinde iyi bir hazırlık karşılaşması olacak'' dedi. 
     Moldova maçına kazanmak için çıkacaklarını ifade eden Emre, ''Bu maçta iyi futbol oynayıp, kazanmak istiyoruz. Baraj maçlarında rakibimizin kim olacağı önemli değil. Bizim nasıl oynayacağımız önemli'' diye konuştu. 
     Emre, İnter'de sakatlığı nedeniyle son lig maçında oynamadığını kaydederek, ''Ayağımda 1 cm. ödemle beraber yırtık var. Kampta doktorumuz Cengiz Dinç kontrol edecek. Sakatlığımın durumuna göre kadrodan çıkarılıp, çıkarılmayacağım belli olacak. Ancak, ben takım arkadaşlarımla kampta kalmak istiyorum'' dedi. 
     
     Davala 'Amaç Dünya Kupası' 
     Milan'da forma giyen Ümit Davala ise Moldova maçını kazanmalarının ya da kaybetmelerinin önemli olmadığını söyledi. 
     Ümit, Moldova maçını hazırlık maçı olarak gördüğünü vurgulayarak, ''Bu maçta baraj maçları öncesinde son durumumuzu göreceğiz. Bizim amacımız baraj maçlarını geçip, Dünya Kupası'na gitmek'' diye konuştu. 
     Milan'da bir maç oynadıktan sonra sakatlandığını belirten Ümit, şu anda sakatlığının geçtiğini ve bugünden itibaren koşulara başlayacağını, Moldova maçına kadar da oynayabilecek duruma geleceğini kaydetti. 
     Ümit, Milan'ın ligde son maçta aldığı yenilgiye de değinerek, ''İtalya'da her takım, her takımı yenebilir. Biz deplasmanda oynadık. 
     Rakibimiz 3 defa geldi, 3 gol attı. Böyle sonuçlar olabilir'' dedi. 
     
     Sergen 'Moral istiyoruz' 
     Galatasaray'da son haftalarda gösterdiği performansla yaklaşık 5 ay sonra yeniden milli takıma seçilen Sergen Yalçın ise çok mutlu olduğunu söyledi. 
     Milli takımdan kısa bir süre ayrı kaldığını vurgulayan Sergen, ''Ancak ben kendimi hiçbir zaman ayrı görmedim. Bundan sonra milli takımda kalıcı olmak istiyorum'' diye konuştu. 
     Sergen, kendisi için tüm maçların önemli oluduğunu kaydederek, ''Moldova maçını kazanıp, baraj maçları için moral kazanmak istiyoruz'' şeklinde konuştu. 
     Milli takım aday kadrosuna ilk kez çağrılan Beşiktaşlı İlhan Mansız ise çok heyecanlı olduğunu ve görev verilirse elinden geleni yapacağını söyledi. 
     İlhan, Beşiktaş'ta iyi futbol oynamamasına rağmen, çok gol attığı için milli takımlar teknik direktörü Şenol Güneş'in kendisini milli takıma çağırarak, ödüllendirdiğini kaydetti. 
     
     Ümit Özat 'Prestij maçı' 
     Fenerbahçeli Ümit Özat da grupta ikinciliği garantilediklerini ve Moldova maçının kendileri için prestij maçı niteliğinde olduğunu ifade etti. 
     Milli maçtan hemen sonra Avrupa Şampiyonlar Ligi'nde Fenerbahçe olarak Bayer Leverkusen ile önemli bir maç yapacaklarını kaydeden Ümit, şöyle konuştu 
     ''Bu maç, Şampiyonlar Ligi'nde yapacağımız maçı etkilemiz. Zaten milli maçtan sonra hazır durumda olacağız. Profesyonel futbolcu, 3 günde 1 maç yapmaya alışmalı. Şampiyonlar Ligi'nde 4 maçımız daha var. 
     Rakiplerimiz nasıl deplasmanda kazandıysa, biz de kazanabiliriz. 
     Grupta iddiamız sürüyor. Ancak şimdi milli takımı düşünüyoruz.'' Galatasaraylı Ümit Karan ise sakat sakat oynadığını belirterek, ''Oynuyorum ama tam kapasiteyle değil'' dedi. 
     






</TEXT>
</DOC>
