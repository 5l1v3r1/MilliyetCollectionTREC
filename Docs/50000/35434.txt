<DOC>
<DOCNO> 35434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/soneko04.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den Arjantin ve Brezilya'yı kurtarmak için plan... 
</HEADLINE>
<TEXT>

     Uluslararası Para Fonu IMF , ekonomik krizin pençesindeki iki Latin Amerika ülkesi olan Brezilya ve Arjantin'deki durumun düzeltilmesi ve yaşanan sıkıntıların diğer gelişmekte olan piyasalara sıçramaması amacıyla büyük boyutlu bir plan açıkladı. 
     IMF Başkanı Horst Köhler, Brezilya'ya 15 milyar dolar tutarında Stand-By kredisi verilmesi için hazırlıklara başlanacağını ve Arjantin için öngörülen 1.2 milyar dolarlık kredinin erkene alınmasının amaçlandığını bildirdi. 
     Brezilya için öngörülen 15 milyar dolarlık kredinin, IMF İcra Direktörleri Kurulu'nun Eylül ayındaki ilk toplantılarından birinde kabul edileceğine kesin gözüyle bakılıyor. Aynı şekilde, Arjantin kredisinin erkene alınması işleminin Ağustos ayı bitmeden karara bağlanması bekleniyor. ABD yönetimi, Arjantin'deki krizin boyutunun büyümesi ve Brezilya'ya da sıçraması üzerine, bu ülkelere ek mali yardım sağlanmaması yönünde katı tutumunu değiştirdi ve bu ülkelere IMF kredisine destek verdi. Uzmanlar, son gelişmeler ışığında, dünyanın ilgisinin Türkiye'den,Arjantin ve Brezilya'ya yöneldiğine dikkat çekiyorlar. 







</TEXT>
</DOC>
