<DOC>
<DOCNO> 17725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/ekonomi/eko04.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaya güven ve şeffaflık geliyor 
</HEADLINE>
<TEXT>

Sermaye Piyasası Kurulu Başkanı Doğan Cansızlar, piyasada güvenin pekişmesi için her türlü düzenlemenin yapılacağını ve gerekli tedbirlerin de alınacağını söyledi 
     SONGÜL HATISARU 

     Sermaye Piyasası Kurulu SPK Başkanı Doğan Cansızlar, Aracı Kuruluşlar Birliği’nden çok şey beklediklerini kaydederek, "İyi bir meslek örgütü ve etiği açısından düzenlemeleri bekliyoruz" dedi. 
     Meslekle ilgili etik kuralların Birlik tarafından oluşturulacağını söyleyen Cansızlar, örgütün aynı zamanda bu kuralların takipçisi olacağını ve SPK’nın piyasalarda denetimi sağlamasında en büyük yardımcı kuruluş olacağını söyledi. 
     
     Destek verilecek 
     Birlik’in kendi üyeleriyle ilgili sorunları önce kendi içinde çözeceğini kaydeden Cansızlar, "Birlik, sermaye piyasası açısından yeni ve önemli bir yapılanmadır. Her türlü desteğe hazırız" dedi. Piyasada sistemin oturması ve güvenin pekişmesi açısından gereken her türlü düzenlemenin yapılacağını ve tedbirin alınacağını söyleyen Cansızlar, "Yerli ve yabancı yatırımcı güven ve şeffaflığa bakıyor" dedi. 
     Yatırımcı Koruma Fonu’nu hüküm altına aldıklarını kaydeden Cansızlar, 1999’dan önce batan aracı kurumlarda parası batan yatırımcılara Özel Fon kapsamında 3.2 milyar üst limitle ödeme yapılacağını hatırlattı. 
     
     Tasfiye hızlandırılacak 
     Yatırımcıyı Koruma Fonu’nun piyasaya güveninin sağlanmasında önemli bir katkıda bulanacağını hatırlatan Cansızlar, "Fon’un işlemeye başlamasıyla, aracı kuruluşlar herhangi bir şeklide batar, iflas eder ya da kapanırsa yatırımcıların uğradıkları kaybın belli bir bölümü Fon kanalıyla telafi edilecek. Şu an buradaki limit 11.7 milyar lira. Bu tutar, her yıl yeniden değerleme oranında artırılacak" dedi. 
     Yatırımcıyı Koruma Fonu’nun, aracıların tasfiye işlemlerini hızlandırmak için getirilmiş olan tedrici tasfiye işlemlerini de yürüteceğine dikkat çeken Cansızlar, uzun süren tasfiye prosedürünün piyasasının yapısına uymaması, güven ilkesinin zedelenmemesi, yatırımcıların mağdur olmaması için sermaye piyasası kurumlarına özel bir tasfiye yöntemi belirlediklerini söyledi. Yatırımcıyı Koruma Fonu’nun işleyişinde önemli bir yeri olan tedrici tasfiyede, Türk Ticaret Kanunu, icra ve iflas Kanunu’nun ve diğer mevzuatın tasfiyeye ilişkin hükümleri uygulanmayacak. 
     
Ekspertiz şirketlerin sayısı artacak      Cansızlar, kurumsallaşmış iki ekspertiz şirketinin bulunduğuna dikkat çekerek, sektörde faaliyet gösteren şirket sayının artması ve uluslararası standartlarda değerleme yapabilecek kurumları teşvik ettiklerini söyledi. Yabancı yatırımcının, değerlemelerde tereddüt gösterebildiğini kaydeden Cansızlar, "Şirketler kurulacak Lisanslama Merkezi’nden lisans alarak faaliyet gösterecekler. Ekspertiz şirketlerinin uyacakları kuralları belirleyecek tebliğ çalışmasını da hızlandırdık" şeklinde konuştu. 
     Gayrimenkul piyasasında ve şirketlerin halka açılmaları sırasında değer tespiti yapan aynı zamanda SPK tarafından tanınan sadece iki şirket bulunuyor. Emlak Bankası Gayrimenkul Ekspertiz şirketi ve Vakıfbank Ekspertiz şirketi dışında kalanlar Kurul tarafından tanınmıyor. 
     



 EKONOMİ 


















</TEXT>
</DOC>
