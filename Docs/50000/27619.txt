<DOC>
<DOCNO> 27619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/spor/spo02.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanarya, dış transferde düğmeye bastı, G.Birliği’nin yıldızını kadrosuna kattı 
</HEADLINE>
<TEXT>
Fener’de ilk bomba Ümit 
Sarı-Lacivertli kulüple iki yıllık sözleşme imzalayan Ümit, yeni formasını gururla giydi, "Şampiyonlar Ligi’nde Galatasaray’ı geçeceğiz" dedi 
     YUSUF KOBAL 

     FENERBAHÇE dış transferdeki ilk bombasını dün patlattı ve Gençlerbirliği’nin gözde savunmacısı Ümit Özat ile iki yıllık sözleşme imzaladı. Yöneticilerden Uğur Dündar, Mahmut Uslu ve Murat Özaydınlı’nın katıldığı imza töreninden sonra yeni formasıyla basına poz veren Ümit, "Galatasaray’ın elde ettiği başarılardan daha iyilerini yapmalıyız. Şampiyonlar Ligi’nde Galatasaray’ı geçeceğiz" dedi. 
     BAŞKAN Vekili Uğur Dündar ise, "Ümit Özat gerçekten bir yıldızdır. Bu yıldızın kadromuza katılmasıyla daha da parıldadık. Ümit Fenerbahçe’de futbolu bırakacaktır" diye konuştu. Murat Özaydınlı, takımda kolej havası yarattıklarını, Ümit’in de buna uyacağını belirtirken, Mahmut Uslu da "Ümit Özat, üçüncü ve dördüncü yıldızları göğsümüze taktıracaktır" ifadesini kullandı. 
     
Ümit’in kimliği      Doğum yeri Ankara 
     Doğum tarihi 30.10.1976 
     Futbola başladığı kulüp G.Birliği 
     Oynadığı kulüpler G.Birliği, Keçiören, Bursa 
     1. ligde oynadığı maç sayısı 169 
     Kaç gol attı 12 
     Kaç kez milli 22 
     
Rapajiç’e başkan freni      FENERBAHÇE Başkanı Aziz Yıldırım, Rapajiç’e mesaj göndererek "Seni bırakmak istemiyoruz" dedi. Daha önce Hırvat futbolcuya şampiyonluk halinde izin vereceğini bildiren Yıldırım, İtalyan ve İngiliz kulüplerinin bonservis için 10 milyon dolar ödemeye yanaşmayınca bundan vazgeçti. Rapajiç, İstanbul’a gelerek Yıldırım’la bir kez daha görüşecek. Rapajiç satılmazsa önümüzdeki sezon serbest kalabileceğinden sözleşmesinin uzatılmasına çalışılacak. 
     
Johnson aranıyor      FENERBAHÇE, iç transferde henüz anlaşamadığı Johnson’a ulaşmak için çare arıyor. Gana’ya tatile giden Johnson’u ikna etmeye çalışacak olan yöneticiler, bu futbolcunun menajerini devreden çıkaracaklar. Yıllık 500 bin dolardan yukarı çıkmayacak olan Fenerbahçe’nin bu futbolcuya sabit kur yerine gerçek kur önereceği öğrenildi. 
     
Antep direniyor      GAZİANTEPSPOR, Fenerbahçe’nin istediği Hakan Bayraktar için indirim yapmamakta direniyor. yönetim, Teknik Direktör Mustafa Denizli’nin mutlaka alınmasını istediği Hakan Bayraktar için 1,5 milyon dolar bonservis bedeli düşünüyor. Sarı - Lacivertliler’in kesin anlaşmaya vardıkları Hakan Bayraktar’ın da kulübüne transferi için baskı yaptığı bildirildi. 
     
Sıra Ceyhun’da      SARI - Lacivertli yöneticiler, bugün Siirt Jetpasporlu Ceyhun’la sözleşme yapacaklar. Ceyhun, imza töreninden sonra sağlık kontrolünden de geçirilecek. Bu arada adı Fenerbahçe’nin yeni yönetim listesinde geçen Sadettin Saran, FIFA menajerliğini bırakacağını söyledi. Saran, "Tercihim Fenerbahçe oldu. Ahlaki açıdan böyle davranmam gerekiyordu" diye konuştu. 
     



 SPOR 


























</TEXT>
</DOC>
