<DOC>
<DOCNO> 35569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sondun01.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Demi Moore'un inanılmaz çöküşü... 
</HEADLINE>
<TEXT>

     Hollywood'un bir dönem en çok kazanan kadın oyuncusu olan Demi Moore, şöhret basamaklarını birer birer inmeye başladı. Sanatçı, uzun süre film teklifi gelmeyince parasal sıkıntıdan çıkış yolunu bir kamyon firmasının reklamlarını seslendirmekte buldu. 
     Internetteki ''imdb'' ve ''peoplenews'' sitelerinin haberine göre, ünlü yıldız önümüzdeki günlerde tıpkı şöhretle tanışmamış oyuncular gibi kamyon firmasının reklamlarına sesiyle renk katacak. Hollywood yıldızlarının bugüne kadar hiç yapmadığı bir işe el atmak zorunda kalan sanatçı, başka firmaların televizyon reklamlarında da seslendirme yapabilmenin de yollarını arıyor. 
     Bu haberin Hollywood'u çok şaşırtan yönü ise filmlerinde rol alması için yönetmenlerin kapısını aşındırdığı, tekliflerin önüne dağ gibi yığıldığı dönemlerde kaprisleriyle film ekiplerini bıktıran oyuncunun yüksek bir ücret talep etmemesi oldu. 
     Daha birkaç yıl önce gittiği her yere insan ordusunu andıran hizmetlileriyle giden, inanılmaz isteklerde bulunan oyuncu, şirketten sadece kamyonların tanıtımı yapılırken kendi isminin kullanılmaması yönünde bir anlaşma yapmayı talep etti. 
     
     
     







</TEXT>
</DOC>
