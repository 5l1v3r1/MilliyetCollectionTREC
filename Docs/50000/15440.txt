<DOC>
<DOCNO> 15440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur23.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük kurban Avşar Çaldıran'ın cenazesi Susurluk'ta 
</HEADLINE>
<TEXT>

     Balıkesir'in Susurluk İlçesi'nde, Recep İpek adlı kişinin evinde iple boğularak öldürülmüş halde bulunan ve Bursa Adli Tıp Kurumu'nda otopsi yapılan 11 yaşındaki Avşar Çaldıran'ın cenazesi, ilçeye getirildi. 
     Bursa'dan minibüsle Susurluk'a gönderilen Avşar Çaldıran'ın cenazesi, Çarşı Sokak'taki evine götürüldü. Burada, ailesi, yakınları ve kalabalık bir vatandaş topluluğu tarafından karşılanan cenaze, evde duaların okunmasının ardından Çarşı Camii'ne kaldırıldı. 
     Bu arada, Avşar Çaldıran, öğrenim gördüğü 5 Eylül İlköğretim Okulu'ndaki 4 C sınıfında arkadaşları tarafından anıldı. Çaldıran'ın oturduğu sırayı çiçekler ve fotoğraflarla donatan öğrenciler, sıranın önünde saygı duruşunda bulundular. Sınıf öğretmeni Hüseyin Fırat, yaptığı konuşmada, Avşar Çaldıran'ın çok başarılı, sevimli ve arkadaş canlısı bir öğrenci olduğunu söyledi. 5 Eylül İlköğretim Okulu, üzücü olay nedeniyle saat 15.00'ten itibaren tatil edildi. 




</TEXT>
</DOC>
