<DOC>
<DOCNO> 42086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/spor/ysenay.html </URL>
<DATE> 2001/09/14/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Bir yudum Metin Oktay 
</HEADLINE>
<TEXT>

     Nebil Özgentürk’ün "Bir Yudum İnsan" programını seyrederken, maziye dönüp, Metin Oktay gibi bir "sporcu abidesi" yle sarmaş dolaşmak olmamak mümkün mü .. 
     Hele hele yaşadığı son 15 yılında aşağı yukarı her gününüz birlikte geçmişse ve de onun can yoldaşı Servet hanımefendiyi tanıyıp, beraberce sayısız ve lezzet dolu gecelerde muhabbet kurabilmişseniz... 
     Metin Oktay’la yaşayanlar iyi bilirler kendisinin cömertliğini ve taviz vermez mertliğini... İnandığı kişi için canını veren, sevmediğinin yanında da pek konuşmayan bir kişilikti sevgili ağabeyimiz... Ona layık krallık tacını Hakan Şükür’e verişine ben de karşı çıkmıştım "Senden arta kalan her türlü belge ve bilgi Galatasaray’ın müzesinde yer alır... Belki de kulüp bir "Metin Oktay Köşesi" kurar tesislerde ve senin anıların orada ölümsüzleşir" demiştim kendisine... Çok mütavazı ve verici kişiliğe sahip olduğu için "Olsun, bu Hakan hem iyi futbolcu, hem de efendi bir çocuk" diyerek, susturmuştu beni. 
     Buğulu gözlerle programı seyre devam ederken Servet hanımın saygın sitemlerini dinledim büyük bir dikkatle... Hakan’ın manevi değer anlayışını yerden yere vurup, Hakan’la rahmetli Metin Oktay’ı kıyaslarken, Servet hanımın da, nasıl hala Metin’le yaşadığını ve onun unutulmaz hatıralarına sarılarak, soluk aldığını hissettim... Ve büyük keyif aldım programın akışındaki bu nazik ve net değerlendirmelerden... Aslında Servet hanım, artık her şeyin ve herkesin nasıl bir para hırsına kilitlendiğini pek görmek istemiyordu sanırım... Manevi değerlerin hiçe doğru inişine anlam veremiyordu bir türlü... Halbuki Türkiye’de kişi başına milli gelir hasılatının birkaç yüz dolara indiğini bilebilse, bazı insanların paraya tanrı gibi tapınma sebeplerini çok kolay anlayabilecekti... Bu fakir ülkede kulüpleri yöneten zengin yönetici müsveddelerin kendi şöhretleri uğruna kulüp kasalarını nasıl hovardaca boşaltıp, hatta yüzde 20’lerin üstünde ve dolar bazında banka borcuyla camiaları ömür boyu alacak ödemeye doğru nasıl pervasızca ittiklerini görebilse, manevi değerlerin neden eriyip bitmeye mahkum edildiğini çok kolay anlayabilecekti saygın hanımefendimiz... 
     Pıtırak gibi artan Dünya nüfusu artık daha çok insanı topluyor futbolun oynandığı stadlara ve TV kutularının başına... Ama Metin Oktay devrinin doyumsuz futbolcu fenomenleri nerede .. "Parayı ödeyip, o kalitedeki oyuncuları seyretmek istiyorum ben" diyorsanız, işte o devir kapandı artık sevgili Servet yenge. Zaten bizi bugünlerin lezzetsizliğiyle mutsuz kılıp, maziyi anımsamakla mutlu eden kahrolası gerçek de bu ya. 
     



 SPOR 

























</TEXT>
</DOC>
