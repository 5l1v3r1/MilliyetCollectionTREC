<DOC>
<DOCNO> 45746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sondun41.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Ordusu'nun harekatta güvendiği silahları 
</HEADLINE>
<TEXT>

     ABD, en yakın müttefiki İngiltere ile birlikte hareket ederek, Afganistan'daki Taliban yönetiminin askeri hedeflerini dün yoğun bir şekilde bombalamaya başladı. 
     Amerikan ordusunun, harekatta kullandığı ve bundan sonra kullanacağı önemli kozları şöyle 
     
     Tomahawk füzeleri 
     Harekatın dünkü bölümünde ABD'nin Afganistan'daki hedeflere attığı ''Tomahawk'' sefer füzeleri ilk olarak 17 Ocak 1991'de Irak'a karşı girişilen ''Çöl Fırtınası'' operasyonunda kullanıldı. 
     Uzaktan atılan, binalar, askeri kamplar veya havaalanları gibi altyapı hedeflerine karşı etkili olan bu 6,25 metre uzunluğundaki füze, hedefine saatte yaklaşık 880 km hızla, 15 ila 100 m irtifada, 460 ila 2500 km menzille uçuyor ve hedefi en fazla 80 metrelik bir 
     sapmayla vurabiliyor. 
     Amerikan Deniz Kuvvetleri'nde binlercesi bulunan Tomahawk füzelerinin fiyatı 600 bin dolar ila 1,2 milyon dolar arasında değişiyor. 
     
     B-52 ağır bombardıman uçakları 
     ABD'nin harekatta kullandığı 8 motorlu ve çok uzun menzilli B-52 ağır bombardıman uçakları da özellikle stratejik harekatlarda büyük vurucu güç sağlıyor. 
     Boş ağırlığı 73 ton olan bu dev ''Stratofortress'' adı verilen uçağın dolu ağırlığı 221 tona ulaşabiliyor. 
     Tipine göre 12 bin km ila 14 bin km menzile ulaşabilen ve 50 bin feet irtifada uçabilen B-52'ler 1954 yılından bu yana hizmette bulunuyor. Uçağın ederi 74 milyon dolar. 
     
     E-3 Awacs erken uyarı uçakları 
     ABD'nin harekatta önemli ölçüde faydalandığı E-3 AWACS erken uyarı uçakları, düşmanın olası hava harekatını önlemek ve diğer uçaklara operasyonda yön vermek amacıyla kullanılıyor. 
     Boeing 707 tipi uçaklara yerleştirilen Airborne Warning and Control System hava uyarı ve kontrol sistemi , 29 bin feet irtifada, 400 km menzilde yerden havaya denetimi sağlıyor. 
     1977 yılında hizmete giren bu uçaklardan ABD'de 35 adet bulunuyor. 
     
     F A-18 Hornet Avcı uçakları 
     ABD Deniz Kuvvetleri'nin elindeki bir diğer koz da 1981'den bu yana kullanılan 2 motorlu, hava savunmasında ve eskort olarak kullanıldığı gibi taarruzda yakın ve derin lojistik destek, taktik engelleme ve keşif görevlerinde kullanılan F A-18 Hornet savaş uçakları. 
     Sesin 1,8 katı hızla ve 50 bin feet irtifada uçabilen bu uçaklar, ABD'nin 37 filosunda kullanılıyor. Uçağın fiyatı 24 milyon dolar. 
     
     F-15 Kartal 
     Amerikan Hava Kuvvetleri'nin, özellikle taktik avcı ve üstün manevra yeteneğiyle dikkati çeken bir başka uçağı da F-15'ler. 
     1974'ten beri kullanımda olan 30 milyon dolar değerindeki uçak 
     gece görevleri ve alçak irtifa uçuşlarında başarı sağlarken, sesin 2,5 katı hızla, 65 bin feet irtifada ve yakıt ikmali yapmadan 4600 km menzille uçabiliyor. 
     Vulcan M-61AI rotatif topla teçhiz edilmiş bu savaş makinası, kızılötesi güdümlü kısa menzilli 4 adet havadan havaya füze ve 4 adet AIM-7 Sparrow veya 4 orta menzilli füze ya da lazer güdümlü bombalar taşıyabiliyor. 
     
     F-16 
     Türk ordusunda da kullanılan, dünyanın en çok çekinilen uçağı çok amaçlı hafif avcı uçakları F-16'lar yine Amerikan ordusunun en önemli kozlarından biri olmaya devam ediyor. 
     Dünyanın en çok satan ve 20 ülkede kullanılan F-16'lardan ilk uçtuğu 1974'ten bu yana 4 binden fazla üretildi. 
     25 milyon dolar değerindeki sesin 2 katı hızla uçabilen uçak, 925 
     km menzili uçak, dakikada 6 bin mermi atabilen 20 mm'lik Vulcan M-61 topuyla teçhiz edilmiş. 
     F-16'lar 1400 uçakla ABD'nin filolarında en fazla yer alan uçak modeli. 
     
     EA-6B elektronik savaş uçağı 
     Amerikan ordusunun bir başka etkili silahı da, düşmanın muhaberesini dinlemeye ve gerektiği anda frekanslarını, telsizlerini ve radarlarını bozmaya yarayan EA-6B ''Prowler'' uçakları. 
     Operasyon sahnesinde avcı-bombardıman uçakları ile gemilere koruma sağlayan ve elektronik parazit yayan bu uçaklar, 1971'den bu yana Amerikan Deniz Kuvvetleri'nde kullanılıyor. 
     
     AC 130 taaruz uçakları 
     ABD ordusu, Afganistan'a kara birlikleri göndermeye karar vermesi durumunda taarruz uçakları AC-130'lara da görev verecek. 
     C-130 Hercules nakliye uçaklarının türevi olan ve özel birlikler komutanlığı tarafından kullanılan bu uçaklar, 105, 40 ve 25 mm çapında mermi atabilen toplarıyla özellikle yere yakın taarruz ve zor meteorolojik koşullarda önemli görev üstleniyor. 
     
     Özel Birlikler 
     ABD'nin Afganistan topraklarına asker göndermeye karar vermesi durumunda en büyük görevi özel birlikler üstlenecek. 
     ABD ordusunda, komutanlığı Florida'nın Tampa kentindeki MacDill askeri üssünde bulunan yaklaşık 45 bin özel eğitimli asker bulunuyor. 
     Amerikan Kara Kuvvetleri'nde, ''Yeşil bereliler'', ''Rangers'' ve varlığı hiçbir zaman doğrulanmayan esrarengiz ''Delta Force'' ile ''Nightstalkers'' adlı birliklerde yaklaşık 25 bin özel eğitimli asker görev yapıyor. 
     Deniz Kuvvetleri'nde de özellikle su altındaki deneyimleriyle ünlü SEAL isimli özel birlik dikkat çekiyor. 
     Amerikan Hava Kuvvetleri'nde de hızlı komando, gizli ve zor koşullarda görev almak üzere özel eğitimli 12500 asker bulunuyor. 
     






</TEXT>
</DOC>
