<DOC>
<DOCNO> 35293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko21.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat Bankası satışa sunuluyor 
</HEADLINE>
<TEXT>

     Tasarruf Mevduatı Sigorta Fonu TMSF Yönetim Kurulu'nun, hisseleri TMSF'de bulunan ve henüz satışa sunulmayan İktisat Bankası T.A.Ş'nin, satış sürecini başlattığı bildirildi. 
     Bankacılık Düzenleme ve Denetleme Kurumu'ndan BDDK yapılan açıklamaya göre, bankayla ilgilenen yatırımcıların 27 Temmuz 2001 tarih ve 24 bin 445 sayılı Resmi Gazete'de yayımlanan ''Bankaların Kuruluşu ve Faaliyetleri Hakkındaki Yönetmelik''te belirtilen belgelerle, 13 Ağustos 2001 tarihinde mesai bitimine kadar kuruma başvurmaları gerektiği belirtildi. Başvuruda bulunanlardan, gerekli koşulları taşıyan yerli ve yabancı yatırımcılar, 17 Ağustos 2001 mesai bitimine kadar belirlenecek ve durum ilgililere bildirilecek. Bu şekilde belirlenen yatırımcılara gizlilik anlaşmaları yapılarak, adı geçen bankada, 21 Eylül 2001 tarihine kadar inceleme yapmalarına izin verilecek. Teklif verecekler, söz konusu tekliflerini 24 Eylül 2001 günü measi bitimine kadar TMSF'ye iletecekler. Söz konusu teklifler, 28 Eylül 2001 tarihinde mesai bitimine kadar değerlendirilerek ihale sonuçlandırılacak. 







</TEXT>
</DOC>
