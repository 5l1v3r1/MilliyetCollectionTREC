<DOC>
<DOCNO> 8678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/yasam/yas00.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar duası’ kabul oldu 
</HEADLINE>
<TEXT>

Kış daha yeni başladı’ diyen bilim adamlarına göre öyle yağışlar geliyor ki insanlar, Keşke bu kadar dua etmeseydik’ diyecekler... 
     HABER MERKEZİ 

     Barajlardaki su seviyesinin düşmesi üzerine kar duası’na çıkan Türkiye’nin duaları kabul oldu. 
     Ancak özellikle Doğu Anadolu ve Karadeniz’de etkisini gösteren kar yağışı nedeniyle 6 binden fazla köyün yolu da kapandı. Güneydoğu Anadolu Bölgesi’nde yoğun kar yağışı sürerken kar kalınlığı, Şırnak’ta bir metreye, Hakkari’de 120 santimetreye, yüksek kesimlerde ise üç metreye kadar ulaştı. Muş şehir merkezindeki kar kalınlığı 1.5 metreye çıkarken, Muş - Erzurum ve Muş - Ağrı yolları ulaşıma kesildi. Bazı bölgelerde ise elektrik kesintileri yaşanıyor. 
     
Aman çığa dikkat      Van - Başkale karayolunun Güzeldere geçidine çığ düşmesi sonucu mahsur kalan 30 kadar araçtaki vatandaşlar jandarma tarafından kurtarıldı. Tatvan’da da, çığ düşmesi sonucu üç ev yıkıldı, Safinaz Aksoy adlı bir kadın hafif yaralandı. 
     
Bu daha başlangıç      ODTÜ Öğretim Üyesi Prof. Dr. Cemal Saydam, kışın henüz yeni başladığını söyledi. Saydam, "Gelecek yağışlardan sonra, bazı insanlar, keşke bu kadar dua etmeseydik diyecekler" diye konuştu. Önümüzdeki günlerde şiddetli ve etkili yağışların görüleceği tahmininde bulunan Saydam, özellikle Akdeniz ve Doğu Anadolu’da yağışların etkili olacağını, hatta Akdeniz’de sel yaşanabileceğini dile getirdi. 
     
Bir otobüs dolusu insan donuyordu      Bitlis’in Güroymak ilçesi yakınlarında yoldan çıkan İran plakalı bir yolcu otobüsü, kar ve tipi nedeniyle, 40 yolcusuyla birlikte mahsur kaldı. Kurtarma ekipleri zor hava şartları nedeniyle bölgeye geç ulaşırken, otobüs içinde bekleşen yolcuların bir bölümü donma tehlikesi atlattı. Jandarma tarafından kurtarıldıktan sonra Güroymak’a getirilen 40 yolcu burada misafir edildi. 
     


 YAŞAM 



















</TEXT>
</DOC>
