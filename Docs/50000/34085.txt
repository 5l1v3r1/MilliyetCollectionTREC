<DOC>
<DOCNO> 34085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/spor/ysen.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rötarlı yıllar 
</HEADLINE>
<TEXT>

     ERDOĞAN ŞENAY 

     Fenerbahçe’de Oktay konusunun mutlu sonla noktalanması Sarı - Lacivertli camia adına büyük bir sevinç meselesidir bence. 
     Öyle ya, Metin Oktay, Burhan Sargın, Osman Arpacıoğlu, Beşiktaşlı Güven Şenol, Birol gibi geçmiş yılların santrfor fenomenlerini seyrederek yaşadık biz... Hakan Şükür’ün büyük oyunculuğuna da hayranlık duyanlardanız tabii... Ancak Oktay, Fenerbahçe’nin bu yıl aradığı golcü tipinin ta kendisidir tartışmasız... Andersson veya Serhat ikilisinden hangisinin forma kapacağı henüz meçhuldur tabii Denizli’nin kafasında... Ancak gerçek olan odur ki, Oktay iyi bir çalışma sonrası Fener’de forma giymesi tartışılmaz isimdir... Mesela Andersson geçen sezon başında yakaladığı güç ve saha içi beceri performansını bu sezon başında da tekrarlayabilirse eğer, işte o zaman bakın siz Fenerbahçe’deki gol şenliklerine... Andersson’dan kopan bütün yan top sekmelerine Oktay’ın ön veya arka direklerde bir "gol şeytanı" gibi yetişeceği açıkça ortadadır. Ayrıca Oktay, aynı rolü milli forma içinde Hakan Şükür ile birlikte sayısız kez sonuç vitrinlerinde sergilemedi mi 
     Oktay’ın gelişi Rapajiç’e, Revivo’ya, Lazetiç ve Yusuf’a da büyük keyifler verecektir bu sezon... Öyle ya rakip defansın en boş ve zayıf tarafını mükemmel keşfedebilen ve özel hızıyla o bölgeleri darmadağın edebilen Oktay’ın, Fenerbahçe’nin futbol ritmine büyük hız getireceğini şimdiden görebiliyorum ben... 
     Ancak Gaziantep’teki otelde Fenerbahçe’yi yendikleri gece yaptığımız uzun futbol sohbetini hatırlar mı Oktay bilemem. Bu sevgili kardeşim şunu iyi bilmeli ki, Fenerbahçe’de oynamak büyük futbolcular için büyük şereftir. Ama ağır da sorumluluklar yükler insana... Yani Oktay’ın futbol dünyamıza oldukça birikmiş manevi borçları vardır... Beşiktaş’ta yaşadığı şanssızlıkların yanında son yıllardaki futbol sessizliğinde sanırız kendi kabahatleri de oldukça büyüktür... 
     Artık hata yolu adeta kapalıdır Oktay için... Çok ciddi bir çalışma temposu içine girmeli ve Mustafa hocasının kendisine dönük bütün dudak kıpırtılarını harfiyen yerine getirmelidir... Çünkü büyük futbolcular kısa yıllarda efsane olacak unutulmaz oyunlara imza atmak zorundadırlar... Bu nedenle Oktay, "rötarlı yıllarödaki açıklarını çok çabuk kapatma alarmına geçmeli ve şu yazıdan neler anladığını da bütün Fenerbahçe camiasına erken zamanda ispatlamalıdır. 
     



 SPOR 
























</TEXT>
</DOC>
