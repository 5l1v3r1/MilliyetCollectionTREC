<DOC>
<DOCNO> 14374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/yazar/bila.html </URL>
<DATE> 2001/04/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Tasarruf... 
</HEADLINE>
<TEXT>

     Yeni programın finansmanı için sağlanacak iç kaynak kalemlerinden birini de kamu harcamalarındaki tasarruf oluşturacak. 
     Bakanlar Kurulu'nun dünkü toplantısında enine boyuna tartışılan konulardan biri de bu oldu. Sonuçta, bütün bakanların, kendi bakanlıklarında personel, tesis ve araçlar açısından yapabilecekleri tasarrufu saptamaları görevi verildi. 
     Kamu kesimindeki tasarruf araçlarının başlıcalarını şişkin personel kadrosunun daraltılması, nakte çevrilebilir arazi, arsa ve tesislerin elden çıkarılması, makam, diğer otomobil ve araç parkının da elden çıkarılarak asgariye indirilmesi var. 
     Bu çerçevede her bakanlık öncelikle merkez teşkilatında yığılmış "bankamatik memuru" varsa bunları saptayacak ve konumlarına uygun işleme tabi tutacak. Üretime sokulabilecek nitelikteki personel merkezden taşra teşkilatlarına doğru kaydırılacak, üretim dışı olanlar ise kadro dışına çıkarılacak. 
     Bu çalışmalar içinde emekliliği dolmuş personel de emekli edilecek. Ayrıca kendi isteğiyle emekli olmak isteyenler de özendirilecek. 
     Makam aracı saltanatına son vermeyi de kararlaştıran Bakanlar Kurulu, bakanlıklardan gelecek otomobil ve araç parkı envanterine göre tasarrufa gidilecek araçları belirleyecek. 
     Bakanlar Kurulu'nda ele alınan kamu harcamalarındaki tasarruf yaklaşımı tüm bakanlar tarafından desteklenmiş durumda. 
     Devlet Bakanı Kemal Derviş'in yaptığı sunuş ise iyimser nitelikte. Derviş, dış temasların çok olumlu geçtiğini vurguladıktan sonra, bakanlara, "Krizden çıkacağımıza şüphem yok" güvenini veriyor. Ancak, Derviş'in üzerinde durduğu konu kötümser psikolojik havanın kamuoyunda dağıtılması ve süratle güven verici bir ortamın oluşturulması. Hazır yasaların Meclis'e sevk edilmesiyle ilk moralin verilmiş olacağı da bakanların genel kanısı. 
     
     





Siyasi güven 


Avukat havuzu 


Tasarruf... 


Böyle olur bizde turizm dediğin 


Kriz yönetimi güven aşılayabilecek mi .. 


Güney Kore dersleri 


Kortta bir bakan 


Şiir ziyafeti 


Hesap verme zamanı 


Seyirci kalmayın 


Tuz kokarsa, hukuk ilaç olur 


Gençlik ateşi 


Moratoryum mu 


Memleketin li menfaatini’ düşünen yok 


</TEXT>
</DOC>
