<DOC>
<DOCNO> 48221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo03.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Berlusconi Terim'i telefonla arayarak tebrik etti 
</HEADLINE>
<TEXT>

     AC Milan takımının teknik direktörü Fatih Terim, FC İnter karşısında aldıkları 4-2'lik galibiyet sonrasında yaptığı açıklamada, maçın kaderini Contra'nın oyuna girmesinin değiştirdiğini söyledi. 
     Fatih Terim maçın ilk 15 dakikalık bölümünde iyi futbol oynadıklarını, ancak, yedikleri gol sonrasında ilk yarı boyunca toparlanamadıklarını ve organize ataklar geliştiremediklerini ifade etti. 
     ''İkinci yarıda biz daha iyiydik'' diyen Terim, özellikle futbolcularının ortaya koyduğu yürekli mücadeleden memnun olduğunu kaydetti. 
     Fatih Terim, ''Hafta boyunca size yöneltilen eleştirilerin, alınan derbi galibiyetiyle son bulacağını bekliyor musunuz '' sorusunu, ''Her hafta bir sınavdan geçiyoruz. Teknik direktörün yaşantısı bu. Ancak, kadroyu ben yapıyorum, gazeteciler değil'' diye cevapladı. 
     Terim ayrıca, maçın hemen bitiminde kulüp başkanı ve İtalya Başbakanı Silvio Berlusconi'nin kendisini aradığını ve tebrik ettiğini söyledi. 
     FC İnter Teknik Direktörü Heckor Cuper ise ''İkinci yarıda kötüydük. Çabuk yorulduk'' açıklamasında bulundu. 
     İkinci yarıda yedikleri ilk gol sonrasında dikkatlerinin ve konsantrasyonlarının dağıldığını belirten Arjantinli teknik direktör, AC Milan'ın da hızlı bir oyun sergilediğini ifade etti. 
     Cuper, bu maçta alınan yenilgiyi, takımı için bir ceza olarak değerlendirdi. 
     İtalya Ligi'nde 7. hafta sonunda FC İnter 14 puanla ikinci sırada yer alırken, aynı puana sahip AC Milan ise averajla üçüncü sırada bulunuyor. 
     
</TEXT>
</DOC>
