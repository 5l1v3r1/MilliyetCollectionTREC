<DOC>
<DOCNO> 25418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/sontur07.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'de "yenilikçi kanat" yeni partinin tüzüğünü hazırlıyor 
</HEADLINE>
<TEXT>

     FP'de ''yenilikçi kanat'' olarak adlandırılan grupta yer alan milletvekilleri, partinin kapatılması durumunda kurulacak yeni partide, genel başkanın belirli bir süre görevde kalması konusunda görüş birliğine vardı. 
     Sözkonusu milletvekilleri yaptıkları toplantılarda, kurulması muhtemel partinin tüzüğünün nasıl olması gerektiği konusunda belirli ilkeler üzerinde mutabakat sağladı. 
     Mutabakata göre, örgütlenmede siyasi partilere demokratik tercih yapabilme fırsatı tanınacak. Bunun için, demokratik ilkelere uygunluk kaydıyla üye olma, kongre toplama, seçimle işbaşına gelme ve değişme kurallarına uyarak her partinin kendi benimsediği yapıya göre örgütlenme modeli ortaya konulacak. 
     Parti içi demokrasiyi katleden, yozlaşmayı, kirlenmeyi, aşiretleşmeyi temin eden, ''naylon delegelik'' konusunda yeni bir düzenlemeye gidilecek. Bunun için, üye yazımları ve üyelikle ilgili kayıtların tutulması partilerce değil, hakim denetim ve gözetiminde ilçe seçim kurullarınca yapılacak. İlçe seçim kurullarının görev, yetki ve imkanları buna göre yeniden düzenlenecek. Üyelik mutlaka asgari bir aidata bağlanacak. 
     Parti organlarında görev alanlar, genel başkanlar da dahil makul bir süre ile sınırlandırılacak. Bu sürenin 2 ya da 3 dönem olması öngörülüyor. Hem süre hem de başarı, organlarda görev alma için şart olacak. 
     Aday belirlemede katılım sağlayacak, merkez organlarınca belirlemeyi olabildiğince asgariye indirecek kısıtlayıcı hükümler getirilecek. Hem aday belirlemede hem de seçim sistemlerinde demokratik tercihlere imkan sağlanacak. 
     Parti organlarının feshini zorlaştıracak yeni düzenlemelere gidilecek. Parti politikalarının belirlenmesinde parti tabanının görüşünün dikkate alınmasını temin edecek yöntemler belirlenecek. Temel kararlar alınmadan önce, parti içi referandum yoluna gidilecek. İl ve ilçe başkanları dahil belli kademelere kadar mal beyanında bulunma zorunluluğu getirilecek. 
     Gelir ve giderler, hem partilerin hem de adayların seçim harcamaları ciddi bir denetime, caydırıcı yaptırımlara bağlanacak. Gelir sağlama usulleri yeniden düzenlenecek, şeffaflık ilkesi gözönünde bulundurulacak. 
     Siyasi partilerin Hazine yardımlarının belirli bir yüzdesi taşra teşkilatlarına, belli bir yüzdesi AR-GE faaliyetlerine ayrılacak. Partilere bu amaçla vakıf kurma imkanı getirilecek. 
     
     







</TEXT>
</DOC>
