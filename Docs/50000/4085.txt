<DOC>
<DOCNO> 4085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sonspo03.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş antremanında kavga çıktı 
</HEADLINE>
<TEXT>

     İstanbulspor ile yapacağı Türkiye Kupası çeyrek final maçının hazırlıklarını sürdüren Beşiktaş'ın bugünkü idmanında gergin anlar yaşandı. 
     Fulya Tesisleri'nde gerçekleştirilen idmanda, Ahmet ile Erman yumruk yumruğa kavga etti. Antrenmanın son bölümünde pres ve pas çalışması sırasında Ahmet ve Erman birbirlerine sert girdi. Bunun üzerine birbirlerinin üzerine yürüyen her iki futbolcu, yumruklaştı. Ahmet'in vurduğu yumruk gözüne isabet eden Erman, bir süre yüzünü tuttu. Takım arkadaşları ve antrenör Ziya Doğan'ın araya girmesiyle kavganın daha da büyümesi önlenirken, siyah-beyazlı oyuncular, bu olayın ardından her iki ftubolcuyu biraraya getirerek barıştırdı. Ziya Doğan da 2 futbolcunun barışmasını isterken, Ahmet, Erman ile aralarında önemli birşey olmadığını söyledi. 
     Öte yandan Beşiktaş, İstanbulspor ile yapacağı Türkiye Kupası çeyrek final maçının hazırlıklarını sürdürdü. İdmanın taktik ağırlıklı çift kale maç bölümünde, teknik direktör Nevio Scala, oyunu sık sık durdurarak, futbolcularını uyardı. İtalyan teknik adam, bir pozisyonda hata yapan Erman'ı uyarmak için konuşurken, aynı sırada Erman'ın da konuşması üzerine, tercümanı aracılığıyla ''Sen susuyorsun, ben konuşuyorum'' diye müdahalede bulundu. Antrenmana, ülkelerinin milli takım kamplarında bulunan Shorunmu ve Sellami katılmazken, sakatlığı süren Khlestov, takımdan ayrı çalıştı. Sakatlıkları bulunan Nouma, Münch ve Murat ise koşu yaptı. Dünkü idmanda takımdan ayrı çalışan Nihat da bugün takımla birlikte idmana çıktı. 




</TEXT>
</DOC>
