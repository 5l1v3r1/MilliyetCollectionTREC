<DOC>
<DOCNO> 39868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur09.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz onu da vurdu... Ünlü sanatçı Metin Akpınar da kaybetti 
</HEADLINE>
<TEXT>

     Tiyatro ve sinema sanatçısı Metin Akpınar, sahip olduğu hisse senetlerinden kayba uğradığını belirterek, ''Şubat ayından beri herkes gibi ben de kağıttan kaybettim'' dedi. 
     Sanat dünyasında ''tasarruf adamı'' olarak bilinen ve birikimlerini daha çok borsadan hisse senedi alarak değerlendiren Akpınar, elinde bulundurduğu kağıtlardan kayba uğradığını söyledi. 
     Akpınar, ''Ama bekliyorum. Allah'a şükür bekleme gücüm var. Aslında çok kaybetmedik, dengeledik. Ülke kaybetti zaten'' diye konuştu. 
     Dünya genelinde bazı değişimler ve dengesizlikler yaşandığına işaret eden Akpınar, Türkiye'nin de bu gelişmeleri yakından izlemesi ve buna yönelik önlemler almasının kaçınılmaz olduğunu belirtti. 
     Sanatçı Metin Akpınar, Türk Lirası'na değer kazandırmaya yönelik sürdürülen kampanyaları gerçekçi bulmadığını dile getirerek, kendisinin de küçük miktarda döviz tasarrufu olduğunu açıkladı. Akpınar, ''Türk Lirası'na değer kazandırma kampanyası başlatanlar, şimdiye kadar neredeydiler '' diye sordu. 
     Metin Akpınar, ekonomik krizin en çok sinemayı vurduğunu, bunun sonucu olarak uzun süredir film yapılamadığını söyledi. Bir prodüktörün film yapımı için maliyetlerini belirleyemediğini anlatan Akpınar, ''Kriz nedeniyle prodüktörün, bugünkü şartlarda yaptığı harcamayı kaç seyirciyle geri alacağı belli değil. Belki de alamayacak. Krizden en büyük darbeyi sanat yiyor'' dedi. 
     Kriz ortamında halkın kültür ve sanat harcamalarını kıstığını anlatan Akpınar, bunun da sanat adına ve yeni üretimler adına çok ciddi sorun olduğunu sözlerine ekledi. 
     







</TEXT>
</DOC>
