<DOC>
<DOCNO> 41555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun14.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Savunma Bakanı Scharping yolsuzluklarla ilgili ifade verdi 
</HEADLINE>
<TEXT>

     Almanya Savunma Bakanı Rudolf Scharping, kendisine yönelik yolsuzluk suçlamalarıyla ilgili olarak Federal Meclis Savunma Komisyonu'nda verdiği ifadeyi tamamladı. 
     Scharping, ifadesini verdikten sonra yaptığı açıklamada, kendisine yönelik suçlamaları bir kez daha reddederek, ''Benim için konu kapanmıştır. Ancak, başkaları için henüz kapanmadığını biliyorum'' diye konuştu. Askeri uçaklarla özel işleri için yaptığı tüm uçuşların parasını ödediğini tekrarlayan Scharping, Makedonya'daki Alman birliklerinin yol planını zamanından önce açıkladığı şeklinde bir televizyon kanalında yayınlanan haberin de ''yalan'' olduğunu söyledi. Scharping, ''Spiegel TV'' adlı magazin programda, kendisinin 30 Ağustos'ta Erebino kentinde Alman askerlerinin üslerine ulaşmak için izlediği yolu ve zamanını ilk kez açıkladığı şeklindeki haberin doğru olmadığını, bu bilgilerin çok daha önce açıklandığını belirtti. 
     Muhalefetteki Hıristiyan Demokrat Birlik Partisi CDU milletvekili Paul Breuer, Savunma Komisyonu toplantısı öncesinde yaptığı açıklamada, Scharping'in, söz konusu bilgileri açıklayarak Alman askerlerinin hayatını tehlikeye attığını iddia etmiş ve ''Aklı işte değil, havuz kenarındaki sevgilisinde'' diye konuşmuştu. Savunma Bakanı Scharping'in, Makedonya'daki Alman askerlerini ziyaret ettikten sonra İspanya'nın Mayorka adasında tatil yapan sevgilisinin yanına gitmesi muhalefet partilerinin tepkisine yol açmıştı. 







</TEXT>
</DOC>
