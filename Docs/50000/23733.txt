<DOC>
<DOCNO> 23733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur08.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Hükümet bundan sonra da uyum içinde çalışacak" 
</HEADLINE>
<TEXT>

     Başbakan Bülent Ecevit, 57. Hükümet'in, ağır ekonomik sorunlara, teröre ve yolsuzluğa karşı en kararlı mücadeleyi verdiğini ve yıllardır ihmal edilmiş reformları başlattığını belirterek, ''Hükümetimiz, bugüne kadar her alanda sürdürdüğü uyumlu ve kararlı çalışmaları bundan böyle de aynı uyum ve kararlılıkla sürdürecektir'' dedi. 
     Başbakan Ecevit, Bakanlar Kurulu toplantısının başlangıcında düzenlediği basın toplantısında, bugün ikinci yılını dolduran 57. Hükümet'in icraatlarını anlattı. 
     Ekonomik programın, gereklerinden hiçbir sapma olmadan, eksiksiz yerine getirildiğini ifade eden Ecevit, AB sürecinde hükümetin attığı adımların bundan böyle daha da hızlanacağını bildirdi. 
     ''Terörün belinin kırıldığını'' da belirten Ecevit, Güneydoğu ve Doğu Anadolu bölgelerindeki ekonomik ve sosyal kalkınmaya dönük çalışmaların daha da ivme kazanacağını kaydetti. 
     Ecevit, ''Kalkınmış, özgürlükçü ve çoğulcu demokrasinin egemen olduğu, aydınlık Türkiye'ye doğru adımlarımızı hızlanarak sürdüreceğiz'' diye konuştu. 
     57. Hükümet'in, ağır ekonomik sorunlara, teröre ve yolsuzluğa karşı en kararlı mücadeleyi vermekte ve yıllardır ihmal edilmiş reformları başlatmış bulunmakta olduğunu vurgulayan Ecevit, hükümetin, bugüne kadar her alanda sürdürdüğü uyumlu ve kararlı çalışmaları bundan böyle de aynı uyum ve kararlılıkla sürdüreceğini belirtti. 
     
     
     







</TEXT>
</DOC>
