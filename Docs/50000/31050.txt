<DOC>
<DOCNO> 31050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/dunya/dun01.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda'da gergin gün 
</HEADLINE>
<TEXT>

     Londra Milliyet 

     Kuzey İrlanda'da her yıl halkın yüreğini ağzına getiren milliyetçi Protestanların en büyük temsilcisi "Orange" tarikatının geleneksel yürüyüşü bu yıl alınan güvenlik önlemlerinin yoğunluğu sayesinde olaysız geçti. Portadown'da düzenlenen yürüyüş, her zamankinin aksine Katolik mahallesinden geçmezken, gönderilen tam teçhizatlı 2 bin 200 asker bölgede kuş uçurtmadı. Katoliklerin yaşadığı bölge ile yürüyüşün gerçekleşeceği 850 metrelik yol arasında 6 metre genişliğinde dikenli tel çekilirken adam başı bir asker düşmesi sayesinde en ufak bir olay yaşanmadı. 
     
     Çelik ve beton duvarlar 
     Güvenlik birimleri, Orange üyelerinin pazar ayini için gidecekleri Drumcree kilisesine giden güzergahta bulunan Drumcree köprüsü üzerine de büyük çelik ve beton duvarlar ördü. Drumcree kilisesine giderken Katoliklerin yoğun yaşadıkları Garvaghy caddesinden geçmek isteyen Protestanların yürüyüşleri, 4 yıldır iki mezhep arasında süren gerginlik yüzünden yasaklanmıştı. 
     



 DÜNYA 










</TEXT>
</DOC>
