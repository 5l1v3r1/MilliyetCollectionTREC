<DOC>
<DOCNO> 25375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko16.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada 1. seans böyle geçti 
</HEADLINE>
<TEXT>

     İMKB Ulusal-100 Endeksi dünkü kapanışa göre 172.49 puan kayıpla, 1. seansı 11,124.24 puandan tamamladı. 
     Hisse senetleri ortalama yüzde 1.53 oranında değer yitirdi. Borsa'da, dünkü 464 puanlık düşüşün ardından piyasalar, bugün de Bakan Sadettin Tantan'ın istifa edeceği yönündeki söylentilerden tedirgin oldu. Seans 11,127 puan seviyesinde satışlarla açıldı. Satışlar 10,961 puana kadar sürdü. Satışların hacimsiz gerçekleştiği gözlenirken, ilk bir saat 11,080 puanla geçildi. 
     İkinci yarıda daha da durgunlaşan piyasa, 11 bin seviyesinde yatay seyre girdi. Ulusal-100 Endeks, seansı kapanışa doğru gelen hafif alımlarla 11,124.24 puandan tamamladı. 
     Kapanışta mali endeks 195.23 puanlık kayıpla 16,299.36 puana, sınai endeksi 128.80 puanlık kayıpla 8,384.71 puana, hizmet endeksi de 122.92 puan kayıpla 6,309.28 puana geriledi. Böylece önceki kapanışa göre mali grup hisseler, ortalama yüzde 1.18, sınai grubu hisseler yüzde 1.51, hizmet grubu hisseler de yüzde 1.91 oranında değer yitirdi. 
     1. seansta işlem gören toplam 283 hisse senedinden 187'si değer yitirdi. 47 hisse senedi değer kazanırken, 49 hissenin fiyatında ise değişiklik olmadı. Seansta, 117 trilyon 267 milyar 760 milyon liralık işlem hacmi oluştu. 
     1. seansta Yapı Kredi Bankası, Garanti Bankası, Sabancı Holding, Tüpraş ve Akbank, en yoğun işlem gören hisseler oldular. 






</TEXT>
</DOC>
