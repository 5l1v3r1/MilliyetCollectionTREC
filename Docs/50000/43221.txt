<DOC>
<DOCNO> 43221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko12.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lufthansa Antalya'yı seçti 
</HEADLINE>
<TEXT>

     ABD'deki terörist saldırıların ardından, dünyanın en büyük havayolu şirketlerinden Lufthansa, Kuveyt ve Dubai'ye sefer yapan uçaklarının yakıt ikmali ve teknik bakımı için uçaklarını Antalya Havalimanı'na indirmeye başladı. 
     Devlet Hava Meydanları İşletmesi DHMİ Antalya Havalimanı Başmüdürü Hasan Özşahin, Lufthansa'nın geçen pazardan itibaren, haftada 30 uçağını teknik iniş için Antalya'ya yönlendirdiğini bildirdi. Lufthansa'nın bu uçaklarının, ABD'deki terörist saldırılardan önce, sefer yaptıkları ülkelerde yakıt ikmali ve teknik bakımlarının yapıldığını kaydeden Özşahin şunları söyledi 
     "Lufthansa'nın Kuveyt ve Dubai'ye sefer yapan uçakları artık Antalya'ya teknik iniş yapıyor. Antalya'ya boş gelen uçaklar 1 saat kadar Antalya'da kalıyor ve teknik bakımları yapılıyor. Uçağın pilotları ve hosteslerinden oluşan 8 - 10 kişilik ekip, 1 - 4 gün arasında Antalya'daki otellerde dinleniyor. Teknik bakımı ve yakıt ikmali tamamlanan uçaklar, dinlenen ekiple birlikte yolcu alacağı havaalanlarına uçuyor. Onların yerine, yeni bir uçak ve ekip geliyor." 
     Özşahin, Lufthansa'nın Antalya'yı "güvenli ve yeterli" bulduğu için tercih ettiğini de anlatarak, "Haftada 30 uçak Antalya'ya gelecek. Bu uçaklara yakıtı biz satacağız, uçakların teknik bakımlarını biz yapacağız. Uçak personeli de burada tatil yapacak. Bu işlerden de para kazanacağız" diye konuştu. 







</TEXT>
</DOC>
