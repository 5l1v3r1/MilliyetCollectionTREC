<DOC>
<DOCNO> 17622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/yazar/bila.html </URL>
<DATE> 2001/04/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Gülen çocuklar, kaçırılan paralar 
</HEADLINE>
<TEXT>

     Bugün 23 Nisan, Ulusal Egemenlik ve Çocuk Bayramı. 
     Büyük Atatürk'ün bütün dünyaya hediye ettiği tek ve ilk çocuk bayramı. 
     Ulusal Egemenlik ve Çocuk Bayramı'nın önce "çocuk" cephesine bakalım. 
     NTV ekranında "gülen çocuk" figürleri görüyoruz. Bağışlar yükseldikçe yanıp sönerek gülümseyen çocuk sayısı artıyor. Çocuk Bayramı'nda, çocuklara en anlamlı hediyeyi Eğitim Gönülleri Vakfı ve NTV'nin verdiğini söyleyebiliriz. Vakıf Başkanı İbrahim Betil'i ve NTV'yi kutlamalıyız. "Bir milyon çocuğa eğitim desteği" kampanyasıyla, on binlerce çocuğun yüzünde beliren gülümsemeyi, bu sıkıntılı günlerde bütün ülkenin yüzüne yansıttı. Gülümsemenin milyonu bulacağı ve aşacağına kuşku yok. 
     Aylarca deprem bölgesine kendi olanaklarıyla yardım için koşan Türk halkı, çocuklarımızın masum yüzlerine "gülücük" kondurmak için de aylarca, yıllarca koşacaktır. 
     NTV ekranındaki banttan geçen isimler, bu yıl, 23 Nisan'ı gerçek bir çocuk bayramına dönüştürmenin onurunu yaşam boyu taşıyacaklardır. 
     İsimleri "kırmızı bülten" bantlarından geçenler de, çocuklarımızın geleceğini çalmanın utancını taşıyacaklardır. 
     İbrahim Betil'in, her 25 milyon liralık bağış geldiğinde, "size teşekkür olarak ancak, bir çocuk gülümsemesi gönderebiliyoruz" dediği saatlerde, kampanyaya on çocuğun yüzünü güldürerek katılan, Devlet Bakanı Kemal Derviş de Antalya'da, "Türkiye'nin borç stokunun gayri safi milli hasılasının yüzde 70'ne" ulaştığını açıklıyordu. 
     Bu borç çocukların aldığı borç değil elbette, ama onların ödeyeceği borç. Onların geleceğini peşinen yiyenlerin bıraktığı borç... 
     Bu borcun sadece yüzde 20'sine yakını bankaları soyup, paraları yurtdışına kaçıranların taktığı borç. Türkiye'nin kucağına "kriz" bırakan borç. 
     Bu noktada bayramın "ulusal egemenlik" cephesi gündeme geliyor. 
     Bu borcun, bu hırsızlıkların "ulusal egemenliği" nasıl yaraladığı, Derviş'in çizdiği tabloda, yurtdışından beklenen "mali destek"te, ABD'nin, IMF'nin, G - 7'lerin, "para vermeden önce yaptıkları sorgulama"da açıkça görülüyor. 
     Ulus, fakiriyle zenginiyle, geleceği çalınmış çocuklara yağdırdığı yardımlarla onurunu gösteriyor. 
     Devlet de, halktan çalınan paraları, çocukların cebinden aşırılan paraların, hırsızların yakasına yapışıp gerçek sahiplerine "iade" edilmesini sağlamalıdır. Sağlamalıdır ki, bayramın "Ulusal Egemenlik" cephesi de tamam olsun. 
     
     





İlber Ortaylı... 


Gülen çocuklar, kaçırılan paralar 


Normalini özlemişiz 


O'Neill ve bizdeki yangın 


Çıkış yolu 


Silah oyunu tutmadı 


Ayıptır ayıp 


1 milyon çocuk 


Biz bu filmi görmüş müydük 


25 milyon TL bir çocuğun bir yılını kurtarıyor 


"Bizim gidecek başka ülkemiz yok" 


</TEXT>
</DOC>
