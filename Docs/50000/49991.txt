<DOC>
<DOCNO> 49991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun27.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de nükleer terörist saldırı korkusu... 
</HEADLINE>
<TEXT>

     ABD'de resmi makamların kimyasal, biyolojik ve hatta nükleer terörist saldırısı tehdidini değerlendirdikleri bildirildi. 
     New York Times Gazetesi, ABD'de yaşanan korkuyu birinci sayfasına taşıdı ve yetkililerin tehdidin her zamankinden daha ciddi olduğu sonucuna vardıklarını yazdı. 
     Haberde, Amerikalı yetkililerin, ''yolcu uçaklarını kaçırarak Dünya Ticaret Merkezi'nin ikiz kulelerini yerle bir eden teröristlerin, ellerinde gerekli teknoloji bulunduğu takdirde nükleer silah kullanmaktan da kaçınmayacakları'' kanısında oldukları kaydedildi. 
     Pakistan'ın atom sırlarının Usame Bin Ladin'in eline geçmesinden de endişe edildiğini yazan gazete, ilk sayfadaki bir başka haberinde, Pakistan atom bombasının babası sayılan 3 uzmanın bu bağlamda İslamabad'da tutuklandıklarını ve halen sorgulandıklarını duyurdu. 
     Gazete, tutuklanan bu uzmanların kimliklerini Sultan Beşirüddin Mahmut, Mirza Yusuf Baig ve Abdül Mecid olarak verdi. Bu uzmanlarca yapılan Pakistan atom bombası, Hindistan'ın 1998 yılında yaptığı denemeden hemen sonra ülkenin batısındaki çöllük bir arazide denenmişti. 
     Pakistan gazeteleri, 3 uzmanın sorgusuna ABD'nin Federal Soruşturma Bürosu FBI ve Merkezi Haberalma Teşkilatı CIA 
     ajanlarının da katıldığını belirtirken, New York Times Gazetesi, ''uzmanların, ABD'nin kaygılarını haklı çıkaracak şekilde teröristlere atom sırları verip vermedikleri konusunda açıklama yapmadıklarını'' kaydetti. 
     






</TEXT>
</DOC>
