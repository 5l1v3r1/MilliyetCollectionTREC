<DOC>
<DOCNO> 1915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur16.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Komitesi "Prof. Beyaz'a saldırı Kubilay vakası kadar vahimdir" 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Kemal Gürüz, Marmara Üniversitesi MÜ İlahiyat Fakültesi Dekanı Prof. Dr. Zekeriya Beyaz'a yapılan saldırıyla ilgili olarak, ''Bu saldırı Türk Milletine, Cumhuriyet'e, yüce dinimize yapılmıştır. Kubilay olayı kadar vahim bir olaydır. Şiddetle kınıyoruz'' dedi. 
     Rektörler Komitesi, YÖK Başkanı Prof. Dr. Kemal Gürüz'ün başkanlığında YÖK'te toplandı. Yaklaşık 1 saat süren toplantının ardından Prof. Dr. Gürüz, gazetecilere, Prof. Dr. Zekeriya Beyaz'a yapılan saldırıya ilişkin Rektörler Komitesi adına açıklama yaptı. 
     Prof. Dr. Beyaz'a yapılan saldırıyı, ''alçakça ve vahşice'' olarak niteleyen Prof. Dr. Gürüz, şiddetle kınadıklarını bildirdi. 
     Saldırıya ilişkin bilgi verirken Prof. Dr. Beyaz'a saldıran kişinin, ''şahdamarına, kalbine yakın bölgeye ve dalağa yakın yere bıçak sapladığını'' bunların ölümcül darbeler olduğunu vurgulayan Prof. Dr. Gürüz, şunları söyledi 
     'Bu saldırı, Türk milletine, Cumhuriyet'e, yüce dinimize yapılmış bir saldırıdır. Şiddetle kınıyoruz. Kubilay vakası kadar vahim bir olay olarak görüyoruz. Düşünün ki bir dekan öğrencileri karşısına alıyor, Anayasa Mahkemesi'nin aldığı kararlara herkesin uyması gerektiği konusunda nasihat veriyor. İçlerinden biri saldırıyor ve elini kolunu sallayarak gidiyor... Bu saldırı, Türkiye Cumhuriyeti'ne yapılmış bir saldırıdır.'' 
     Bu saldırıyla ilgili olarak ''bazı kesimlerden tık çıkmadığını'' vurgulayan Prof. Dr. Gürüz, şöyle devam etti 'Türkiye'de herkes aklını başına almak zorundadır. Türk üniversiteleri cumhuriyetin üniversiteleridir. Türk milletinin malıdır. Bu topraklar üzerinde devlet bir tanedir, Türk devletidir. Cumhuriyettir, bayrağı tektir, dili tektir, vatan tektir. Türkiye Cumhuriyeti adı üstünde, Türkler'in devletidir ve idare şekli cumhuriyettir. Bunu sonuna kadar korumaya kararlıyız. Şahıslarımıza maliyeti ne olursa olsun hiçbir şekilde milim geriye gitmemiz söz konusu değildir. Bunu her vesileyle söyledik ve söylemeye devam edeceğiz.'' 




</TEXT>
</DOC>
