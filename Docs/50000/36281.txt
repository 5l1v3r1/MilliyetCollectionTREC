<DOC>
<DOCNO> 36281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur17.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcısı Başbakan Yardımcısı Özkan'a yanıt verdi... 
</HEADLINE>
<TEXT>

     Ankara DGM Cumhuriyet Savcısı Nuh Mete Yüksel, Devlet Bakanı ve Başbakan Yardımcısı Hüsamettin Özkan hakkında hazırlayıp Adalet Bakanlığı'na gönderdiği yazı ile ilgili Özkan'ın açıklamasına ilişkin olarak, ''Hukukun siyasallaşması diye bir olay mümkün değil. Olsa olsa siyasetin hukuka etkisi, baskısı olabilir'' dedi. 
     Ankara DGM Savcısı Yüksel, DGM çıkışında gazetecilerin sorularını yanıtladı. 
     Yüksel, bir gazetecinin Devlet Bakanı ve Başbakan Yardımcısı Hüsamettin Özkan'ın ''Etibank'ın soyulmasını devam ettirmek ve çeteye yardımcı olmak şeklinde sadece benim suçlanmış olmam, hukukun siyasi amaçlara nasıl alet edildiğini açıkça ortaya koymaktadır'' şeklindeki ifadesini hatırlatarak, bu konudaki görüşlerini sorması üzerine ''Bütün belgelerimiz, delillerimiz, hazırladığımız dosyanın içindedir. Hukukun siyasallaşması diye bir olay mümkün değil. Olsa olsa siyasetin hukuka etkisi, baskısı olabilir'' diye konuştu. 
     Bir gazetecinin Hüsamettin Özkan'ın ''Savcıların bakan hakkında fezleke hazırlama yetkisi yok'' şeklindeki sözlerini hatırlatması üzerine de Yüksel, Adalet Bakanlığı'na gönderdiği belgenin fezleke olmadığını, ''bir nevi bilgi yazısı'' olduğunu kaydetti. 
     Yüksel, Adalet Bakanlığı'na böyle bir bilgi göndermeye engel hiçbir hükmün bulunmadığını belirterek, ''Ben görevimi yaptım. Bunu engelleyen ne Anayasa'da ne de diğer yasalarımızda hiçbir hüküm yok'' diye konuştu. 
     DGM Savcısı Nuh Mete Yüksel, ''İlk başta neden fezleke denildi '' şeklindeki soruyu da ''Yanlış kullanıldı'' diye yanıtladı. 
     
     
     
     







</TEXT>
</DOC>
