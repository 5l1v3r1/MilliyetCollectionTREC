<DOC>
<DOCNO> 24679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/soneko06.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta böyle geçti 
</HEADLINE>
<TEXT>

     ABD Doları, geçen hafta Avrupa borsalarında önemli para birimlerinin çoğu karşısında değer kazandı. 
     Amerikan ekonomisinin zayıflığına dair bazı olumsuz göstergelerin olumsuz etkisiyle, ABD Doları, New York borsasında geçen haftayı gerileyerek kapadı. 
     ABD'de Mayıs ayında yüzde 4.5 olan işsizlik oranının sekiz aydır ilk kez Nisan'da yüzde 4.4'e düşmesine karşın, imalat sanayinde faaliyetlerin 10 aydır sürekli düşmesi, işsizlik oranının gelecek aylarda yükseleceği endişesine neden oldu. 
     Uzmanlar, ABD ve yabancı şirketlerarası birleşmeler ve satınalmalar ile diğer sermaye akışlarının döviz kurlarını önemli ölçüde etkilediğini belirtiyorlar. 
     Bazı borsacılar, Amerikan ekonomisindeki zayıflama nedeniyle, Ocak ayından beri dolar satılıp euro alındığını, ancak, euro'nun da değer kaybetmeye devam ettiğini kaydediyorlar. 
     New York'ta euro dolar karşısında 2001 yılının yeni bir düşüş rekorunu kırıp 84.30 sente kadar indikten sonra toparlandı ve 84.76 sentten kapandı. New York'ta dolar 119.14 yenden 119.04 yene geriledi. 
     Londra Borsası'nda Pazartesi günü 85.88 sentten işlem gören euro, Cuma günkü kapanışta 84.76 sente indi. 
     Menkul kıymetler borsaları 
     İşlem hacmi bakımından New York menkul kıymetler borsası Wall Street'te Dow Jones Endeksi geçen hafta 78.47 puan kayıpla 10,990.41 puana indi. Nasdaq Bileşik Endeksi de 101.59 puan yüzde 4.5 oranında düşüşle 2,149.44 puana indi. 
     Wall Street'te işlem gören hisse senetlerinin toplam değeri bir yıl öncesinde 13 trilyon 734 milyar dolar iken geçen hafta 178 milyar 420 milyon dolarlık değer kaybıyla 11 trilyon 671 milyar dolara düştü. 
     Wall Street bu yıl epey dalgalı seyrediyor. Nasdaq Endeksi yedi haftada yüzde 41'i aşkın oranında puan kazandıktan sonra beş günde yaklaşık yüzde 10 puan kaybetti. İki ayda yüzde yüzde 20 yükselen Dow Jones Endeksi de altı seansta yüzde 4 oranında geriledi. 
     ABD Merkez Bankası'nın faiz oranlarını peşpeşe düşürmesinin ekonomiye canlılık kazandırıp, şirketlerin Ocak-Mart ve Nisan-Haziran dönemi karlılıklarında artış beklentisi borsayı yükseltmişti, ancak, daha sonra, ekonomiye dair zayıf veriler düşüşlere neden oldu. 
     Borsacılar, Wall Street'te gelecekte bahar başındaki gibi yükseliş bekliyor. Borsacılara göre, ekonomik göstergeler durgunluktan daha iyi bir duruma işaret ederken, şirketlerin ve analistlerin yatırım derecelendirmelerini düşürmesi, borsayı kısa vadede dalgalandırıyor. 
     







</TEXT>
</DOC>
