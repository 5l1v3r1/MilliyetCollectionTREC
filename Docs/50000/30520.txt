<DOC>
<DOCNO> 30520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sonspo13.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'den tepki "Rapaiç gelince terleyecek" 
</HEADLINE>
<TEXT>

     Fenerbahçe Teknik Direktörü Mustafa Denizli, bugün takımla birlikte antrenmana katılması beklenen, ancak İstanbul'a gelişinde rötar yapan Milan Rapaiç'e ceza uygulayacağının sinyallerini verdi. 
     Samandıra'da gerçekleştirilen idman sırasında, basın mensuplarıyla sohbet eden Denizli, bir gazetecinin Rapaiç'in gelişinde rötar yapması ile ilgili sorusuna, ''Her tatilin bir bedeli vardır. Rapaiç geldiğinde, gerekli terlemeyi yapacak'' diye cevap verdi. 
     Denizli, taraftara da bir mesaj vererek, satışa çıkan kombine biletleri almalarını istedi. Tecrübeli teknik adam, ''Taraftarımız biletleri bir haftada tüketsin. Şimdiden biletlerini alarak, bu büyük takımı seyretmekten yoksun kalmasınlar'' dedi. Fenerbahçe'ye transfer olacağı yönünde spekülasyonlar yapılan Yugoslav Pjanoviç'e de değinen Denizli, ''Şimdi Pjanoviç'i alacak kadar lüksümüz yok. Yabancı transferini şu an için düşünmüyorum. Ancak Şampiyonlar Ligi ön eleme maçını geçebilirsek, o zaman yabancı transferini düşünebilirim'' diye konuştu. 
     







</TEXT>
</DOC>
