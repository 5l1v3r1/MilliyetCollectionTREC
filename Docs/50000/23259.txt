<DOC>
<DOCNO> 23259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/ekonomi/eko03.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Takasta kur uzlaşması 
</HEADLINE>
<TEXT>

Hazine Müsteşarlığı, Türk Lirası bonoların dövize endeksli uzun vadeli tahvillerle değiştirilmesinde cari döviz kurunun kullanılması konusunda bankalarla uzlaştı 
     EKONOMİ SERVİSİ 

     Hazine Müsteşarlığı yetkilileri ile bankacılık sektörü temsilcileri TL bonoların dövize endeksli tahvillerle değiştirilmesine ilişkin borç takasında cari kurların kullanılması konusunda anlaşmaya vardı. 
     15 Mayıs’tan bu yana piyasanın gündemini meşgul eden borç takası swap konusunda dün Hazine ile takasın şartları konusunda rapor hazırlayan uluslararası yatırım bankası Lazard’ın yetkilileri biraraya geldi. Toplantıdan sonra bir açıklama yapılmazken Hazine yetkilileri toplantının ardından bankalarla ikinci bir toplantıya girdi. 
     
30’u aşkın bankacı katıldı      Ekonomik program, piyasadaki gelişmeler, Hazine ihaleleri gibi konuların ele alındığı öğrenilen toplantıda en önemli konu borç takası oldu. 
     Yapı Kredi Yeniköy Korusu tesislerinde yapılan toplantıya, 30’u aşkın bankanın ağırlıklı olarak fon yönetiminden sorumlu yöneticileri katıldı. 
     Özellikle iç borç takası konusunun çabuk sonuçlanması ve gündemde bu kadar durmaması gerektiğini vurgulayan Hazine Müsteşarlığı yetkilileri, bu işlemin cari kurdan başka bir biçimde yapılmasının mümkün olmadığını, bankaların bunu kabul etmiş durumda olduklarını ve artık bu yönde bir taleplerinin bulunmadığını bildirdiler. 
     
Rapor bekleniyor      Yetkililer, iç borç takası ile ilgili rapor hazırlayacak Lazard’ın çalışmasının bitmesinin beklendiğini, dün bu konuda bir görüşme yapıldığını, çarşamba günü de Ankara’da bu konunun ele alınacağını kaydettiler. 
     
IMF’yle de görüşülecek      Hazine’nin, TL cinsinden iç borcun bir kısmının dövize dönüştürülmesini amaçlayan iç borç takası swap konusunu IMF heyetiyle de görüşeceği öğrenildi. IMF kaynaklarından aldıkları bilgiye göre, bankacılık sektörü ile görüşmelerine devam eden Hazine yetkilileri, 1 Haziran’da çalışmalarına başlayacak olan Juha Kahkonen başkanlığındaki heyetle de tartışacak. IMF yetkilileri, takas konusunun önemli olduğunu, bu konunun, iç borçlanmada vadelerin uzatılması amacıyla Niyet Mektubu’nda da yer aldığını, bu nedenle, Hazine ve bankacılık sektörü arasındaki görüşmelerin sonucunun kendileriyle de ele alınacağını vurguluyorlar. 
     
Faiz restinin bedeli IMF kaynağından      ANKARA Milliyet 

     Piyasa ile inatlaşmaya girdiği için geçen ihalede planlananın altında borçlandığı yönündeki haberlere, Hazine’den dolaylı yanıt geldi. Hazine, borç ödemesinin 1.5 milyar dolarlık bölümünün IMF’den sağlanan kaynaktan yapıldığını açıkladı. Dün yapılan açıklamada, program çerçevesinde uluslararası kuruluşlardan 2001 yılında sağlanacak dış kaynağın 9.6 milyar dolarlık bölümünün, Hazine’nin borçlanmasının kolaylaştırılması amacıyla kullanılmasının kararlaştırıldığı hatırlatıldı.Açıklamada, IMF’den bu ay gelen 3.8 milyar doların 1.5 milyar dolarının, 23 Mayıs’taki borç itfasında kullanıldığı bildirildi. Hazine’nin bu kaynağı kullanmak için Merkez Bankası’na aynı miktarda dövize endeksli devlet iç borçlanma senedi ihraç ettiği de kaydedildi. 
     



 EKONOMİ 

























</TEXT>
</DOC>
