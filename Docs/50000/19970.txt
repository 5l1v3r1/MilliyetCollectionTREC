<DOC>
<DOCNO> 19970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/son/sondun16.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da cumhurbaşkanlığına 817 aday 
</HEADLINE>
<TEXT>

     İran'da 8 Haziran'da yapılacak cumhurbaşkanlığı seçimi için rekor sayıda, 817 kişi aday olurken, en büyük sürprizi adaylık süresinin bitmesine kısa bir süre kala başvuruda bulunan Savunma Bakanı Oramiral Ali Şamkani yaptı. 
     İRNA'nın haberine göre, İçişleri Bakanlığı toplam 817 kişinin adaylık başvurusunda bulunduğunu, başvuruların 464'ünün son kayıt günü olan dün yapıldığını açıkladı. 
     Başvuranların aday olup olmama şartlarına sahip olduğuna karar verecek olan Anayasayı Koruyucular Konseyi'nin bugün başlayan incelemesi, en geç 16 Mayıs'ta sona erecek ve 19 Mayıs'ta başlayacak seçim kampanyası oy verme gününden iki gün önce 6 Haziran'da bitecek. 62 milyon nüfuslu ve 15 yaşından gün alan herkesin oy kullanma hakkına sahip olduğu İran'da, 42 milyon dolayında kayıtlı seçmen bulunuyor. 
     Hatemi kabinesinin Savunma Bakanı Oramiral Şamkani'nin sürpriz adaylığı, şimdiye kadar rakipsiz görünen Cumhurbaşkanı Muhammed Hatemi'ye karşı ilk defa ciddi bir adayın çıktığı ve muhafazakarların Şamkani'yi 46 destekleyebilecekleri yorumlarına neden oldu. Aday kaydı yaptırdıktan sonra açıklama yapmadan seçim merkezinden ayrılan Şamkani, gazetecilere dağıttığı yazılı açıklamasında, ''Sağ ya da sol diye bilinen hiçbir parti ve gruba bağlanmayacağım. Şeriata dayalı siyasi gelişme ve özgürlüğe inanıyorum ve şeriatın yasal özgürlüklerini tehdit etmek isteyenlerin yanıldıklarını düşünüyorum'' dedi. 






</TEXT>
</DOC>
