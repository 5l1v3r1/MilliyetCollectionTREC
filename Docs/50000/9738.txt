<DOC>
<DOCNO> 9738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sonspo02.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'den Fiorentinalılara buruk veda 
</HEADLINE>
<TEXT>

     Fiorentinalı futbolcularla dün son olarak vedalaşma isteği engellenen Teknik Direktör Fatih Terim, büyük bir takıma gitmek istediğini belirterek, ''Belki 2 yıl sonra Floransa'ya döner, arkadaşım Antognioni ile büyük Fiorentia için çalışmaya devam ederiz'' dedi. 
     Terim, İstanbul'a gitmeden önce futbolculara veda etmek isteğinin kulüp tarafından önlenmesiyle ilgili olarak, ''Sadece çocukları kucaklamak istedim. 5 dakika bile izin vermediler'' diye konuştu. İtalyan gazetecilerce uğurlanan Terim, geleceğe ilişkin ilginç açıklamalarda bulundu. 
     Terim, istifadan hemen sonra Beşiktaş'ın kendisine teknik direktörlük teklif ettiğini belirterek, şunları söyledi 
     ''Teşekkür ederek, diğer Türk kulüplerine olduğu gibi onlara da hayır dedim. Yurtdışında çalışmak istiyorum. İtalya'da belki de Milan'da. Neden olmasın. Bugün istediğim kulüple imza atabilirim. Sanırım olanlardan sonra herkes Fatih Terim'in kim olduğunun hesabını yaptı. Eğer para, hayatta ve insanın cesaretinden önce geliyorsa hiçbir anlam taşımaz.'' 
     Fatih Terim, büyük bir takıma gitmek istediğini ifade ederek, ''İngiltere'ye gitmek daha kolay olur. Barcelona, Milan, Inter, büyük takımlar. Belki 2 yıl sonra Floransa'ya döner ve arkadaşım Antognioni ile kaldığımız yerden büyük Fiorentina için çalışmaya devam ederiz'' dedi. 
     Fatih Terim'in açıklamaları, İtalyan basınında geniş yer alırken, takımdan ayrılış haberleri, Corriera Della Sport gazetesince, ''Cecchi Gori'den, Terim'e son kez hayır'', La Gazetta Dello Sport gazetesince de ''Terim'den Floransa'ya güle güle' başlıklarıyla verildi. Gazeteler, yaptıkları yorumda, ''İmparatorun, Fiorentina'daki macerası sona erdi, şimdi başka bir maceraya koşacak. O, Floransa şehrinin idolü oldu'' denildi. Terim, İtalyan RAI3 televizyonuna İtalyanca verdiği demeçte de ''Bir gün Floransa'ya döneceğim. Burada çok güzel anlarım oldu. Hoşçakal Floransa'' diye konuştu. 




</TEXT>
</DOC>
