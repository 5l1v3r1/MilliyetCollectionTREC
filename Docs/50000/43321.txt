<DOC>
<DOCNO> 43321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/guncel/gun08a.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinn Fein’den DHKP C’ye destek 
</HEADLINE>
<TEXT>

IRA’nın siyasi kanadı Sinn Fein’in yöneticilerinden Maskey’in DHKP - C üyeleriyle görüşmesi ABD’yi kızdırdı 
     NEVSAL ELEVLİ Londra 

     Geçtiğimiz pazar günü Türkiye’de tutuklanıp serbest bırakılan Sinn Fein üst düzey yetkililerinden Alex Maskey’in terör örgütü DHKP - C üyeleriyle teması Washington’ı kızdırdı. 
     İngiltere’nin saygın gazetelerinden Daily Telegraph’taki habere göre, İrlanda Cumhuriyetçi Ordusu’nun IRA siyasi kanadı Sinn Fein’in yöneticilerinden Maskey’in Türkiye’de DHKP - C’yle teması üzerine, Beyaz Saray, CIA ve Ankara’daki Amerikalı diplomatlar geniş çaplı soruşturma başlattı. Gazeteye göre, Maskey’in Türkiye’deki temasları, araları açık olan Bush yönetimiyle İrlandalı cumhuriyetçilerin ilişkilerini daha da gerginleştirdi. ABD Dışişleri Bakanlığı’nın, Sinn Fein ile DHKP - C’nin arasındaki ilişkileri araştırdığını belirten gazete, yazısını şöyle sürdürdü 
     "İki kez IRA şüphelisi olarak interne edilen Maskey, geçtiğimiz pazar, açlık grevindekilerin aileleriyle görüştü. DHKP - C, yayımladığı bildiride ABD’deki saldırılara destek verdi. Bu saldırılardan bir gün önce de bir suikast bombası, İstanbul’da iki polisin ölümüne, 20 kişinin de yaralanmasına yol açtı. Son olaylardan dolayı ABD’de oluşan hava nedeniyle Maskey’in Türkiye gezisi, Washington’da dehşet verici ve akıl almaz olarak karşılandı." 
     



 GÜNCEL 






















</TEXT>
</DOC>
