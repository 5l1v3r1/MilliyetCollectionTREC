<DOC>
<DOCNO> 8353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun11.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de binlerce işsiz yürüdü 
</HEADLINE>
<TEXT>

     Latin Amerika'nın üçüncü büyük ekonomisine sahip Arjantin'deki ekonomik durgunluk nedeniyle işsiz kalan binlerce kişi gösteri yaptı. 
     Polise göre, başkent Buenos Aires'e yaklaşık 30 kilometre mesafedeki La Matanza kentinden başlayarak başkentteki Çalışma Bakanlığı önünde sona eren yürüyüşe 15 bin kişi katıldı. 
     Sendikaların öncülük ettiği yürüyüşe katılanlar, hükümetin söz verdiği gıda ve tıbbi yardımı alamadıklarını söylediler. Ülkenin en aktif sendikalarından Arjantin İşçileri Merkezi Başkanı Victor de Gennaro, gösteride yaptığı konuşmada, ''İnsanlar açlıktan ölüyor. Gıda ihraç eden ülkede insanların açlıktan ölmesi yüzünüze vurulan bir tokat'' dedi. De Gennaro, 4-5 Nisan'da genel grev çağrısında bulunacağını ve diğer sendikaların desteğini arayacağını belirtti. Dünya Bankası, Arjantin'de 13 milyon insanın yoksulluk içinde yaşadığını tahmin ederken, işşizlik oranının yüzde 15 olduğu kaydediliyor. Yaklaşık 36 milyon nüfuslu Arjantin'de hükümet verilerine göre, sadece Buenos Aires'de, 3.5 milyon kişi yoksulluk sınırı altında bulunuyor. 




</TEXT>
</DOC>
