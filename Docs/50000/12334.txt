<DOC>
<DOCNO> 12334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/spor/ybjkgok.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma’nın nesi var 
</HEADLINE>
<TEXT>

     ATTİLA GÖKÇE 

     Pascal Nouma, İnönü’de oynanan Beşiktaş - Trabzonspor derbisinde herkesin yadırgadığı suskun ve durgun bir tablo çizdi. Seyirci ile sevgi ve sempatiye dayanan duygu alışverişine girişmedi. Savunma - orta alan - ileri uç kimlikleriyle üç kişilik performans sergileyen çabasını arayanlar da şaşırdılar. 
     Attığı gollerden sonra Scala’ya koşup sarılan, İtalyan hocayı öperek sevgi tazeleyen Fransız futbolcu, Daum’a karşı soğuk bir tavır mı takınıyordu 
     Hemen söyleyelim Nouma dertli, sıkıntılı... Bu sıkıntı Daum’la ilgili değil. Aksine, Daum, Nouma’nın performansından en etkili biçimde yararlanmak için yeni bir arayış içinde. 
     Peki sıkıntısı ne 
     Nouma, duygusal bir futbolcu. Arkadaşlığın en önemli kriterlerinden biri olan dayanışmanın da en iyi örneklerini veriyor. Takımda paraya ihtiyacı olan arkadaşları için kendi hesabından 50 bin dolar çekip beş kişiye onar bin dolar vermesi, hepsini duygulandırmış... 
     Ne var ki, arkadaşlık anlayışı, Pascal’a göre doğru yorumlanmamış. Takım arkadaşları şakayı o kadar kakaya çevirmişler ki, evli ve çocuk sahibi futbolcunun cinsel tercihi bile tartışma konusu olmuş. 
     Yetmezmiş gibi, nerede ne yaptıysa, medyada haber ve görüntü olarak geniş bir Nouma menüsünün futbolseverlere sunulmasından fazlasıyla rahatsız oluyor. Bu konudaki yanlış anlaşılmalardan dertli "Benim kameramanlara yaptığım her türlü şaka, prime time’da geniş izleyici kitlelerine sunuluyor. Oysa kimse kameramanların bana yaptığı şakayı bilmiyor, görmüyor. Ne yapayım yani, benim kameram yok ki " Pascal Nouma "Ben güçlü - kuvvetli, koşmaktan yorulmayan bir futbolcuyum. Galatasaraylı Jardel, asla benim gibi koşamaz. Ama o istediği gibi top alıp golünü atıyor. Bana atılan toplar Jardel’e atılanların yarısı kadar değil" diyor. 
     Medyanın yoğun ilgisi, arkadaşlarının anlayamadığı tavırları ve maç içindeki iletişim kopuklukları canını sıkmış. O nedenle iki yıl için anlaşma yaptığı Beşiktaş’tan sezon sonunda ayrılmaya karar vermiş. Kendisini anlayan tek kişi Başkan Serdar Bilgili... Onunla görüşüp "Müsadenizle" diyecek. 
     Bilgili biraz da "ilgili" davranırsa, Beşiktaş Pascal’ı kazanır... 
     Aksi halde, Abbas yolcu 


 SPOR 























</TEXT>
</DOC>
