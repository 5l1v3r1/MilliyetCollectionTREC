<DOC>
<DOCNO> 45602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/soneko03.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
G-7'de Türkiye'ye yardım da tartışıldı... 
</HEADLINE>
<TEXT>

     G-7 ülkelerinin Washington'da düzenlenen maliye ve hazine bakanları toplantısında Türkiye de ele alınırken, bakanlar, Ankara'ya muhtemel bir ek kaynağın, ikili değil uluslararası finans kuruluşları aracılığıyla gerçekleşebileceğinin işaretini verdiler. 
     ABD, İngiltere, Fransa, Almanya, İtalya, Japonya ve Kanada'nın maliye veya hazine bakanlarının katıldığı toplantının ana konuları, 11 Eylül'de ABD'de düzenlenen terörist saldırıların ardından dünya ekonomisinin durumu ve terörizme karşı alınacak önlemler oldu. 
     Toplantıya ev sahipliği yapan ABD Hazine Bakanı Paul O'Neill, görüşmede Türkiye'nin ele alınıp alınmadığı şeklindeki soruya, ''Uluslararası finans kuruluşlarını görüştük. Bu kuruluşların nasıl daha iyi faaliyette bulunacağını ele aldık. Bazı ülkelerin durumunu da konuştuk ve bu ülkeler arasında Türkiye de vardı'' dedi. 
     O'Neill, ''Tek tek ülkelere yardımda bizim tercih ettiğimiz vasıta, uluslararası finans kuruluşlarıdır'' diyerek, Türkiye'nin talep ettiği ek dış finansmanın karşılanması durumunda, bunun, ikili değil, IMF ve Dünya Bankası gibi kuruluşlar aracılığıyla olabileceğinin işaretini verdi. 
     G-7 bakanları adına yayımlanan ortak bildiride de, ''Son gelişmelerden olumsuz etkilenen ülkeler, güçlü ekonomik büyüme ve sürdürülebilir özel sermaye akımı için gereken koşulları yaratmalı. 
     Uluslararası finans kuruluşları da yardıma hazır olacaklar'' denildi. 
     






</TEXT>
</DOC>
