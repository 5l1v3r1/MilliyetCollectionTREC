<DOC>
<DOCNO> 32932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/ekonomi/eko02.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kira artışlarında yüzde 10 sınırı kalktı 
</HEADLINE>
<TEXT>

Anayasa Mahkemesi, gayrimenkul kiraları hakkındaki yasanın, 2001 yılında kira artışlarını yüzde 10’la sınırlayan geçici maddesini iptal etti 
     ANKARA Milliyet 

     Anayasa Mahkemesi, Kira Yasası’nın kiraların bu yıl yüzde 10 oranında artırılmasını öngören maddesini Anayasa’ya aykırı bularak iptal etti. 
     Anayasa Mahkemesi’nin dünkü oturumundan sonra bu yöndeki kararını açıklayan Başkanvekili Haşim Kılıç, kiraların bu yıl yüzde 10’dan fazla artırılamayacağını düzenleyen maddenin oybirliğiyle iptal edildiğini duyurdu. 
     Yüksek Mahkeme, değişen ekonomik koşullar ve yaşamın diğer alanlarındaki fiyat artışlarının yüzde 10’un üzerinde olduğu ve bu durumun Anayasa’nın "mülkiyet hakkı" esasına aykırı ve eşitsiz bulunduğu değerlendirmesini yaptı. 
     
     Yaklaşık 4 ay etkili olacak 
     İptal kararının gerekçesi, Resmi Gazete’de yayımlanıncaya kadar yüzde 10 sınırı geçerli olacak. Bu süre içinde yapılan kira sözleşmeleri en fazla yüzde 10 artış esasına göre düzenlenecek. Başkanvekili Kılıç, iptal kararının gerekçesinin eylül ayında yayımlanacağını söyledi. Bu durumda kiralar bu yıl için ancak 4 ay serbest kalacak. 
     
     2002’de sınır yoktu 
     Kira Yasası’nda düzenleme yapılırken geçen yıl yüzde 25’lik artış sınırı getirilmişti. Mahkeme bu maddenin iptali istemiyle açılan davayı reddetmişti. Yine yasada, 2002 yılından itibaren herhangi bir sınır getirilmedi. Buna göre de 2002 yılında da kira artışları kiracı ve kiralayanın arasındaki özel sözleşmelerdeki oranlara göre düzenlenecek. 
     Maltepe Üniversitesi öğretim üyesi Prof. Dr. Ülkü Arzak, Anayasa Mahkemesi’nin kararının geriye dönük olarak uygulanamayacağını belirterek, "Bu karar ev sahiplerine sözleşmeleri fesh etme hakkı vermez" dedi. Arzak, "Ancak bundan sonra yapılacak sözleşmelerde sınır kalktığı için artış tarafların anlaşacakları oranda olur" diye konuştu. 
     
     5 Soru 5 Cevap 
Kira sözleşmelerinde hukuki boşluk doğdu      Anayasa Mahkemesi’nin ilgili yasanın, 2001 yılında kira artışlarını yüzde 10’la sınırlayan maddesini iptal etmesiyle ortaya çıkan durumu Prof. Dr. Hüseyin Hatemi değerlendirdi. 
     
Kiracı ve ev sahibi şimdi nasıl anlaşacak 
     Kararın yürürlük tarihinden sonraki dönem için durum belirsizleşiyor ve hukuksal boşluk doğuyor. 
     
Boşluk nasıl giderilebilir 
     Borçlar Kanunu’nun 2. Maddesi’ne göre bu tür boşlukları h kimler doldurabilir. 
     
Mal sahipleri kayıplarını telafi etmek isterlerse ne olacak 
     İptal kararı geriye doğru yürütülemez. Yani, mal sahibi daha önce yüzde 10 artışa göre aldığı kiralar için fark isteyemez. Yeni sözleşme talep edebilir. 
     
Anayasa Mahkemesi’nin, 2000 yılındaki yüzde 25 artışı iptal etmemesi tutarsızlık değil mi 
     Hükümetin enflasyonda da yüzde 25 hedefi vardı. Artış oranı buna göre belirlenmişti. Ancak hedef tutmadı. Fakat asıl bu sene önemli. Yüzde 10 oranı geçen yıl belirlenen 2001 enflasyonuna göre öngörülmüştü. Oysaki kriz oldu ve bu hedefin çok üstünde bir enflasyon var. 
     
Yeni bir sınırlama getirmek gerekir mi 
     Anayasada sözleşme özgürlüğü ilkesi var. Asgari ücret bu kadar düşük olunca sınırlamanın bir mantığı var. Ancak dengeyi kirayı sınırlayarak değil, asgari ücreti artırarak yapmak gerekli. 
     



 EKONOMİ 






















</TEXT>
</DOC>
