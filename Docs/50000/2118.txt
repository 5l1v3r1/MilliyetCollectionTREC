<DOC>
<DOCNO> 2118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/spor/spo03.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel’in ısrarla "Gideceğim" demesinin nedeni belli oldu 
</HEADLINE>
<TEXT>
Vay uyanık vay 
Benfica ile imzaladığı anlaşmaya "Vazgeçen tazminat öder" maddesi koydurdu. Yarın sona erecek süreyi beklemeye koyuldu 
     HALİL ÖZER 

     Gizli kalmış gerçek 
     BENFİCA ile Jardel arasındaki gizli gerçek ortaya çıktı. İki tarafın bir süre önce aralarında özel sözleşme imzaladıkları, Brezilyalı futbolcunun anlaşmaya vazgeçen tazminat öder’ maddesini koydurduğu belirlendi. Bu durumda da Benfica, yarın akşama kadar Jardel’i transfer etmezse tazminat ödemek zorunda kalacak. Uzun süredir Türk basınına ayrı, İspanyol basınına ayrı konuşan yıldız oyuncunun bu tutumunun da özel anlaşmadan kaynaklandığı anlaşıldı. 
     
     Transfer kapanıyor 
     PORTEKİZ’de transfer yarın sona erecek. Jardel konusunu uzun süre gündemde tutan, ancak maddi sorunları nedeniyle ciddi bir girişimde bulunmayan Benfica’nın transferi gerçekleştirme şansı bulunmadığı, tazminatı ödemek zorunda kalacağı bildirildi. Tazminat miktarının ise 500 bin dolar ile bir milyon dolar arasında bir rakam olduğu ifade edildi. Jardel böylece yüklü miktarda para kazanacak, tazminatı alamazsa Benfica’yı mahkemeye verebilecek. 
     
Emre yarışı      İSPANYOL basını, Galatasaray’ın genç yıldızı Emre’ye yoğun ilgi gösteriyor. Sarı - Kırmızılı takımın Kanarya Adaları’nda konakladığı otele gelen İspanyol basın mensupları Emre ile röportaj yarışına girdiler. Genç yıldız kendisine gösterilen ilgiden memnun kalırken, tercüman aracılığıyla da tüm sorulara yanıt veriyor. Emre’ye yöneltilen soruların başında "İspanya’ya ne zaman geleceksin " sorusu geliyor. Cim - Bom’un yıldızının yanıtı ise "En kısa zamanda" oluyor. Real Madrid’in menajerleri dünkü karşılaşmada Hakan ile birlikte Emre’yi de izledi. 
     


 SPOR 



































</TEXT>
</DOC>
