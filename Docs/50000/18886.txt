<DOC>
<DOCNO> 18886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/guncel/gun01.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
OTEL BASMAK terör değilmiş 
</HEADLINE>
<TEXT>

İstanbul DGM, Tokcan ve arkadaşlarının Swissotel’i basmalarını terör suçu kapsamına almadı. 13 sanık, çete ve hürriyeti tahditten 15 yıl hapis istemiyle yargılanacak 
     SEMRA PELEK İstanbul 

     Türkiye’nin milyarlarca dolarlık gelir beklediği turizm sezonu öncesinde, silahlarıyla Swissotel’i işgal edip müşterileri 12 saat rehin alan Muhammed Emin Tokcan ve 12 arkadaşının suçu yine terör kapsamına girmedi. İstanbul DGM’ye dün çıkarılan Tokcan ve arkadaşları "çete kurmak ve üyesi olmak, hürriyeti tahdit, Ateşli Silahlar Kanunu’na muhalefet ve mesk n mahalde ateş etmek" suçlarından tutuklanarak Kartal Cezaevi’ne konuldu. Bu durumda Tokcan ve arkadaşları, yaklaşık 15’er yıl hapis istemiyle yargılanacaklar. Eğer eylemleri terör suçu kapsamında olsaydı, Örneğin madde 125 - ülke topraklarını terör örgütü kurarak bölmeye çalışmak. Madde 146 - Anayasal düzeni silah zoruyla değiştirmeye teşebbüs etmek haklarında idam cezası istenecekti. 
     Türkiye, Muhammed Emin Tokcan’la Avrasya Feribotu’nun kaçırılmasıyla tanıştı. O günlerde Çeçenlerin acısını duyurmak’ adına eline silah alıp silahsız insanları korku ve paniğe sevk ederken, bazı çevreler, onun bu eylemini masumane bulduklarını söylemekten çekinmemişlerdi. "Türkiye’yle bir sorunumuz yok" diyen Tokcan’ın 1993 yılında Başbakan Yardımcısı Erdal İnönü’ye karşı bildiri dağıtmaktan tutuklandığı, ifadesinde de "Laikliği ve laik devlet sistemini benimsemiyorum. İdealim Kuran-ı Kerim nizamıdır" dediği ortaya çıkmıştı. Tokcan’ın Düzce’de Milli Gençlik Vakfı’nda aktif olarak yer aldığı da belirlenmişti. 
     
Dört kişi serbest      Yedi gündür gözlem altında tutulan Tokcan ve arkadaşlarıyla kendilerine yardım ve yataklık yaptığı öne sürülen dört kişi, dün İstanbul DGM Cumhuriyet Başsavcılığı’na gönderildi. 
     Teröristler Adli Tabiplik’teki muayenelerinin ardından DGM savcıları tarafından sorgulandı. "Rus işkencesini dünyaya duyurmak için eylem yaptık" diyen sanıklar, sevk edildikleri mahkemece tutuklandılar. Yardım ve yataklık yaptıkları öne sürülen dört kişi ise serbest bırakıldı. 
     
Silahlar gösterildi      Bu arada eylemcilerin İstanbul Terörle Mücadele Şube Müdürlüğü’ne sevkinin ardından basına gösterilen silahları şunlar "2 adet Kalaşnikof marka tüfek 2 adet şarjör ve 70 adet fişek, 2 adet 9 milimetre çaplı tabanca 2 adet şarjör ve 48 adet mermi, 1 adet 7.65 milimetre çaplı tabanca 1 adet şarjör ve 28 adet mermi, 17 adet pompalı tüfek 318 adet fişek." 
     Polis, Kalaşnikofların Çeçenistan’dan yurda sokulduğunu, Türkiye’de daha önce herhangi bir eylemde kullanılmadığının belirlendiğini kaydetti. 
     
DGM kapsamından ÇIKARILMIŞTI...      Refahyol döneminde TBMM’den bir gecede jet hızıyla geçen yasa değişikliğiyle Tokcan ve arkadaşları, DGM’den kurtuldu. Muhalefet, devlet içindeki çete iddialarının tartışıldığı bir dönemde bu suçu DGM kapsamından çıkarmanın halka anlatılamayacağını savundu. Sonuçta sadece çetelerin "ulaşım araçlarına el koymaya yönelik suçlarına sivil mahkemeler bakacak" maddesi geçti. Tokcan ve arkadaşlarının davalarının DGM’den alınarak sivil mahkemelere devredilmesi yolu açıldı. 
     



 GÜNCEL 

















</TEXT>
</DOC>
