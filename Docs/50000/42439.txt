<DOC>
<DOCNO> 42439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sondun04.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek dergisi "Teröristler Yemen'deki saldırıyla bağlantılıydı" 
</HEADLINE>
<TEXT>

     ABD'de düzenlenen terörist saldırılarda bizzat rol alan iki teröristin, geçen yıl Ekim ayında Yemen'de USS Cole gemisinin bombalanmasıyla bağlantısı olduğu ve Federal Soruşturma Bürosu FBI tarafından ''takibe alındığı'' belirtildi. 
     New York'taki Dünya Ticaret Merkezi ikiz kulelerine ve Washington'da Pentagon binasına, kaçırılan uçaklarla düzenlenen saldırılardan iki hafta önce, bu uçakları kaçıranlar arasında bulunan iki terörist hakkında, FBI tarafından soruşturma başlatıldığı belirtiliyor. 
     Amerikan Newsweek dergisi, FBI'a bu bilginin, Merkezi İstihbarat Teşkilatı CIA tarafından ulaştırıldığı ve söz konusu kişilerin, Suudi asıllı terörist Usame bin Ladin ile bağlantısı olduğunun tespit edildiğini de ileri sürdü. Newsweek'e göre, Pentagon'a çarpan American Airlines'a ait uçakta bulunan Halid El-Midhar, FBI tarafından Ağustos sonundan bu yana araştırılıyordu. Dergi, El-Midhar'ın, 12 Ekim 2000 tarihinde meydana gelen Yemen'deki USS Cole gemisinin bombalanması olayına karıştığından şüphelenilen bir kişiyle Malezya'da buluştuğu görüntülerinin tespit edildiğini yazdı. Yemen'de, 17 Amerikan askerinin öldüğü terörist saldırı, Usame bin Ladin'in adamlarına bağlanmıştı. Newsweek, El-Midhar'ın da içinde bulunduğu uçakta yer alan Salem Elhamzi'nin de, FBI'ın şüpheli şahıslar listesinde izleme altında olduğunu kaydetti. 
     ABD Başkanı George W. Bush, bin Ladin'i, Salı günü gerçekleşen saldırılarda, ''bir numaralı şüpheli'' olarak tanımlamış ve bin Ladin'in artık daha fazla saklanamayacağı uyarısında bulunmuştu. Newsweek'e göre, CIA'in verdiği bilgiler doğrultusunda, şüphelilerin yerini tespit etmeye çalışan FBI, ABD'ye giriş sırasında bu iki kişinin, kalacakları yer konusunda doğru adres vermediklerini farketti. Dergiye göre CIA, 21 Ağustos tarihinde, mülteci ofisine başvurarak, El-Midhar'ın, ''terörist izleme listesine'' alınmasını istedi. El-Midhar'ın Malezya'da buluştuğu kişinin, USS Cole saldırısının mimarlarından biri olduğu zannediliyor ve bu kişi Yemen'de hapiste bulunuyor. Newsweek dergisi, iki terörist, Salı günü Pentagon binasına, kaçırdıkları yolcu uçağıyla dalarken, FBI'ın halen, bu kişilerin yerini tespit etmeye çalıştığını savundu. 







</TEXT>
</DOC>
