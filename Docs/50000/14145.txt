<DOC>
<DOCNO> 14145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/dunya/adun.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasabın işini dolar bitirdi... 
</HEADLINE>
<TEXT>

Bush yönetiminin, Miloşeviç’in tutuklanmaması halinde Belgrad’ın bugün beklediği 50 milyon dolarlık yardımın bloke edileceğini söylemesi kasabın ipini çekti. Miloşeviç Belgrad Merkez Cezaevi’ne konuldu 
     DIŞ HABERLER SERVİSİ 

     ABD’nin bir tehdidi Yugoslavya eski Devlet Başkanı Slobodan Miloşeviç’in tutuklanmasına yetti. Lahey’deki Uluslararası Savaş Suçları Mahkemesi tarafından hakkında yakalama emri çıkarılan "Balkan Kasabı" Miloşeviç’in en geç Mart sonunda tutuklanmasını isteyen Washington, aksi halde Yugoslavya’ya yapılacak 100 milyon dolarlık 100 trilyon lira yardımın askıya alınacağını bildirdi. Bunun üzerine yeni Devlet Başkanı Voyislav Koştunitsa yönetimi, Slobo’yu kıskıvrak ele geçirdi. 
     Miloşeviç’in tutuklanarak Belgrad cezaevine konulması üzerine ABD Başkanı George W. Bush’un yardımın 50 milyon dolarlık ilk dilimini bugün serbest bırakacağı, IMF ve Dünya Bankası’nın da Yugoslavya’ya kredi açmaları için harekete geçeceği belirtildi. 
     
Teminat mı aldı      Önceki gün kendisini tutuklamaya gelen güvenlik güçlerine "Cesedimi alırsınız" diyerek silahlı korumalarının ateş açmasıyla direnen Miloşeviç dün sabah Sırp yetkililerle yaptığı uzun pazarlıklar sonunda teslim oldu. Sırbistan İçişleri Bakanlığı, Miloseviç’in 36 saat süren direnişten sonra "hiç kan dökülmeden ve hiç direnişle karşılaşılmadan" teslim olduğunu açıkladı. Belgrad Savcılığı tarafından, görevini kötüye kullanmak ve yolsuzlukla suçlanan Miloşeviç’in Uluslararası Savaş Suçları Mahkemesi’ne USSM gönderilmeyeceği yönünde teminat aldıktan sonra teslim olmayı kabul ettiği öne sürüldü. 
     
Memnuniyet yarattı      Miloşeviç’in tutuklanması ABD, AB, NATO ve USSM’de memnuniyetle karşılandı. Eski Sırp liderin yakalanmasının insanlığa karşı işlediği suçların hesabını vermesi yolunda son derece önemli ve sevindirici bir gelişme olduğu ifade edildi. 
     
Çılgına döndü      Miloşeviç’in dün cezaevinde tüm gün boyunca sorgulandığı belirtilirken 32 yaşındaki kızı Marija’nın güvenlik güçlerine 5 el ateş ettiği öğrenildi. Yetkililer, eski Yugoslav lideri Tito için yaptırılan villada, eşi, kızı ve silahlı 20 kişiyle kalan Miloşeviç’in operasyon sırasında son derece dengesiz hareketler sergilediğini, silah göstererek kendisini ve ailesini öldürme tehdidinde bulunduğunu ve büyük bir ümitsizlik yaşadığını belirttiler. Miloşeviç’in kaldığı villanın altında çok sayıda gizli kaçış yolu ve Tito’dan kalma mücevherlerin saklandığı bölmeler bulunduğu iddia edildi. 
     


 DÜNYA 










</TEXT>
</DOC>
