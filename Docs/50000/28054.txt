<DOC>
<DOCNO> 28054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/soneko02.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı Bankası ile Körfezbank birleşiyor 
</HEADLINE>
<TEXT>

     Doğuş Grubu bünyesindeki Osmanlı Bankası ile Körfezbank arasındaki birleşmeyle Türkiye'nin 9. büyük bankası ortaya çıkacak. 
     Osmanlı Bankası bünyesinde gerçekleştirilecek birleşme kararı, her iki bankanın yönetim kurulları tarafından onaylandı. 
     2000 yılı sonu verilerine göre, aktif büyüklüklerinde Osmanlı Bankası 12. sırada, Körfezbank ise 15. sırada bulunuyor. Birleşme sonrasında yüzde 3.2'lik pazar payı ile Türkiye'nin en büyük 9. bankası oluşturulacak. 
     2001 yılı Mart sonu verilerine göre, Osmanlı Bankası, aktif büyüklükte 10., Körfezbank ise 19. sırada bulunuyor. Her iki bankanın aktif büyüklüğü 4 katrilyon 139,4 trilyon liraya ulaşıyor. Bu aktif büyüklükle iki banka, 9. sırada bulunan Emlakbank'ı 2,2 trilyon lira ile geçerek Emlakbank'ın aktif büyüklüğü 4 katrilyon 137,2 trilyon lira 9. sırayı alıyor. 
     Osmanlı Bankası Murahhas Üyesi Aclan Acar, yaptığı yazılı açıklamada, grup bankalarının sermaye yapısını güçlendirmek, daha verimli çalışabilmelerini ve ölçek ekonomisinden yararlanabilmelerini sağlamak amacıyla alınan kararın, ülke ekonomisi açısından da olumlu olacağına inandıklarını kaydetti. 
     Acar, Doğuş Grubu'nun 2001 yılına bankacılık alanındaki şirketlerini yeniden yapılandırma hedefiyle girdiğini belirterek, şöyle dedi 
     ''Körfezbank'ın kurumsal bankacılık, özel bankacılık, nakit yönetimi ve PTT ödeme sistemi gibi alanlarda sahip olduğu avantajların Osmanlı Bankası'nın kurumsal, ticari ve bireysel bankacılık, menkul kıymet saklama hizmetleri, alternatif dağıtım kanallarıyla güçlendirilmiş şube ağı ve köklü geçmişi gibi özelliklerini daha da kuvvetlendireceğini düşünüyoruz.'' 
     Garanti'de yabancı ortak görüşmesi 
     Önceki gün yapılan açıklamada, Osmanlı Bankası A.Ş. ile Birleşik Türk Körfez Bankası A.Ş'nin birleşmesi konusunda önümüzdeki günlerde karara varılmasının beklendiği ilk kez kamuoyuna resmen duyurulmuştu. Öte yandan, Doğuş Grubu'nun diğer bankası Garanti Bankası da yabancı ortaklık için görüşmeler yapıyor. 
     Türk bankacılık sisteminin 31 Mart 2001 tarihi itibariyle 7 katrilyon 632,9 trilyon liralık aktif büyüklüğü sistemin yüzde 6,1'i ile 6. büyük bankası olan Garanti'nin ana hissedarı Doğuş Holding ile İtalya'nın önde gelen bankacılık grubu Intesa BCI S.P.A arasında Garanti Bankası için ortaklık görüşmelerine başlanması konusunda mutabakat sağlandığı 4 Haziran'da açıklanmıştı. 
     Garanti Bankası, taraflar arasında varılan mutabakat uyarınca görüşmelere hemen başlanacağı ve temmuz ayı sonuna kadar görüşmelerin sonuçlandırılmasının planlandığını bildirmişti. İtalya'nın en büyük bankası Intesa'nın, yüzde 30'u halka açık Garanti Bankası'nın yüzde 35 hissesini satın alarak Türkiye'ye girmek istediği belirtiliyor. 
     
     







</TEXT>
</DOC>
