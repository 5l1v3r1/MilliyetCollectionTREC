<DOC>
<DOCNO> 26263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/soneko25.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa açılışta ve kapanışta kazandırıyor 
</HEADLINE>
<TEXT>

     Borsa'da, günün ilk dakikalarında ve günün kapanışında hisse alanlar kazanıyor. 
     İstanbul Menkul Kıymetler Borsası İMKB Hisse Senetleri Piyasası Müdür Yardımcısı Dr. Recep Bildik'in yaptığı bir araştırmaya göre, İMKB'de getiriler gün başı ve gün sonundaki dönemlerde günün diğer dönemlerinkinden daha yüksek gerçekleşiyor. 
     Hisse senetleri, uluslararası borsalara ait bulgulara paralel, gün boyunca ''U'', fiyat hareketinin çift seans uygulaması nedeniyle ''W'' şeklinde hareket ediyor. Dr. Bildik'in, 1996-99 döneminde İMKB Ulusal-100 Endeksi'ne ait 1, 5 ve 15'er dakikalık veriler üzerinde yaptığı araştırma sonucuna göre, günlük pozitif getirinin hemen hemen tamamı birinci seansta gerçekleşiyor. Endeks, seansın yaklaşık ilk 30-35 dakikası sonunda günün en yüksek düzeyine ulaşırken, daha sonra gün ortasına doğru hızla düşerek geriliyor. 
     Birinci seansın sonundaki küçük çaplı yükseliş sonrasında, ikinci seans başında endekste yine hızlı bir düşüş yaşanıyor ve bu düşüşün sonrasında, günün bitiminden yaklaşık iki dakika öncesinde toplam günlük getiri negatife dönüşüyor. Bir başka deyişle endeks bir önceki günün kapanış değerinin de altına düşerek, günün en düşük düzeyine iniyor. Günün son iki dakikasında gelen alımlar sonucunda ise, kapanışta endekste hızlı bir yükseliş yaşanıyor. Araştırmaya göre, gün sonu değerleri esas alınarak kapanıştan kapanışa hesaplanan günlük ortalama getiriler sadece gün içindeki açılış ve kapanış dönemlerinde oluşurken, gün başı ve gün sonu dönemlerinde oluşan getiriler çıkartıldığında gün içinde kazanç oluşmuyor. Hatta ortalama gün içi getiri negatife düşüyor. Araştırmadaki bir diğer ilginç tespit ise getirilerin değişkenliğinin seansın ilk dakikalarında hızla yükselip, daha sonra hızla düşerek yatay bir seyire girmesi. 
     






</TEXT>
</DOC>
