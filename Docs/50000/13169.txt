<DOC>
<DOCNO> 13169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur05.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Savcılar ölüm oruçlarına teşvik edenlerle ilgili inceleme başlatacak" 
</HEADLINE>
<TEXT>

     Adalet Bakanı Hikmet Sami Türk, F tipi cezaevlerinden dönüşün söz konusu olmadığını yineleyerek, yıl sonuna kadar 78 cezaevinde, koğuş sisteminden oda sistemine geçileceğini bildirdi. 
     Türk, ''hakim ve savcı adayları 38. son ve 40. hazırlık döneminin'' açılış konuşmasını yaptı. 
     Bakan Türk, daha sonra, Hakim ve Savcı Adayları Eğitim Merkezi'ndeki açılışın ardından gazetecilerin sorularını yanıtladı. Medeni Kanun Tasarısı'ndaki son gelişmeye ilişkin bir soru üzerine Türk, Medeni Kanunu'nun herkesi ilgilendirdiğini, bunun için Meclis'te geniş bir mutabakat sağlanması gerektiğini belirtti. Edinilmiş mallara katılma rejiminin, aile hukukunun önemli bir unsuru olduğunu ifade eden Türk, tasarının diğer maddelerinin görüşülmesinin ardından, bu bölümün tekrar ele alınacağını anımsattı. Türk, ''21. yüzyılda, çağdaş, yeni bir medeni kanun yapıyoruz. 75 yılda çok şey değişti. Çağa en uygun yasayı yapmak zorundayız'' dedi. Türk, aynı konudaki bir başka soru üzerine, edinilmiş mallara katılma rejimine benzer mal rejimlerinin, Almanya, Fransa ve İsviçre'de bulunduğuna işaret etti. 
     Türk, bir soru üzerine, bazı cezaevlerindeki açlık grevi ve ölüm oruçlarının devam ettiğini, bunun sonucunda 1 gencin hayatını kaybettiğini, bundan da üzüntü duyduğunu söyledi. 
     Açlık grevi ve ölüm orucunu devam ettiren tutuklu ve hükümlülere, 24 saat sağlık hizmeti verildiğini, durumları ağır olan 36 kişinin Ankara'daki hastanelerde tedavi altına alındığını belirten Türk, şöyle devam etti 
     'Baştan beri söylüyoruz Açlık grevi ve ölüm orucuyla kimse amacına ulaşamaz. F tipi cezaevlerinden dönüş söz konusu değildir. Yıl sonuna kadar 78 cezaevinde daha koğuş sisteminden oda sistemine geçilecektir. F tipi cezaevleri BM ve Avrupa Konseyi standartlarına uygundur.'' 
     Terörle Mücadele Yasası'nın 16. maddesinin değiştirileceğini, cezaevi izleme kurulları ile infaz hakimliği öngören yasa tasarıların, en kısa zamanda Bakanlar Kurulu'nun imzasına açılacağını vurgulayan Türk, ceza infaz kurumlarında, telefonla haberleşme olanağı tanıyan tüzüğün, Danıştay incelemesinden geçtiğini, önümüzdeki günlerde Bakanlar Kurulu'nda ele alınacağını belirtti. 
     Ankara ve İstanbul'da pilot bölge olarak telefonla haberleşme olanağının başlatılacağını bildiren Türk, şimdilik haftada bir yapılacak görüşmelerin, ileride sayısının artırılabileceğini veya kısıtlamanın tamamen kaldırılacağını kaydetti. 
     Türk, cezaevlerinde açlık grevi ve ölüm orucu yapanlara da, ''Bu eylemin, kendinize, ailenize ve ülkenize hiçbir yararı yok. Gelin bundan vazgeçin'' diye seslendi. 
     Ölüm orucu ve açlık grevlerini, ''intihar'' olarak niteleyen Türk,''Türk Ceza Kanunu'nun 454. maddesi, intihara, teşvik, ikna ve yardım edenlere, 3 yıldan 10 yıla kadar hapis öngörüyor. Yani intihara teşvik, ikna ve yardım suç olmaktadır. Cumhuriyet savcıları, özellikle bu son ölüm olayından sonra, bu eyleme teşvik, ikna ve yardım edenlerin ortaya çıkarılması için harekete geçecektir, inceleme yapacaktır'' diye konuştu. 
     Türk, ölüm orucu ve açlık grevindeki tutuklu ve hükümlülere istemleri dışında tıbbi müdahale yapılmasına karşı çıkan doktorların da bu kapsamda olup olmadığının sorulması üzerine, hekimler arasında bu konuda farklı görüşler bulunduğunu söyledi. 
     Türk, bazı hekimlerin, insan hayatının en yüce değere sahip olduğunu, bunun için müdahale edilmesi gerektiğini savunduklarını, bazı hekimlerin de tutuklu ve hükümlülerin istemleri dışında müdahalenin mümkün olmadığı görüşünü ileri sürdüklerini kaydetti.Hekimlerin, etik tartışmalarının, kendilerini ilgilendirmediğini vurgulayan Türk, ''Yeni ceza infaz kanununa, bu konulara ilişkin maddeler de konulacak'' dedi. 




</TEXT>
</DOC>
