<DOC>
<DOCNO> 48616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sonspo08.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a kokainden sonra eski sevgili şoku... 
</HEADLINE>
<TEXT>

     Beşiktaş teknik direktörü Christoph Daum'un sevgilisi olduğunu iddia eden dansöz Oya Asya Başarır, Dauum hakkında dün Koblenz kentinde başlayan uyuşturucu davasında duruşma salonundan çıkartıldı. 
     Daum'dan daha önce hamile kaldığını iddia eden Başarır'ın, muhtemelen daha geç bir tarihte tanık olarak ifade vereceği için duruşma salonunda bulunamayacağı belirtildi. 
     Bild gazetesi, Daum'un duruşma arasında dışarıya çıkarak Başarır'a, ''Hikayelerinle burada da mı para kazanmak istiyorsun'' dediğini yazdı. 
     Daum'un bir arkadaşının, Daum'un sevgilisi olduğunu ve kendisinden hamile kaldığını iddia eden Oya Asya Başarır'a 60 bin marklık bir çek verdiği, ancak Başarır'ın çeki yırttığı iddia edilmişti. 
     Daum'un peşini bırakmayan Başarır, 2000 yılının Nisan ayında da Daum'un Mercedes marka otomobilinin camına, ''Zor durumdayım. Yardıma ihtiyacım var. Lütfen beni ara'' yazılı bir pusula bırakmıştı. 
     Daum hakkında Koblenz Eyalet Mahkemesi'nde dün başlayan uyuşturucu davasına yarın devam edilecek. 
     Daum, 63 kez 3 ila 5'er gramlık kokain satın almak, ayrıca 100 gram kokain almak için talimat vermekle suçlanıyor. 
     Daum, suçlu bulunması durumunda 5 yıla kadar hapis ya da para cezasına çarptırılacak. 
     






</TEXT>
</DOC>
