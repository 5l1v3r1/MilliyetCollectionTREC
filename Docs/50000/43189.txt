<DOC>
<DOCNO> 43189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun07.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 'Irak'ı da temizleyelim' sesleri... 
</HEADLINE>
<TEXT>

     ABD, 11 Eylül'deki terörist saldırıların ardından Afganistan'a operasyon düzenlemeye hazırlanırken, Amerikan Savunma Bakan Yardımcısı Paul Wolfowitz'in başını çektiği bir grubun, ''Irak'ı da temizleyelim'' görüşünü kabul ettirme çabasında olduğu belirtildi. 
     Washington'daki kaynaklar, Amerikan yönetiminin Irak Devlet Başkanı Saddam Hüseyin rejimini devirme amacına uygun olarak, Wolfowitz'in başını çektiği grubun, Saddam'ın teröre desteğini ön plana çıkarmaya çalıştığını belirtiyor. 
     Ancak Başkan Yardımcısı Dick Cheney, Savunma Bakanı Donald Rumsfeld ve Dışişleri Bakanı Colin Powell'ın başını çektiği daha ılımlı yetkililerin, bu görüşü desteklemedikleri ve temkinli yaklaşımın ağır bastığı kaydediliyor. 
     ABD, 11 Eylül'de Dünya Ticaret Merkezi'ne çarpan iki ticari uçaktan birinde bulunduğu öne sürülen terörist Muhammed Atta'nın, bir süre önce Irak istihbarat servisinden biriyle buluştuğunu açıklamış, Bağdat yönetimi ise bu iddiayı reddetmişti. 
     Cheney-Powell-Rumsfeld grubunun, saldırıların ardından terörle mücadelede, 1991'deki Körfez Savaşı benzeri, ''tanımlı bir mücadeleden'' yana tavır koyduğu belirtiliyor. 
     Cheney-Rumsfeld ve Powell'ın oluşturduğu bu ılımlılar grubunun, saldırılarda bir numaralı şüpheli olarak gösterilen Suudi asıllı terörist Usame bin Ladin'i barındırdığına inanılan Afganistan'a operasyon hazırlığı sürerken, Irak'ın karıştırılmasını istemediklerine işaret ediliyor. 
     Bu çerçevede ABD yönetiminin ilgisinin, Afganistan'daki bin Ladin ve adamlarının, Başkan George W. Bush'un deyimiyle, ''ölü ya da diri'' ele geçirme üzerinde yoğunlaşması bekleniyor. 






</TEXT>
</DOC>
