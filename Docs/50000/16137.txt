<DOC>
<DOCNO> 16137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sontur20.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da ekonomik krizi protesto mitingi...7 bin kişi yürüdü 
</HEADLINE>
<TEXT>

     Aksaray'da hükümetin uygulamalarını ve ekonomik krizi protesto eden yaklaşık 7 bin kişi yürüyüş yaptı. 
     Büyük Bölcek Mahallesi'nde sabah saatlerinden itibaren toplanmaya başlayan kalabalık bir grup, Hükümet Alanı'na doğru yürüyüşe geçti.Hükümet Konağı önünde sayıları 7 bini bulan kalabalığın protestosu mitinge dönüştü. 
     Aksaray Esnaf Odaları Birliği Başkanı Doğan Ceylan kalabalığa yaptığı konuşmada, vergide adaleti sağlayacak önlemler alınması ve hükümetin uzun vadeli bir ekonomi programı hazırlayarak ülkeyi içinde bulunduğu sıkıntıdan çıkarmasını istedi. Mitingin ardından belediyeye yürüyen göstericiler DSP İl Başkanlığı önünde Hükümet aleyhinde sloganlar attı. Geniş güvenlik önlemlerinin alındığı gösteri olaysız sona ererken, şehir merkezindeki esnafın büyük kısmının kepenk kapattığı gözlendi. 
     Öte yandan Erzincan Esnaf ve Sanatkarlar Odası Başkanı Necati Polat, sokak eylemlerinin çözüm olmayacağını savunarak, devletin, içinde bulunduğu ekonomik krizin faturasının esnaf ve sanatkara ödetilmemesi gerektiğini söyledi. 
     Polat, Türkiye'de yaşanan ekonomik krizden en fazla etkilenen kesimlerden birisinin de esnaf ve sanatkarlar olduğunu, bu durumun düzeltilmesi için yetkililerin gerekli çalışmaları bir an önce tamamlamaları gerektiğini belirtti. 
     Esnaf ve sanatkarların sokaklarda yaptıkları eylemlerin sorunu çözmeyeceğini ifade eden Polat, şunları kaydetti 
     'Esnaf ve sanatkarlarımızın artık ayakta kalacak halleri kalmamıştır. İnsanlarımız evlerine ekmek götüremez hale gelmiştir. Ancak, herşeye rağmen yaşanan sıkıntılar, sokaklara dökülerek halledilemez. Sorun, masabaşında çözüm yollarının bulunmasıyla halledilir.'' 




</TEXT>
</DOC>
