<DOC>
<DOCNO> 46639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/spor/yguven.html </URL>
<DATE> 2001/10/13/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Antrenman gibi 
</HEADLINE>
<TEXT>

     Daha İstiklal Marşı’nın son mısrasını bitirip, yerimize oturmuştuk ki Galatasaray 2 - 0 öndeydi Ali Sami Yen’de... İnanılmaz bir acele... 
     Sanki bir an önce maç bitsin de, Nantes sıraya girsin. Doğrusu ilk dakikalarda Göztepe de Galatasaray’ın bu niyetine yardımcı olmadı değil. Her akın Göztepe kalesine bir fırtına gibi iniyor, topa dokunup, gole çevirmek Galatasaraylı futbolcuların insafına kalıyordu. 
     Lucescu ilginç bir kadro çıkarmıştı maça... Sergen ve Hasan Şaş gibi kozlarını sahaya sürmemiş, hatta tecrübeli kaleci Mondragon’u bile yedek kulübesine kilitlemişti. 
     Ama bir şey farketmedi... İki güzel golün arkasından gelen penaltı bile Galatasaray’ın hızını kesmeye yetmedi... Ve Lucescu’yu ilk kez kendine bu kadar güvenli gördü Galatasaray seyircisi. Yedek kulübesinin önünde sanki tarih tekerrür ediyor, sağa - sola jestler yapan Rumen hoca, Sarı - Kırmızılı ekibe güven aşılıyordu. 
     İkinci yarı başladığında önce Sergen girdi, Ümit Karan’ın yerine. Sonra Hasan Şaş, Suat’ın yerini aldı. Ve böylece orta yuvarlaktaki boşluk Göztepe’nin işine yaradı. Galatasaray, bol pozisyon buluyor, ama bir o kadar da veriyordu. Sonunda tecrübe galebe çaldı. Sarı - Kırmızılı ekip, yine istediğini aldı, mükemmel futboluyla hanesine üç puanı yazdırdı. 
     Arif ve Serkan’ın golleriyle rahatlayan Galatasaray’ın Göztepe karşısındaki mücadelesini sert bir şekilde eleştirebilmek için insanın insafıyla kanlı bıçaklı olması lazım... Salı günü büyük bir maç ve takım sahaya çıkıyor, takır takır oynuyor... Gece Galatasaray’ındı. Hem şık gollerle galibiyete ulaştı, hem de Şampiyonlar Ligi’ndeki zorlu maçı için ciddi ve son bir antrenman yaptı. 
     Göztepe’ye gelince... Konuk takım, aynı hocası Rıza gibi sert bir futbol sergiledi. Oynamaktan çok oynatmamaya formatlanmışlardı sanki. 
     Ve maçın berbat hakeminin diyetini, bitiş düdüğüyle birlikte birbirlerine giren Göztepe ve Galatasaraylı futbolcular ödedi. Hakem sinirleri o kadar germişti ki, son düdükteki kıvılcımlanan kavga neyseki çabuk önlendi. 
     



 SPOR 






















</TEXT>
</DOC>
