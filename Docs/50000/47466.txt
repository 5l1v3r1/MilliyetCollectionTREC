<DOC>
<DOCNO> 47466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/ybilgic.html </URL>
<DATE> 2001/10/18/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Bir ilk gerçekleşiyor 
</HEADLINE>
<TEXT>

     Mustafa Denizli ile yeni sezonun amaçlarını konuşurken "Ben Fenerbahçe'ye Avrupa defterinde ilkleri yaratırken başındaki hoca olacağım" dedi. Glasgow maçlarından sonra yeni defter açıldı. İlk katıldığı Şampiyonlar Ligi'nde 7 puan toplayan Fenerbahçe, şimdi "sıfır" a kilitlendi. Hocanın bu dediği de doğru çıkıyor. Bir ilk onunla gerçekleşiyor 
     "Acemi" denilen Löw'le ve o zamanki kadroyla Fenerbahçe'nin oynadığı Parma maçları var. Yıldızlar topluluğu rakibine kök söktüren ve bir golle giden tur ortada. Şimdi ise Avrupa'daki en iddialı hoca takımın başında. Yüz milyon dolarlık kadro sahada, yaşananlar da ortada. 
     İki takım arasındaki tek fark Fransızlar'ın birbirlerine çok yakın ve yardımlaşarak oynamaları, ayağına top alanın pas verecek bir arkadaşını bulması. Sadece bu özellikleri galibiyeti Lyon'a getirdi. Sahadaki Fenerbahçe'nin mücadelesine ve iyi niyetine söz söylemek büyük haksızlık olur. Hatta bir ara üç kişi birden bir adamın başına prese geldiler. Adam topla aralarından çıktı. Bunun adı iyi niyet, fakat neticesi aptallık 
     Boşa koşmanın değişik bir gösterisiydi dünkü karşılaşma... Adam orta sahadan topla geliyor, üstüne çıkılacağına geri geri kaçılıyor. Kim kimi tutuyor Lyon teknik direktörü, Fenerbahçeli oyunculara taktik verseydi ancak böylesine garip bir metod uygulanırdı. 
     Kaptır, ondan sonra da yürü. İşte size Lazetic... Genç Yugoslav, evlendikten sonra futbolu değil, başka şeyleri "ipler " olmuş. Koştuğu, adam kovaladığı için o formayı giydiğinin farkında değil. 
     Hep dünyanın sonu gelmiş gibi konuşuyor, yazılar yazıyoruz. Unuttuğumuz şey daha sezonun başı olması. Mustafa hoca artık Şampiyonlar Ligi defterini kapatıp, bu takıma hiç olmazsa iyi futbol oynatacak organizasyonu ve pas düzenini getirmeli. Çünkü Fenerbahçe taraftarı için üçüncü yıldız ön plana geçti. Ancak bu futbolla o yıldız Sarı - Lacivertliler için gökten aşağı inmez. Çare yine sahadaki oyuncularda ve kenardaki teknik adamda. Hiçbir şeyden vazgeçmeden yeni düzen içinde eksikler giderilebilir. 
     



 SPOR 
























</TEXT>
</DOC>
