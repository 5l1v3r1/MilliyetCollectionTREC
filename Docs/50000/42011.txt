<DOC>
<DOCNO> 42011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur06.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT, görev bekliyor... 
</HEADLINE>
<TEXT>

     Teröristlerin, yolcu uçakları ile düzenledikleri saldırılarda yıkılan New York'taki Dünya Ticaret Merkezi enkazında kurtarma çalışmalarına katılmak için başvuru yapan AKUT ekibi, görev bekliyor. 
     AKUT Akdeniz Bölge Temsilcisi Yılmaz Sevgül, 4'ü İstanbul, 4'ü Ankara ve 4'ü de Antalya'dan olmak üzere 12 kişilik AKUT ekibinin göreve hazır olduğunu belirtti. 
     Sevgül, iki gün önce Dışişleri Bakanlığı'na müracaat ederek kurtarma çalışmalarına katılmak istediklerini bildirdiklerini belirterek, ''Böylesine önemli bir günde ABD'ye desteğimizi belirtmek ve enkaz altındaki insanlara yardım etmek için bu göreve talip olduk''dedi. 
     Kurtarma çalışmaları için vaktin geç olmadığını söyleyen Sevgül, insanların enkaz altında 10-12 gün yaşayabileceklerini hatırlatarak, binlerce insanın bulunduğu Dünya Ticaret Merkezi enkazındaki çalışmaların bir ay sürebileceğine işaret etti. 
     ABD'nin kurtarma çalışmaları konusunda dünyanın en bilinçli ve donanımlı ekibine sahip olduğunu kaydeden Sevgül, sadece canlıların değil, cesetlerin çıkarılmasının da önemli bir iş olduğunu belirterek, görev beklediklerini tekrarladı. 






</TEXT>
</DOC>
