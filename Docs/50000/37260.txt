<DOC>
<DOCNO> 37260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/soneko14.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada eylemin yankıları sürüyor 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, İMKB'de yeni seans saatleri uygulamasıyla, disket emirlerinde bir dizi yanlış yapıldığını, adalet ve fırsat eşitliği dengesinin yatırımcı aleyhine bozulduğunu bildirdi. 
     Yazılı bir açıklama yapan Bahçuvan, disket emirlerinin sabahları yarım saat, öğleden sonra 15 dakika sürmesine rağmen gerçek yatırımcı işlemlerinin sadece seansın ilk açılış saatlerinde gerçekleştiğine dikkat çekti. 
     Bu saatten sonra gerçek yatırımcının disket emri iletmesinin zaten imkansız olduğunu kaydeden Bahçuvan, ''Uygulama ile Borsa çevresindeki büyük oyuncular ve İMKB'de kendi adlarına işlem yapan brokerler büyük bir avantaj sağlamış, adalet ve fırsat eşitliği dengesi yatırımcı aleyhine bozulmuştur'' görünüşü savundu. 
     Bahçuvan, yapılması gerekenin, İMKB'ye ulaşan disket emirlerinin karşılaşması ve işlemlerin gerçekleşmesini 1-2 dakika ile sınırlayıp, işlem esaslarının geçmişteki sistem çerçevesinde uygulanması olduğunu belirterek, açıklamasında şu görüşlere yer verdi 
     ''Bu sayede hem kendine işlem yapan brokerler Borsa tabiriyle gömlekçi hem de yatırımcı aynı fırsat eşitliğine kavuşmalıdır. İMKB tarihinde ilk defa bir Borsa Başkanı seans salonunda protesto edilirken, 3-5 tane manipülatör gömlekçinin protestosunu dikkate alan Borsa Başkanı ve yönetimi, sesleri çıkmıyor diye yüzbinlerce yatırımcının feryatlarını duymamaktadır. Eğer protestolar çözüm yoluysa yatırımcı çok daha sertini yapabilir.'' 
     
     
     
     
     
     






</TEXT>
</DOC>
