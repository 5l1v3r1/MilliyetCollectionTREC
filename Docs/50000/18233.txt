<DOC>
<DOCNO> 18233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur17.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbulak sınır kapısında 10 kilometrelik araç kuyruğu 
</HEADLINE>
<TEXT>

     Türkiye-İran sınırındaki Gürbulak Sınır Kapısı'nda geçiş yapmak için bekleyen araçların oluşturduğu konvoy uzunluğu 10 kilometreyi buldu. 
     Gürbulak Sınır Kapısı'nda işlemlerinin yapılması için bekleyen ve çoğunluğunu kamyon ve TIR'ların oluşturduğu kuyruk uzunluğunun 10 kilometreyi bulduğu, Türkiye tarafından yaklaşık 2 bin, İran tarafından ise 5 binin üzerinde araç beklediği öğrenildi. 
     Kapıda yaşanan sorunun, Gürbulak Gümrük Kapısı'nda görev yapan personel eksikliğinden kaynaklandığını savunan kamyon ve TIR şoförleri, ''Daha önce bizlerle konuşan Gümrük Müşteşarı Nevzat Saygılıoğlu'na da aynı durumu bildirmiştik. O da bu sorunun personel eksikliğinden kaynaklandığını ve yeni personel atanması için çaba sarfedeceğini söylemişti. Ancak kuyruk uzunluğu gittikçe uzuyor ve günlerdir burada bekliyoruz'' diye konuştular. 
     







</TEXT>
</DOC>
