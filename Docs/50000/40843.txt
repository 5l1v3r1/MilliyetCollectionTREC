<DOC>
<DOCNO> 40843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/dunya/adun.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklere Rus işkencesi 
</HEADLINE>
<TEXT>

Moskova’ya inen THY uçaklarının yolcuları pasaport kontrolünde ceşitli bahanelerle saatlerce bekletiliyor. En az bir yolcusu sınır dışı edilmeden dönen uçak yok. Özel uygulamanın başlıca nedeni ise Türkiye’den Çeçenistan’a destek’ iddiaları... 
     CENK BAŞLAMIŞ Moskova 

     Rus yetkililerin katı tutumu nedeniyle Türk vatandaşlarının Rusya’ya girişi son dönemde işkence haline geldi. 
     Türk Hava Yolları’nın THY haftanın yedi günü sefer yaptığı Moskova’daki Şeremetyova - 2 Havaalanı’nda pasaport kontrolünden beklemeden geçebilen Türk sayısı hızla azalıyor. Bekletilen yolcular arasında çocuklu aileler de bulunuyor. Hemen her gün vizesinde sorun olduğu gerekçesiyle en az bir Türk yolcu ülkeye sokulmuyor. Türk vatandaşları hemen sınır dışı edilmiyor ve zor koşullarda 2 - 3 gün alanda bekletildikten sonra Türkiye’ye gönderiliyor. 
     
     Nataşa’ misillemesi 
     Rus yetkililer, resmen, Türk vatandaşlarına özel bir uygulama yapılmadığını savunuyor. 
     Ancak, gayri resmi olarak, bu tutumun Türkiye’deki bazı çevrelerin Çeçenler’e yardım etmesinden ve Türk sınır kapılarında Rus vatandaşlarına yönelik kötü muammeleden kaynaklandığını söylüyor. Rus yetkililer, Türk pasaport görevlilerinin özellikle Rus kadınlara fahişe muamelesi yaptığını öne sürüyor. 
     
     Bir yılda 800 sınır dışı 
     Resmi rakamlara göre, geçen yıl Türkiye’ye gelen 700 bin Rus vatandaşından sadece ikisinin girişine izin verilmezken, Rusya’ya giriş yapmak isteyen 40 bin Türk’ten 700 - 800’ü dönmek zorunda kaldı. 
     İki ülke arasındaki bir diğer sorun da, anlaşmalara karşın Rusya’nın Türkler’e para karşılığı vize vermesi. Ayrıca, Rusya’ya girişte 1500 doların üstündeki paranın deklare edilmesi gerektiğini bilmeyenler çıkışta döviz kaçakçılığı suçlamasıyla tutuklanıyor. 
     



 DÜNYA 











</TEXT>
</DOC>
