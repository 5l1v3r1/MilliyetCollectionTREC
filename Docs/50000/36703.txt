<DOC>
<DOCNO> 36703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/spor/yfbbay.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Golün adı Revivo 
</HEADLINE>
<TEXT>

     TOGAY BAYATLI 

     Karşısında dişli, hücuma dönük oynayan, ayağa paslarla kalesinde sıkıntılar yaratan bir Samsunspor buldu Fenerbahçe. 
     İlk 15 dakikada bocalayan Sarı - Lacivertliler, sonra teknik üstünlüklerini kullanarak oyunun patronu oldular. Bu kez de rakibin sert ve faullü oyunu nedeniyle uzun bir süre gol pozisyonu bulamadılar. Devamlı kanatlardan çapraz toplar atarak, Revivo ve Rapajiç ile teke tek rakiplerini geçmek istediler. Konuk takımın savunmada çabuk kapanması sonucu, dakikalar geçtikçe taraftarda bir sıkıntı başladı. Fenerbahçe ise devamlı iki kanattan aktif bir futbol oynayarak sürekli golü araştırmak için futbolun bütün kurallarını uyguladı. İşte bu anda Revivo çıktı ortaya. Klasını konuşturarak 41 ve 44. dakikalarda attığı ustaca gollerle Sarı - Lacivertliler’i 2 - 0 öne geçirdi. 
     Revivo şov ikinci yarıda da devam etti. Yine Serhat’ın asistiyle İsrailli futbolcu üçüncü golü buldu ve hat - trick yaptı. Aslında Samsunspor’u da kutlamak gerek. Ama sert ve kasti faullerini de unutmayalım. Teknik direktör Yücel Uyar, takımına futbol oynatmak istedi. Oynattı da. Ama karşısında geçen yılın şampiyonu bir yıldızlar topluluğu vardı. Başlarında ise Mustafa Denizli. Stadın efsanesi de devam ediyor. 
     Oyunun son bölümünde sakatlanan Ogün, Mert Meriç ile değiştirildi. Yapılan faullere itirazları sonucu devamlı tekme yiyen Rapajiç’i de oyundan alan Denizli, Oktay’a şans verdi. İlk kez resmi bir maçta Fenerbahçe forması giyen Oktay fena değildi. boşa kaçıyor, top bekliyor, sürekli gol yollarını araştırıyordu. 
     Son sözümüzde, şampiyonluk kupasını eğer bu ülkenin futbol federasyonu başkanı veriyorsa, ev sahibi Fenerbahçeli seyircinin saygılı ve centilmence hareket etmesi gerektiğini ifade edelim. Sportmenlik ve fair - play anlayışı bunu gerektirir. Dileriz Başkan Ulusoy daha sık Fenerbahçe’nin ve diğer takımların maçlarını izler. O da görevinin sorumluluğunu yerine getiriyor. 
     



 SPOR 




























</TEXT>
</DOC>
