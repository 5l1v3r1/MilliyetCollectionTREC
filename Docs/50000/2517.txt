<DOC>
<DOCNO> 2517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/sanat/san01.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şuursuz kadın cinayetleri... 
</HEADLINE>
<TEXT>

     Gül Dirican 

     Herşeyin başı hafiflik. Fazla ciddiye almamayı öğrenirken umursamazlığa gözkırparsınız, iyice rahatladıktan sonra da adınız gamsıza çıkar. 
     Arkanızdan "Dünya yansa umrunuzda değil hanımefendi" diye bağırırlar. 
     Böyle bir kadın olmanın nesi kötü Allahaşkına Gözlerinize oturmuş gergin bakışlar, yaşlılık çizgisi oluşturur, kalabalığın içinde her an hırlayacaksınız diye çevrenizdekiler telaşlanır. Şöyle şakrak kısmından bir kadın olmak isterdim. 
     
Hayatı hafifletmek      Ingrid Noll’ün "Sevdiklerimin Kelleleri" romanı tam da şuursuz iki kadının hayatı hafifletme yolundaki emin ve tehlikeli yolları üzerine yazılmış. Romanın ana karakteri Maja berbat bir aileye mensup. Kötülüğü çekinmeden kızının üzerine boca eden bir anne, evin içinde hep aynı kalacağı belli yoksulluk atmosferi. Ortam sertleşince, sert şeyleri yapabilmek kolaylaşır derler. Kötüyle yatıp kalkmak için ortak dil gerekir. Maja’nın ilk öğrendiklerinden biri de bu. Orta sınıfın ahlak çemberinde gedik açıldıkça 
     Maja diğer çocuklardan farklı bir büyüme yolu seçer kendine. Okulda sınıf arkadaşı olan ve hayret verici bir şekilde diğer çocuklara değil sadece Maja’ya ilgi gösteren Cora ile bir hayat kurar ve kaderlerini kendileri oluştururlar. İşte buradan sonra roman Noll’ün okuyucuya hazırladığı dünya kadın dayanışmasının garip bir tezahürü olarak yansır. 
     "Sevdiklerimin Kelleleri"nde işlenen cinayetler, ayrıntısıyla düşünülmemiş, yola çıkan engellerin kaldırılmasına yönelik, sıradanlık taşıyan eylemler halindedir. Öylesine zamanın içinde akıcılık kazanmış, geriye dönüp tartışmaya kapalı tutulmuştur ki bu eylemler, insana "A, ben niye yapmıyorum" dedirtir. Ünlü Alman yazar ve film yönetmeni Doris Dörrie’nin tarzına yakın duran bu roman, öyle incelikli bir edebiyat dilini, zekice bir cinayet romanı tarzını içermiyor. Romandaki kahramanlar incelikli çizilmeye çalışılmamış. Yani ruhlarında fırtınalar filan kopmuyor. Öldürdükleri adamlardan birinin de dediği gibi onlar çok çalışıp para kazanmak yerine etraflarındaki parayı ve refahı pek uygun olmayan bir yolla hayatlarına katıyorlar. 
     Son günlerde keyifli bir roman okumak istiyorsanız, hele de kadınsanız ve hafiflik yanlısı bir tutumun kimseye zarar vermeyeceğini biliyorsanız, bu romanı okuyun. Neşeniz yerine gelir. 
     


 SANAT 










</TEXT>
</DOC>
