<DOC>
<DOCNO> 2525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/siyaset/siy03a.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler, Ulusal Programı ele aldı... 
</HEADLINE>
<TEXT>
Avrupa'ya 'bekle gör' politikası 
     BARKIN ŞIK Ankara 

     Ulusal Program'ı masaya yatıran liderler, "Çerçeve Anlaşması"nı onaylamayan Avrupa Parlamentosu'nun tavrını bekleme kararı aldı. Şubat ayı sonunda Avrupa Parlamentosu gündemine alınması beklenen Çerçeve Anlaşma'nın netleşmesi ve Türkiye'ye yapılacak maddi yardımın onaylanması durumunda, Bakanlar Kurulu, mart ayında Ulusal Program'ı görüşecek. 
     Başbakan Bülent Ecevit başkanlığında MHP lideri Devlet Bahçeli, ANAP lideri Mesut Yılmaz, Başbakan Yardımcısı Hüsamettin Özkan, Dışişleri Bakanı İsmail Cem, Devlet Bakanı Şükrü Sina Gürel, AB Genel Sekreteri Volkan Vural ve Dışişleri Müsteşarı Faruk Lağoğlu'nun katılımıyla dün gerçekleştirilen "Ulusal Program Zirvesi" üç saat sürdü. 
     Toplantıda AB Genel Sekreteri Vural, 12 Aralık 2000 tarihinde liderlerin verdiği direktifler çerçevesinde hazırlanan Ulusal Program Taslağı'nı sundu. Vural toplantıda, Türkiye'nin AB olgusuna yaklaşımını ve tam üye olmakla Türkiye'nin birliğe yapabileceği ilave katkıları içeren giriş bölümü, Türkiye'nin ve hükümetin öncelikleri esas alınarak Katılım Ortaklığı Belgesi çerçevesinde oluşturulan siyasi kriterlere ilişkin bölümü ile çok kapsamlı yasal ve idare düzenlemeleri gerektirecek ekonomik kriterler ve müktesebat uyumu bölümleri hakkında liderlere ayrıntılı bilgi verdi. 
     
     Anadilde yayına 'yeni' metin 
     Toplantıda, anadilde yayın önündeki engellerin kaldırılması için hazırlanan "alternatifli" metinler de değerlendirildi. MHP lideri Bahçeli'nin "üniter yapının" bozulmaması yönündeki hassasiyeti ve Başbakan Ecevit'in de buna katılması üzerine AB Genel Sekreteri Vural'ın "yeni metinler" üzerinde çalışması istendi. 
     Tartışma yaratan Kıbrıs ve Ege sorununun ise Ulusal Program'da kriterler değil, temenniler bölümünde yer alacağı konusunda görüş birliğine varıldığı kaydedildi. Toplantıda idamda "morotoryum"un kısa vadede sürmesi benimsenirken, MGK'daki sivil sayısının ise Genelkurmay Başkanı'ndan da olur alması nedeniyle arttırılması yönünde görüş ayrılığı bulunmadığı öne sürüldü. 
     Katılım Ortaklığı Belgesi'nde siyasi kriterlerin "detaylandırılmadığı" belirtilen toplantıda, Türkiye'yi taahhüde ve zora sokacak konularda Ulusal Program'da detaylandırma yapılmaması istendi ve kabul gördü. 
     Toplantıdan çıkan kararı ise, Avrupa Parlamentosu'nda bekleyen "Çerçeve Anlaşma" etkiledi. Türkiye'ye yapılacak maddi yardımın önünü açacak olan Çerçeve Anlaşma'nın şubat ayı sonunda Avrupa Parlamentosu'da gündeme alınacağı belirtilen toplantıda, AB'nin tavrının "beklenmesi" yönünde fikir birliği oluştu. Maddi yardımın miktarının ve takviminin belirlenmesinin ardından Ulusal Program'ın mart ayında Bakanlar Kurulu gündemine alınarak görüşülmesi zirvede benimsendi. 
     


 SİYASET 




















</TEXT>
</DOC>
