<DOC>
<DOCNO> 14705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/spor/spo03.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaş, Madrid'i vurdu, baba ocağına koştu 
</HEADLINE>
<TEXT>

Ali Sami Yen’de ele avuca sığmadı. Bir dünya devini yıkanların arasında başrolü oynadı. Ve Hasan, sevincini Adana Karataş’taki ailesiyle paylaştı 
     ERHAN TELLİ 

     KARATAŞ, Adana’nın şirin bir ilçesi. Bu şirin ilçe, dün bir kahramanı bağrına bastı. Galatasaray’ın Real Madrid’i yıktığı maçta ele avuca sığmayan, zaferde başrolü oynayan Hasan Şaş, doğduğu yere, babaocağına koşmuştu. Sevincini ailesiyle ve çocukluk arkadaşlarıyla paylaşıyordu. Mutluydu, gururluydu. Annesine sarılıyor, kardeşlerine geceyi anlatıyor, arkadaşlarıyla hasret gideriyordu. 
     
     "BİR rüya gibiydi" dedi Hasan. "2 - 0’ken kabustu, sonra mutluluğa dönüştü rüya" diye de ekledi. Madrid’de de zoru başaracaklarına inandığını söyledi coşkuyla "Onları orada da yenebiliriz. Bizi tanıyanlar bunu bilir." Sitemi de vardı "Türkiye’de başarılı olmamamızı isteyen kişiler de var." Transferini soranlara da yanıt verdi "İtalya’yı isterim. Ama önce kulübümle anlaşsınlar." 
     
Hayatımın gecesiydi’      GALATASARAY Teknik Direktörü Lucescu, "Bu galibiyet beni çok onurlandırdı. Hayatımın en güzel gecesiydi" dedi. Zafer sarhoşluğundan çabuk kurtulmaları gerektiğini belirten Lucescu, "Asıl maç şimdi. Her şey Barnebau için" ifadelerini kullandı. Rumen hoca, "Bu takım UEFA kupasını aldı. Diğerleri neden olmasın Bu futbolcularla birlikte olmak benim için bir ayrıcalıktır. Herkes Roberto Carlos’u izlemeye geldi, Fatih’i gördü" diye konuştu. 
     
G.Saray klasiği’      GALATASARAY İkinci Başkanı Mehmet Cansun, "Bu bir Galatasaray klasiğidir. Biraz daha dikkatli olsaydık, ikinci yarı beş gol bile atabilirdik" dedi. Cansun, "Bu çocuklar artık tarih sayfalarındaki yerlerini aldılar. Ve her geçen gün sayfa sayısını yükseltiyorlar" diye konuştu. Ali Dürüst ise, "Bu maçta kalp krizi geçirmedim ya, bir daha geçirmem. Böyle bir heyecanı yaşamadım. Şimdi artık ikinci maçı düşünüyoruz" ifadelerini kullandı. 
     
Şans değil bilek gücü’      SARI - Kırmızılı futbolcular, "Bu turu geçen finali oynar" dediler. Taffarel, "Birileri devre arasında maçı Galatasaray’ın kazanacağını söyleseydi, herkes gülerdi. Ama biz gülmedik. Şansla değil, bilek gücüyle kazandık" diye konuştu. Ümit, "İlk gol gecikseydi işimiz zorlaşırdı" yorumunu yaptı. Jardel, "Madrid’de teslim olmayız. Yılın maçına hazırız" derken, Okan şöyle konuştu "Rövanşta 100 bin kişiye karşı oynayacağız. Ama biz her şeye alıştık." 
     
MÜJDE      Emre, Madrid’de oynayacak 
     GALATASARAY camiası, Real Madrid galibiyetinin mutluluğunu yaşarken, Emre’den gelen müjdeli bir haberle de sevince boğuldu. Emre’nin sakatlığının hızla düzeldiği belirtildi. Kulüp Doktoru Burhan Uslu, "Tedavi olumlu gidiyor. Ağrıları azaldı. Real ile oynanacak rövanşta takımındaki yerini alacak" dedi. 
     
     Florya’da top başı 
     REAL Madrid galibiyetinden sonra bir gün izin yapan Sarı - Kırmızılılar, Yimpaş Yozgatspor’la oynayacakları lig maçının hazırlıklarına bugün başlayacaklar. Galatasaray, Yozgat’a cumartesi günü gidecek. Bu karşılaşmada sakatlıkları nedeniyle Emre ve Capone ile cezalı olan Hagi oynamayacak. 
     
     Fatih korkusu 
     GALATASARAY yönetimi, Paris Saint Germain ile Real Madrid’in talip olduğu Fatih için Emre ve Okan’daki gibi hata yapmamak için kolları sıvadı. Sezon sonunda sözleşmesi bitecek olan Fatih’le masaya oturacak olan yöneticiler, sözleşme imzalayıp, transferinden para kazanmak için harekete geçtiler. Yönetim, ay sonunda Teknik Direktör Lucescu ile de masaya oturacak ve gelecek yıl da kalması için çaba gösterecek. 
     
     Hagi’nin iki adayı 
     UEFA’nın dergisine demeç veren Hagi, "Futbolu bıraktıktan sonra yerime geçebilecek, 10 numaranın veliahtı iki aday var. Biri Rui Costa, diğeri de Zidane" dedi. Hagi, "Büyük kulüplere baktığınızda, örneğin Juventus’ta, Platini’den sonra 10 numaralı formayı Zidane’ın giydiğini görüyorsunuz. Bir takımda 10 numaralar klas olmalı. Futbolu fantazisiz bırakamazsınız. Fantazi olmazsa öldük demektir" diye konuştu. 
     
Collina’ya Jardel’den forma      HAKEM Collina, Galatasaray’ın golcüsü Jardel’den formasını istedi. Collina, Sarı-Kırmızılı formayı aldıktan sonra Jardel’i golünden ötürü kutladı. Bu arada naklen yayında İspanyol TV’sinin spikerleri tartıştı. Saha içindeki yorumcu, "Bu ne cehennem. Bu ne muhteşem bir futbol" diye konuşunca, tribündeki spiker tarafından "Ne biçim yorumcusun. Madrid’i tutacağına Galatasaray’ı övüyorsun" diye azarlandı. 
     
İspanyollar dağıldı      GALATASARAY’ın Real Madrid’i 3 - 2 mağlup etmesinden sonra dün gece de Şampiyonlar Ligi’nde mücadele eden iki İspanyol takımı Deportivo Coruna ve Valencia çeyrek final ilk maçlarında İngiliz temsilcilerine deplasmanda yenildiler. Galatasaray’ın grubundan lider çıkan Deportivo Coruna, Leeds United’a 3 - 0 yenilirken Valencia, Arsenal’a 2 - 1 mağlup oldu. 
     


 SPOR 






















</TEXT>
</DOC>
