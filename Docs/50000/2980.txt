<DOC>
<DOCNO> 2980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sonspo06.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü "İhalenin iptal edilmesi komik" 
</HEADLINE>
<TEXT>

     Spordan Sorumlu Devlet Bakanı Fikret Ünlü, futbol maçlarının naklen yayını için açılan ihalenin iptal edilmesini "komik" bulduğunu belirterek, "Bir ihaleyi bile yapamıyorsunuz. Sonra da bakanı suçluyorsunuz. Böyle bir şey olamaz. Halkımız bu konuda mağdur edilmeyecek. Gereken tedbirleri alacağız" diye konuştu. 
     Futbol maçlarının naklen yayını ile ilgili ihaleyi, makam odasındaki televizyondan izleyen Ünlü, Futbol Federasyonu Asbaşkanı Ata Aksu’nun ihalenin iptal edildiğini açıklamasından sonra şunları söyledi 
     "Futbol Federasyonu ile ilgili 3813 sayılı kanunun 29. maddesine göre, futbol maçlarının televizyon ve radyolardan naklen yayınında federasyon tam yetkilidir. Ben, kendilerine yazılı olarak uyarı yaptım. Özellikle haber amaçlı görüntülerin şartnamede garanti altına alınmasını ve kanunun kendilerine verdiği yetkiyle ihalenin yapılmasını istedim. 
     Ama ihaleyi yapamıyorlar, sonra da bakanı suçluyorlar. 500 milyon doların üzerinde bir ürün, bir hafta gibi kısa bir sürede ve ne kendisinin bağlı olduğu bakanlıktan, ne de kulüplerin görüşleri alınmadan, bir hazırlık yapılmadan ihaleye çıkarılıyor. Devlet, milyon doların üstündeki bir ihale için aylarca uzmanlarını çalıştırıp, fizibilite yaparken, bunlar bu kadar yüksek maliyetli bir ihaleyi hazırlanmadan yapmaya çalışıyorlar." 
     Bakan Ünlü, halkın bu konuda mağdur edilmeyeceğini ve gereken tedbiri alacağını belirterek, "Başbakanlık Hukuk Müşavirleri ve uzmanlarla konuyu inceleyeceğim" ifadelerini kullandı. 
     Ünlü, "Böyle bir ihaleyi, herkese danışarak, tüketici haklarını göz önüne alarak hazırlamak gerekirdi. 300 bine yakın dekoder sahibinin mağdur edildi. Şimdi bunlar taksit ödeyecek, fakat görüntü alamayacak" diye konuştu. 
     Federasyon Asbaşkanı Ata Aksu’nun ihale aşamasında yaptığı konuşmada, kendisini suçladığını söyleyen bakan Ünlü, "Ben ihalenin daha yüksek bir fiyattan olabilmesi için onlara yardımcı oldum. Benim açıklamalarım kaliteyi yükseltti ve bu, federasyonun menfaatine bir olaydır. Fakat yapamadıkları bir ihale sonrasında, devletin bakanını eleştiriyorlar" dedi. 
     Sporda özerkliği sonuna kadar savunacağını belirten ve "Bu benim idealimdir. Bana Futbol Federasyonu yönetimiyle ilgili birçok eleştiri geliyor. Fakat yöneticilere kızarak, ideallerimizden vazgeçemeyiz. Özerkliği zedelemeden, bu konuyu çözeceğim" diye konuşan Bakan Ünlü, Futbol Federasyonu’nun kendisine bağlı bir kuruluş olmasına rağmen, ihale şartnamesinin kendisine gönderilmediğini, Rekabet Kurulu’na gelen şartnameden fotokopi alarak, şartnameye sahip olduğunu da sözlerine ekledi. 
     
     




</TEXT>
</DOC>
