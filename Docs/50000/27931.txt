<DOC>
<DOCNO> 27931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur15.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fare zehiri içti ölmedi...Bugün köprüden atladı yine ölmedi... 
</HEADLINE>
<TEXT>

     Boğaziçi Köprüsü'nden dün akşam atladıktan sonra, yaklaşık 60 metre yükseklikten önce köprü ayağındakitel örgülerin üzerine, daha sonra yere düşerek ağır yaralanan Ümit Yorgun'un, daha önce de fare zehiri içerek intihara teşebbüs ettiği öğrenildi. 
     Şişli Etfal Hastanesi'nde tedavi altına alınan 19 yaşındaki Ümit Yorgun'un, her iki ayağında da kırıklar bulunduğu, ancak hayati tehlikesinin olmadığı bildirildi. Hastane yetkilileri, gencin, uzun süreli ameliyatlar geçireceğini, bu operasyonlar sonucu ayağına platin takılmak suretiyle 1-2 yıl içinde normale dönebileceğini kaydettiler. 
     Bu arada, Yorgun'un, yaklaşık 1 ay önce de Kurtuluş'taki evinde fare zehiri içerek intihara teşebbüs ettiği, ailesinin farketmesi üzerine kaldırıldığı hastanede kurtarıldığı öğrenildi. Ümit Yorgun'un annesi Zümbül Yorgun, oğlunun uçucu madde bağımlısı olduğunu ve aile üyelerine sürekli, intihar etmek istediğini söylediğini anlattı. 
     Boğaziçi Köprüsü'ne dün akşam taksi ile gelen Yorgun, sürücüden durmasını istemiş, daha sonra Ortaköy ayağı yakınlarında korkulukları aşarak, kendisini boşluğa bırakmıştı. Polis yetkilileri, Yorgun'un, köprü ayağının Ortaköy ile birleştiği yerde, önce araziyi çeviren tel örgülerin üzerine daha sonra yere düştüğünü belirttiler. 
     Öte yandan, Ümit Yorgun, 1974 yılında faaliyete geçen, 67 metre yüksekliğindeki Boğaziçi Köprüsü'nden atlayıp kurtulan 10'uncu kişi oldu. 
     Köprüden, 13 Nisan 1984'de Engin Çolakoğlu, 29 Mart 1989'da Çetin Soltan, 24 Şubat 1990'da İlhan Bilgin, 24 Kasım 1992'de Cenk Güngörmez, 25 Aralık 1994'de Zeynep Kunt, 14 Mayıs 1996'da Arman Oluk, 29 Ağustos 1996'da Mehmet Gökbey Ulugergerli, 10 Mayıs 1997'de Fatma Köksal, 17 Kasım 1997'de de Fatih Coşar atlamış, deniz üzerinde yaralı olarak bulunmuşlardı. 
     
     
     
     







</TEXT>
</DOC>
