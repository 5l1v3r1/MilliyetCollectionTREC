<DOC>
<DOCNO> 29090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sondun08.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Melek Cameron Diaz, Charlie'ye rest çekti... 
</HEADLINE>
<TEXT>

     Beyazperdenin ünlü oyuncusu Cameron Diaz, ikinci kez ''melek'' olmayı reddetti. Diaz, filmin çekilmesi planlanan ikinci bölümünde rol almak istemediğini açıkladı. 
     Internetteki ''peoplenews'' sitesinin haberine göre, Charlie'ye ''ilk rest'', Cameron Diaz'dan geldi. Büyük ilgi gören ve gişe rekorları kıran filmin ikinci bölümü için kolları sıvayan yapımcı şirket, Diaz'ın kararıyla büyük hayal kırıklığına uğradı. 
     Cameron Diaz, şirket yetkililerine filmde rol almak istemediğini ve bu kararından dönmesinin mümkün olmadığını iletirken, filmdeki Natalie Cook rolünü yeniden canlandırmasının artık kendisi için çok ''uzak'' olduğunu kaydetti. 
     Filmde rol alan diğer ''melekler'' Drew Barrymore ve Lucy Liu'nun projeye sıcak baktığı, büyük bir aksilik yaşanmazsa 2003 yılında gösterime girmesi planlanan filmde ''meleklerin'' Diaz olmadan yollarına devam edecekleri ifade edildi. 






</TEXT>
</DOC>
