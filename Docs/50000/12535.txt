<DOC>
<DOCNO> 12535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sondun15.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem "Ulusal Program yeterli" 
</HEADLINE>
<TEXT>

     Dışişleri Bakanı İsmail Cem, ANAP Genel Başkanı, Devlet Bakanı ve Başbakan Yardımcısı Mesut Yılmaz'ı ziyaret ederek, AB ülkeleri ve ABD'ye yapacağı ziyaret konusunda bilgi verdi. Cem, ''Ulusal Program'ın AB ülkeleri hükümet ve çevrelerinden gelen yansımalarını yeterli buluyorum'' dedi. 
     Dışişleri Bakanı Cem, Yılmaz'ı Parlamento'daki çalışma odasında ziyaret etti. Cem, yaklaşık 45 dakika süren görüşmenin ardından gazetecilere yaptığı açıklamada, şunları söyledi 
     ''Önümüzdeki birkaç gün içinde AB ile hemen arkasından da ABD'de Amerikan Dışişleri Bakanı'nın Şubat ayındaki daveti nedeniyle ikili görüşmeler yapmaya gidiyorum. Çeşitli çevrelerle konuşacağım ve bunlar önemli olacak. Bu nedenle koalisyonumuzun liderleriyle görüşmeler yaptım. Dün Sayın Bahçeli'nin görüşlerini aldım. Bugün Sayın Yılmaz'ı ziyaret ettim ve düşüncelerini aldım. Ziyaretimin sebebi buydu.'' 
     Dışişleri Bakanı İsmail Cem, ABD'de yapacağı görüşmelerin çerçevesinin ne olacağının sorulması üzerine, şöyle konuştu 
     'İki ülkeyi ilgilendiren her konu konuşulacak. Çünkü tabii Amerika çok büyük bir güç. Türkiye'miz de öyle bölgesel değil, bölgeler üstü bir güç. Her iki ülkenin ilgi alanları çakışıyor. Birçok ilgi alanları çakışıyor. Bizim kendi tarihi coğrafyamızda yer alan bölgeler, yani Balkanlar olsun, Kafkasya olsun, Ortadoğu, Orta Asya Amerikan dış politikasında, ekonomi politikasında fevkalade önemli bir konuma sahip. Dolayısıyla bu paralel ilgi alanları bulunan iki ülke arasında konuşulacak çok şeyimiz var.'' 
     Dışişleri Bakanı Cem, bir gazetecinin, ''Ekonomik konularla Kuzey Irak ve Kıbrıs konularında bağlantılar kuruluyor. Birtakım tavizler verileceğinden söz ediliyor'' sözleri üzerine, ''Bunların safsata olduğunu dün söylemiştim'' dedi. 
     İsmail Cem, bir başka soru üzerine, AB ülkeleri ve ABD'de ekonomik alanda herhangi bir görüşme yapmayacağını belirterek, ''Dışişleri Bakanlığı olarak elimizden gelen her katkıyı, hükümetimizin ekonomik programına ve bu programla bağlantılı konulara getirmekteyiz. Sayın Derviş'in çalışmalarına her türlü katkıyı getirmekteyiz... Bundan ibaret. Yoksa ben doğrudan doğruya siyasi konuları görüşmeye gidiyorum. Türk-Amerikan İş Konseyi belki üç dört ay öncesinden konuşmacı olarak beni davet etmişti. Orada da bir konuşma yapacağım'' diye konuştu. 
     Dışişleri Bakanı Cem, Ulusal Program'ın AB ülkeleri tarafından nasıl karşılandığının sorulmasa üzerine ise ''Ulusal Program'ın AB'ye üye hükümet ve hükümet çevrelerinden gelen yansımasını yeterli bulmaktayım. Ama tabii bu programın hepimizin. Her yönüyle, ben de dahil beğenmeyebileceğimiz tarafları olabilir. Bütünü itibariyle cumhuriyet tarihimizin en iddialı ve en kapsamlı demokratikleşme programıdır. Fevkalade önemsiyorum ve Türkiye'nin önüne bir imkan, bir yol açtığı düşüncesindeyim'' dedi. 




</TEXT>
</DOC>
