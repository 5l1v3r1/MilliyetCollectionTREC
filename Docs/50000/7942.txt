<DOC>
<DOCNO> 7942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/siyaset/siy07.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BAHÇELİ Başbakan duygusaldır 
</HEADLINE>
<TEXT>

Devlet krizini Türkmenistan'da öğrenen MHP Lideri'nin geziyi yarıda kesmeyeceği açıklandı 
     HAKAN ŞANLITÜRK Aşkabat 

     Başbakan Yardımcısı MHP lideri Devlet Bahçeli'nin, krizi öğrendiği ilk anda "Başbakan duygusal bir yapıya sahip. Ancak, çok önemli bir şey olmuştur da salonu terk etmiştir" değerlendirmesinde bulunduğu belirtildi. 
     Bahçeli, ilk yurtdışı gezisinde ortaya çıkan krizden sonra Türkmenistan programını kesmedi. Krizi Türkmenbaşı'nın onuruna verdiği öğle yemeğinde haber alan Bahçeli, derhal kaldığı Grand Türkmen Otel'e geçerek Başbakan'la görüştü. Bahçeli, kurmaylarıyla durum değerlendirmesi yaparken, Genel Başkan Yardımcısı Esat Öz toplantının içeriğiyle ilgili şu bilgileri verdi 
     "Durum değerlendirmesi yaptık. Geziyi yarıda kesip dönmenin kriz olasılığını artıracağını ve Türkmenistan'a da uluslararası alanda 'ayıp' olacağı kanaatine vardık. Buna rağmen dönme kararı alırsak, bilin ki Ankara'da çok ciddi sorun var demektir." 
     


 SİYASET 


















</TEXT>
</DOC>
