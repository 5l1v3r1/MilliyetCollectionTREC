<DOC>
<DOCNO> 42130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun09.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar gaz maskesine hücum etti "Köpekler için var mı " 
</HEADLINE>
<TEXT>

     ABD'de başkent Washington ve New York'ta 11 Eylül'de meydana gelen terörist saldırıların ardından, korkuya kapılan ve III. Dünya Savaşı'nın çıkacağından endişe duyan Los Angeles halkı, erzak ve gaz maskesine hücum ediyor. 
     Can kurtarma malzemeleri satan mağaza sahibi Peter Kalaycıyan, bazı müşterilerinin, New York ve Washington'da olan bitenlerin yeni bir Dünya Savaşı'na yol açacağı endişesiyle kurşun geçirmez yelek ve gaz maskesi satın aldığını söyledi. 
     Kalaycıyan, ''Birçok kişi, saldırıların sorumlularının bulunmasının ardından buna karşılık vereceğimizi ve biz karşılık verince de yeni saldırılara maruz kalacağımızı düşünüyor'' dedi. 
     Doktor, avukat ve polis müşterilerinin yeni saldırı endişesiyle bıçak, kurşun geçirmez yelek ve kask satın aldıklarını söyleyen Kalaycıyan, ''Şimdiye kadar 600 gaz maskesi sattım'' dedi. 
     İlk yardım çantasının en çok aranan malzemelerden olduğunu belirten Kalaycıyan, ''Çoğu kişi, büyük bir felaket olması durumunda hastanelerin dolu olacağını, bu yüzden de ilk yardım malzemeleri alarak böyle bir felakate hazır olmak istiyor'' dedi ve son 3 günde bu tür malzeme satışının 10 kat arttığını söyledi. 
     Askeri malzeme satan Ned Escaip de elinde hiç gaz maskesi kalmadığını belirterek, bazı komik taleplerle karşılaştığını da kaydederek, ''Orta yaşlı bir kadın gaz maskesi almaya geldiğinde köpekleri için de gaz maskesi satılıp satılmadığını sordu'' dedi. 
     Genellikle deprem felaketine hazırlıklı olan Los Angeles halkının, saldırılardan sonra temel ihtiyaç maddelerine de rağbet ettiği, litrelerce su, konserve ve benzer dayanıklı gıda ürünlerini satın aldığı belirtildi. 
     
     
     







</TEXT>
</DOC>
