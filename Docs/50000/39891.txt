<DOC>
<DOCNO> 39891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/ekonomi/eko04.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustosun en iyisi bono ve mark oldu 
</HEADLINE>
<TEXT>

Yatırım araçlarında geçen ay en iyi getiriyi yüzde 7.50 ile bono ve yüzde 7.17 ile markı sağlarken, borsa 0.36 düştü 
     EKONOMİ SERVİSİ 

     Ağustos ayında borsa yerinde sayarken, Hazine bonosu ve Alman Markı en iyi kazancı sağladı. Ekonomik verilerin ağustosun son haftasında iyileşmeye başlaması eylül için moralleri düzeltti. 
     Ağustosun son haftasında Merkez Bankası’nın faiz indirimine gitmesi, Hazine’nin dolar tahvilinde başarılı halka arzlar yapması ve uzun bir aradan sonra bankaların yeniden sendikasyon kredisi alması döviz ve faizinin ateşini düşürdü. Ancak ağustosta dalgalı bir seyir izleyen piyasalarda en çok bono ve mark konuşuldu. 
     
     Dolar hız kesti 
     Faizlerin yüksek seyrettiği geçen ayda en iyi kazancı yüzde 7.50 ile bono yatırımcısı elde etti. Marka yatırım yapanlar da yüzde 7.17 kazanç sağladı. Geçen ay bir ara 1 milyon 500 bin liraya fırlayan ancak daha sonra inişe geçen doların değer artışı ise yüzde 2.61 düzeyinde kaldı. 
     Geleneksel tasarruf araçlarından altın, geçen ay yatırımcısına yüksek kazanç sağladı. Cumhuriyet altını yüzde 6.41 ve 24 ayar külçe altın da yüzde 5.64 değer kazandı. 
     Kısa bir süre öncesine kadar Türk tasarrufçusunun en çok tercih ettiği enstrümanlardan repo geçen ay yüzde 4.40 kazanç sağlarken, mevduat faizinin getirisi yüzde 4.30 oldu. 
     Yatırım fonlarından A tipi fonların kazancı yüzde 4.40, B tipi fonların da yüzde 4.77 olarak gerçekleşti. 
     



 EKONOMİ 



















</TEXT>
</DOC>
