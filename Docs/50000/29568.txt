<DOC>
<DOCNO> 29568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/ekonomi/eko05.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank için OYAK’la pazarlık 
</HEADLINE>
<TEXT>

OYAK’la, Sümerbank’ın satışı için masaya oturacak olan Fon yönetimi, 12 iştiraki de yeniden satışa çıkarttı 
     SONGÜL HATISARU 

     Sümerbank’ı satışa çıkaran Fon Yönetimi, BDDK’nın değerlendirme yapmasından sonra OYAK Grubu’yla müzakerelere başlayacak. 
     Sümerbank’ın gelen teklif doğrultusunda aktif büyüklüğüne göre satışın planlandığı ve önümüzdeki hafta içinde satışla ilgili kararın verilebileceği belirtiliyor. 
     Fon yönetimi 12 iştirak içinse yeniden ihaleye çıkıyor. 12 iştirake gelen tekliflerde uzlaşma sağlayamayan Fon, Türk Nippon Sigorta, Ege Sigorta, Batı Sigorta, Sümer Yatırım, Yaşar Yatırım, Sümer Finansal Kiralama, Sümer Faktoring, Yaşar Factoring, K Faktoring, Üniversal Kart Hizmetleri, Ege Portföy Yönetimi, Yaşarbank Gmbh için bugün yeniden ihaleye çıkıyor. İştirakler için son teklif verme süresi 9 Temmuz. İzleyen 10 gün içinde tekliflerin değerlendirilerek satışlar karara bağlanacak. 
     Yaşar Yatırım için Evgin Menkul Değerler, Dundas Ünlü, Tüstaş Sınai Tesisleri, Sümer Yatırım içinse Tüstaş Sınai hizmetleri, Amerikan Yatırım şirketi Trans Global teklif vermişti. Aracı kurumlar için döviz işleriyle uğraşan, yabancı ortaklığı da bulunan yeni taliplilerin çıktığı belirtildi. 
     
     Sıra Demirbank’ta 
     Demirbank içinse BDDK HSBC, İtalyan Uni Credito Bank, Doğan -Cıngıllı konsorsiyumu ve OYAK Bank’la birebir görüşmeleri tamamladı. 
     Bundan sonraki aşamalarda BDDK’nın değerleme yapıp tekrar ikinci görüşmelere başlaması veya ihaleyi kazananı tespit etmesi bekleniyor. BDDK’nın satışla ilgili kararını temmuz ayının ilk yarısında vermesi planlanıyor. 
     
     



 EKONOMİ 































</TEXT>
</DOC>
