<DOC>
<DOCNO> 26236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun19.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
McVeigh son sözünü söylemedi 
</HEADLINE>
<TEXT>

     ABD'de idam edilen Oklahoma bombacısı Timothy McVeigh'in, idamından önce son söz olarak hiçbir açıklama yapmadığı bildirildi. 
     McVeigh, yanındaki görevliye ''Başlayalım mı '' derken, gazetecilere yazılı olarak veda şiiri dağıtıldı. İngiltere'de Victoria dönemi muhalif şairlerinden William Ernest Henley'in 1875 yılında yazdığı, ''Invictus'' adlı insan direncini anlatan ve son dizeleri, ''Kapı ne kadar dar olsa da, cezam ne kadar ağır olsa da, kaderimin efendisi benim, ruhumun kaptanı benim'' olan şiiri dağıtıldı. 
     İdama ilişkin resmi açıklamanın ardından, infaza tanık olarak katılan medya mensupları, ayrıntıları anlattılar. McVeigh'in ölüme, üzerinde beyaz tişörtü, haki renkte pantolonu ve çok kısa kesilmiş saçlarıyla gittiğini anlatan gazeteciler, infaz başlamadan önce mahkumun odada idamı izleyen herkesle teker teker göz teması kurduğunu ve başıyla selam verdiğini belirttiler. Timothy McVeigh'in avukatı Robert Nigh, idamdan kısa süre önce yaptığı açıklamada, müvekkilinin, bombalamada çok sayıda kişinin ölümünden üzgün olduğunu, ancak genelde eyleminden hiçbir pişmanlık duymadığını söyledi. Nigh, ''En son kendisini ziyaret ettiğimizde McVeigh'in morali gayet yerindeydi. Bize şakalar yaptı'' dedi. İdamın açıklanmasının ardından, Oklahoma City'de 1995 yılındaki bombalı saldırıda ölen kurbanlar için yapılan anıt mezarların başında bekleyen yakınlarının televizyonlardan yayınlanan görüntülerinde, gözyaşları içinde birbirlerini teskin ettikleri görüldü. 
     
     Af Örgütü'nden kınama 
     Bu arada, Uluslararası Af Örgütü, McVeigh'in idamını kınadı. Merkezi İngiltere'nin başkenti Londra'da bulunan örgütten yapılan açıklamada, McVeigh'in idamı, ''İntikamın adalet karşısındaki zaferi'' ve ''ABD yönetiminin insan hakları konusundaki başarısızlığı'' olarak nitelendirildi. Açıklamada, ''ABD yaklaşık 40 yıldır ilk kez bir 'federal mahkumu' idam ederek, kendisini uluslararası toplumun isteklerinden uzaklaştırmıştır. ABD Başkanı George Bush ise, federal bir mahkumun idamını onaylarak, ülkesinin saygınlığını zedelemiştir'' denildi. 
     

</TEXT>
</DOC>
