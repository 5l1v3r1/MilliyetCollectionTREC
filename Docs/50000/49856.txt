<DOC>
<DOCNO> 49856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur16.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da başlık parası 1 milyardan 15 milyara kadar değişiyor 
</HEADLINE>
<TEXT>

     Şanlıurfa'nın Siverek ilçesinde yapılan araştırmada, başlık parası miktarının, aşiretin yapısına göre değiştiği belirlendi. Başlık parası, aşirete ve kızın aşiretteki yerine göre 10 ile 15 milyar lira arasında değişirken, takılar da buna göre belirleniyor. 
     Siverek Belediyesi Basın ve Halkla İlişkiler Müdürlüğü'nden 4 kişilik ekip, ilçede ve kırsal alanda 300 kişiyle yüz yüze görüşerek ''başlık parası konusundaki uygulamaları'' sordu. 
     Araştırma, bölgede başlık parasının ve takı takmanın aşiretlere göre değiştiğini ve ilçe merkezinde başlık parasının azalma gösterdiğini, ancak kırsal alanda devam ettiğini ortaya çıkardı. 
     Basın ve Halkla İlişkiler Müdürlüğü yetkilileri, şu bilgileri verdi 
     ''Dört kişilik ekibimiz, öncelikle ilçede, sonra da kırsal alanda 300 kişiyle yüz yüze görüştü. Buna göre bölgede en yüksek başlık 
     parası ve takı isteyen aşiret, Karakeçili Aşireti oldu. Bu aşiret, kızın aşiretteki yerine göre, 10 ila 15 milyar lira arasında başlık ve 1 kilograma kadar altın takı istiyorlar. Diğer aşiretler arasında ise başlık parası 1 ile 3 milyar lira arasında değişiyor. Bu aşiretler, takı konusunu erkek tarafına bırakıyor. Ayrıca bölgedeki değişimin getirdiği etkiler sonucunda bazı aşiretler, başlık parasına karşı çıkmaya başladı. Örneğin, İzol Aşireti mensuplarının yaşadığı Bayırözü Köyü'nde başlık parası tamamen kaldırılmış durumda. Söz konusu köyde yaşayanlar, bunun, aşiretin diğer bölgelerde oturanları tarafından da benimsenmesi için çalışmalar yapıyor.'' Araştırmada, özellikle ilçe merkezinde başlık parası ve takı takma geleneğinin giderek azaldığının, bu amaçla alınan paraların da çoğu keç çeyiz için harcanmaya başlandığının, takıların ise erkek tarafının isteğine bırakıldığının tespit edildiği bildirildi. 
     






</TEXT>
</DOC>
