<DOC>
<DOCNO> 16526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sondun03.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Suriye radar istasyonunu vurdu, 3 asker öldü 
</HEADLINE>
<TEXT>

     İsrail savaş uçaklarının bugün erken saatlerde Lübnan'ın iç kesimlerindeki bir Suriye radar istasyonunu vurması sonucu 3 Suriyeli askerin öldüğü, 6'sının da yaralandığı bildirildi. 
     İsrail ordusu tarafından yapılan açıklamada, saldırının, Hizbullah gerilları tarafından önceki gün İsrail Lübnan sınırında düzenlenen ve 1 İsrail askerinin ölümüne neden olan tanksavar füze saldırısına misillemede bulunmak amacıyla yapıldığı belirtildi. 
     İsrail savaş uçaklarının, ''son zamanlardaki terörist saldırılara karşılık vermek amacıyla Beyrut-Şam karayolunun kuzeyinde bulunan Suriye ordusuna ait bir radara saldırı düzenledikleri'' belirtildi. Suriye'nin de eleştirildiği açıklamada, ''Suriye, İsrail'e karşı yapılan terörist faaliyetleri desteklemeye devam etmektedir. İsrail ordusu, Suriye hükümetinin mali desteğiyle harekat düzenleyen Hizbullah saldırılarına daha fazla hoşgörü göstermeyecektir. İsrail hükümeti, ülkenin kuzeyinde yaşayan vatandaşlarını ve askerlerini korumak için elindeki tüm imkanları seferber edecektir'' ifadeleri yer aldı. 
     Öte yandan Suriye güvenlik kaynakları, saldırıda 3 Suriyeli askerin öldüğünü ve 6 askerin de yaralandığını belirtirlerken, bölgedeki basın mensupları radar istasyonunun bulunduğu bölgeden alevler yükseldiğini ve yoğun bir duman bulutunun oluştuğunu kaydediyorlar. 
     




</TEXT>
</DOC>
