<DOC>
<DOCNO> 29078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/yazar/tamer.html </URL>
<DATE> 2001/06/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
1998'de ihale nasıl veriliyordu öğrenin 
</HEADLINE>
<TEXT>

     Yaşamakta olduğumuz derin ekonomik kriz, çoğumuzu karamsarlığa itiyor. Ekonomimiz pek çok alanda yeniden yapılanırken, siyasetçilerimizin tepişmesi umut kırıyor. Tünelin ucundaki ışığı henüz görememekten yakınanlara ben şipşak umut aşılıyorum. Nasıl diye soracak olursanız, geçmiş günleri anımsatarak diye yanıtlayabilirim. İşte bir örnek daha 
     Vakıfbank'ta Bayındır krizi başlıklı yazım üzerine Hema Endüstri'nin enerji müşaviri Zekai Akcan imzalı bir mektup aldım. Ve 1998'de Mesut Yılmaz Başbakan, Süleyman Demirel Cumhurbaşkanı iken Enerji Bakanlığı'nca işletme hakkı Bayındır'a devredilen Yatağan, Kemerköy ve Yeniköy santrallarının ihalesiyle ilgili olarak bakın neler öğrendim 
     "Sayın Tamer, 
     Sözünü ettiğiniz ihaleye biz de katılmıştık. Şartnamaye harfiyen uyarak hazırladığımız ihale dosyamızdaki enerji fiyatlarımız en düşük olduğu halde şartnameye baştan uymayan, bilahare pek çok ilave talepte bulunan ve bazılarını kabul ettiren Bayındır Holding, daha pahalı teklif vermesine rağmen her nasılsa işi almış. Biz önce Enerji Bakanlığı'ndan nedenlerini öğrenmek istedik. Süresi içinde cevap alamayınca mahkemeye verdik. Halen mahkeme devam etmektedir. 
     İnanıyoruz ki mahkeme lehimize neticelenecek, santralların işletme hakkı bize verilecektir. Böylece daha önceki değerlendirmelerimizde de belirttiğimiz gibi devletimize 500 milyon dolar kazandıracağız. Ayrıca 
     Şartnamaye göre bu santralların işletme hakkı, Bayındır'dan Vakıfbank'a devredilemez. Zira ilk ihale sırasında Vakıfbank ihaleye girmek isteseydi, kendisine ihale şartnamesi bile verilmezdi. Diğer taraftan Vakıfbank'ın faaliyet sahasında santral işletmeciliği yoktur. Nasıl oldu da Vakıfbank yönetimi bu işi kabul etti anlamış değiliz. Muhakkak bazı güçler Vakıfbank'ı zorlamışlardır. Esasen onların meydana çıkmasının temini gerekir. 
     Devlet Güvenlik Mehkemesi ve ayrıca Başbakanlık Teftiş Kurulu konuyu incelerken ve bizim mahkememiz neticelenmemişken, Bayındır Holding'in sanki işi üstlenmiş gibi santralları devredebilmesi de hayret vericidir. Kaldı ki işletme hakkını devralabilmek için gerekli parayı da halen yatırmamıştır. Nasıl oluyor da bu kadar ileri gidebiliyor 
     Bizi 1998'den beri üzen bu konuya değindiğiniz için teşekkür ederiz." 
     
Ufuk Söylemez değil Aykon Doğan      "Türkbanklılar kime oy vermez " başlıklı dünkü yazım tahmin edebileceğiniz gibi Türkbank çalışanlarının yoğun ilgisiyle karşılandı, köşemize telefon, faks ve e - posta mesajları yağdırdılar. Bu arada eski Devlet Bakanı Ufuk Söylemez'den de bir açıklama geldi. Söylemez açıklamasında Türkbank'ın Hazine tarafından devralındığı tarihte Hazine'den sorumlu devlet bakanının kendisi değil, yine DYP'li Aykon Doğan olduğunu hatırlatıyor. Yazıdaki bu hatadan dolayı özür dilerim. Açıklamada Türkbank'ın Hazine gözetimine geçtiği tarih olarak 02 Eylül 1994 verilmiş. Ancak gazete arşivleri, Türkbank'ın bu tarihte 64. madde kapsamına alındığını gösterirken, Hazine'nin yeni yönetim atayarak bankayı devraldığı tarihin 27 Mart 1995 olduğunu ortaya koyuyor. 
     Söylemez'in açıklaması şöyle devam ediyor 
     "Türkbank'a Hazine tarafından genel müdür olarak atanan Oğuz Özkan ve ekibi, yukarıda da belirttiğim gibi benim tarafımdan atanmamış, ancak Mart 1996'da Hazine bakanı olmamı takiben tarafımdan Nisan 1996'da görevinden alınmıştır. Yani Oğuz Özkan ve ekibi yazınızın aksine DYP iktidarı tarfından atanmasına rağmen, usulsüz ve hatalı işlemlerinin tespiti ve Hazine talimatlarına aykırı davranmaları nedeniyle, yine DYP iktidarı döneminde tarafımdan alınarak mahkemeye sevk edilmiştir." 
     
     







Derviş ve Özal 


Parti küçük.. 


Anayasa değişikliği 


Olacağı buydu 


Yolsuzluk yılanının başını ezmek için... 


Verilip de unutulan sözler 


Dövize faiz freni 


Onlarda yasak var, ama... 


Fazilet’in başını yakan sıkmabaş ve 
diğerleri... 


Oyun planı 


Kumar lobisi, yalanlar ve gerçekler 


Herkes kör, alem sersem 


1998'de ihale nasıl veriliyordu öğrenin 


Burası Almanya değil 


CHP FP'liler partilerini arıyor 


Geçene 2 milyon, geçmeyene 4 milyon 


</TEXT>
</DOC>
