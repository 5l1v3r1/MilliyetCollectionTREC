<DOC>
<DOCNO> 31574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/ekonomi/eko02.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret vergi dışı 
</HEADLINE>
<TEXT>

Asgari Ücret Tesbit Komisyonu, en az ücrete ek zam yapılarak beş ay süreyle vergi ve sigorta primi alınmaması yönünde karar aldı 
     ATİLLA ÖZSEVER 

     Asgari ücret, beş aylık bir süre için de olsa nihayet vergi dışı kalıyor. Önceki gün toplanan Asgari Ücret Tesbit Komisyonu, prensip olarak asgari ücrete ek bir zam yapılmasını kabul etti. Komisyon, 1 Ağustos 2001’den geçerli olacak yeni asgari ücretten yıl sonuna kadar, yani beş aylık süre için ek zamdan vergi ve sigorta primi kesilmemesi yönünde temenni kararı aldı. 
     Asgari Ücret Komisyonu, işçi, işveren ve hükümet temsilcilerinden oluşuyor. Komisyona işçi kesimi adına katılan Türk - İş Eğitim Sekreteri Salih Kılıç, Asgari Ücret Tesbit Komisyonu’nun aldığı kararlar hakkında şu bilgiyi verdi 
     "DİE yeniden bir hesaplama yaparak asgari ücretin beslenme giderindeki artışı belirleyecek. Ayrıca beş aylık bir süre için asgari ücretten vergi ve sigorta primi kesilmemesi yönünde prensip kararı aldık. Bizim teklifimiz, asgari ücretin en azından, en düşük memur maaşı kadar olmasıdır. Bu miktar brüt 203 milyon, net 149 milyon liradır. Ya da şu andaki sigorta prim tavanı olan brüt 210, net 151 milyon liraya yükselmesidir. İşveren zaten bu miktar üzerinden prim ödüyor." 
     TİSK Başkanı Refik Baydur da, ek zam konusuna vergi ve sigorta priminin kesilmemesi koşuluyla sıcak baktıklarını belirtti. Baydur, yüzde 32’lik enflasyon karşısında yüzde 5’in Temmuz’da verildiğini geriye kalan yüzde 27’lik bölüm için ise hükümetin vergi ve sigorta priminden vazgeçmesi halinde müzakereye açık olduklarını bildirdi. 
     Asgari Ücret Komisyonu, 18 Temmuz’da ikinci kez toplanacak. Yeni asgari ücretin 1 Ağustos’ta yürürlüğe girmesi bekleniyor. Halen brüt 146 milyon 947 bin 500 net 107 milyon lira olan asgari ücret, Temmuz’da yüzde 5 artarak net 102 milyon liradan 107 milyon liraya yükselmişti. 
     
İşsizlik komitesi oluştu      İşsizliğin önlenmesi için biraraya gelen işçi ve işveren konfederasyonları, bir "koordinasyon komitesi" oluşturdu. Türk - İş, DİSK, Hak - İş ve TİSK, bu komiteye birer teknik temsilci verecek. Komite gerektiğinde ilgili bilimadamı ve uzmanlardan da yararlanacak. Komite, öncelikle kapanan işyerleri ile işsiz kalanların sayısını ve nedenlerini belirleyecek. İstihdama muhtaç olan işyerleri saptanacak. Bu çalışmaların hükümeti ilgilendiren yönü Ekonomik ve Sosyal Konsey’e götürülecek. 
     



 EKONOMİ 


























</TEXT>
</DOC>
