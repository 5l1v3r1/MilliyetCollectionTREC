<DOC>
<DOCNO> 34864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/yasam/yas03.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkanımız patlar mı 
</HEADLINE>
<TEXT>

Dünyanın ünlü volkanları birer birer faaliyete geçince, Türk bilim adamlarından uyarı geldi Bizim yanardağlar suskun ama, ya bir gece ansızın... 
     ÖNAY YILMAZ 

     Bir yanda 'deprem' korkusuyla uyku tutmayan Türkiye'yi, hiç alışık olmadığımız 'çok daha sıcak' bir tehlike bekliyor mu 
     Dünyanın birçok ülkesi, birbiri ardına faaliyete geçerek çevrelerine lav ve kül püskürten volkanların tehdidi altına girince, konunun Türkiye'deki uzmanları da bu soruya cevap aramaya başladı. Türk uzmanları endişelendiren, sadece bu yıl, dünyanın dörtbir yanında tam 28 yanardağın ardı ardına faaliyete geçmesi. Söz konusu volkanların aktivitesi halen sürerken, Türkiye'de de volkanik dağlar bulunmasına karşın, bunların tümünün sönmüş yanardağlar olması, yüreğimize biraz olsun su serpiyor. Ancak.. 
     
     Tamamen sönmüyorlar’ 
     Ancak, bilim adamları, yanardağları 'tamamen sönmüş' kabul etmenin son derece yanlış olduğu, Türkiye için az da olsa halen risk bulunduğu fikrinde. 
     'Volkanlar o denli karmaşık bir yapıya sahip ki, onlar için 'tamamiyle sönmüş' demek yanlış. Yani bir gece ansızın faaliyete geçebilirler' diyen bilim adamlarına göre, Türkiye'nin bu konudaki en 'riskli' yanardağı, Bitlis sınırlarında yer alan Nemrut Dağı. 
     İstanbul Teknik Üniversitesi'ndan Prof. Dr. Işık Özpeker, bu yanardağın bulunduğu yörede tam dört ana püskürtme merkezi bulunduğunu söylüyor. 
     
     Nemrut Volkanı, 'genç' gibi 
     Üstüne üstlük, Bitlis sınırlarındaki Nemrut'un 1, 2 ve 16 nolu volkan konileri, her an faaliyete hazır genç bir yanardağın bütün özelliklerini taşıyor. 
     Bunun dışında Erciyes, Süphan ve Ağrı dağları da, binlerce yıl önce faaliyette olan ancak günümüzde sönmüş yanardağlar olarak kabul ediliyor. 
     Bilim adamları, Türkiye'deki yanardağlarda çok uzun yıllardan bu yana herhangi bir aktiviteye rastlanmasa da, bunun 'hiç bir zaman aktivite olmayacak' anlamı taşıyamayacağını belirtiyor. 
     
     Etna kükredi Vezüv sırada 
     Şu anda yanardağ korkusunu en fazla İtalyanlar yaşıyor. Etna'dan yayılan kızgın lavlar, çevre kasaba ve köylerde büyük tehlike yaratıyor. Hatta halk, patlamaların durması için toplu halde dua da ediyor. İtalyanlar, ünlü Vezüv Yanardağı'nın da her an faaliyete geçebileceği endişesini taşırken, Rusya'daki Şeveluç, Filipinler'deki 
     Mayon ve Ekvador'daki Tungurahuna yanardağları da, faaliyetteki 'ünlüler' arasında.. 
     
     Volkanlar bir supap’ mı 
     Volkanlar, aynı sel ve depremler gibi öldürücü doğal felaketler arasında yer alsa da, bilimsel anlamları biraz 'değişik'. Bilim adamları, volkanları, büyük tektonik olaylar sonucu yeraltında sıkışmış basıncı dışarı atan ve yeryüzünün güvenliğini sağlayan 'supaplar' olarak kabul ediliyor. Kısacası bilim adamlarına göre volkanlar ara sıra faaliyete geçmeselerdi, dünyanın dış kabuğu altında birikecek muazzam güçteki bu basınç, çok daha büyük felaketlere yol açabilirdi.. 
     
     İşte 2001'in faal 28 volkanı 
     İTÜ Maden Fakültesi Jeoloji Mühendisliği Bölümü Mineraloji Petrografi Anabilim Dalı öğretim üyesi Doç. Dr. Can Genç'in araştırmasına göre, 2001 yılında dünyada faaliyetlerini sürdüren volkanlar şöyle 
     Etna İtalya , Tungurahua Ekvador , Sheveluch Rusya , Mayon Filipinler , Lopevi Vanuatu , Colima Meksika , Popocatepeti Meksika , Oyama Japonya , Lokon Endenozya , San Cristobal Nikaragua , South Sister Oregon , Ulawun Papua Yeni Gine , Masaya Nikaragua , Krakatau Endonezya , Maroa Yeni Zelanda , Jackson Segment Pasifik Okyanusu , Canlaon Filipinler , Piton de la Fournaise Reunion Adası , Arenal Kosta Rica , Merapi Endenozya , Cleveland Alaska , Kliuchevskoi Rusya , Pacaya Guatemala , Ijen Endonezya , Karangetang Endenozya , Nyamuragira Kongo , Kelut Endonezya , Rotorua Yeni Zelanda 
     



 YAŞAM 

























</TEXT>
</DOC>
