<DOC>
<DOCNO> 45682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/spor/spo02.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Lazetiç 
</HEADLINE>
<TEXT>

Fenerbahçe’de Revivo’dan sonra Yugoslav futbolcu da sözleşmesinin yenilenmesini istedi. Yönetimden olumsuz yanıt alan Lazetiç, teklifleri değerlendireceğini söyledi 
     YUSUF KOBAL 

     Ocak’a kadar süre 
     SARI-LACİVERTLİ takımın Yugoslav oyuncusu Lazetiç’in de en geç ocak ayına kadar sözleşme yenilemek istediği ortaya çıktı. İsrailli oyuncu Revivo’dan sonra genç oyuncu da menajeri Saffet Sancaklı ile Fenerbahçe yönetimine haber gönderdi, yeni bir anlaşma yapılmadığı taktirde kendisine gelecek teklifleri değerlendireceğini bildirdi. Lazetiç, mayıs ayından sonra Fenerbahçe’de forma giymesinin mümkün olmayacağını söyledi. 
     
     En ucuz oyuncu 
     FENERBAHÇE yönetimi, Revivo’ya olduğu gibi Yugoslav oyuncusuna da ret yanıtı verdi ve şimdilik hiçbir futbolcuyla pazarlık masasına oturmayacağını iletti. Ancak yönetimin, takımın en ucuz oyuncusu olan Lazetiç’in ekonomik koşullarını düzelteceği belirtildi. Bu arada Yugoslavya’nın Lüksemburg ile oynadığı milli maçta sakatlanan ve oyunu terkeden Lazetiç’in önemli bir sorunu olmadığı, Leverkusen’e karşı forma giyeceği açıklandı. 
     
Denizli’den mesaj      FENERBAHÇE Teknik Direktörü Mustafa Denizli, Ali Güneş’i örnek göstererek, yedek bekleyen oyunculara mesaj gönderdi. Tecrübeli hoca, "Ali Güneş formasını resmen söke söke aldı. Kimse hoca haksızlık yapıyor demesin. Samandıra’da içimi huzur kaplıyor. Galatasaray’da bir gün bu hissi almadığımı hissettim ve istifa ettim. Mevcut oyunculardan fedakarlık beklerken, astronomik transfer yapamazdık" dedi. 
     
Profesör Yıldırım      FENERBAHÇE Başkanı Aziz Yıldırım, Elazığ Fırat Üniversitesi’nde öğretim görevlilerinin ve öğrencilerin karşısına çıkıp kürsüden ders verecek. Yıldırım, yönetici arkadaşı Hamdi Akın’ın eşinin başkanlığını yaptığı TİKAV’ın gönüllü elçisi olarak Fırat Üniversitesi’nde Fenerbahçe tarihini, yönetim biçimini anlatacak. Aziz Yıldırım, 1000 genci de Fenerbahçe forması ile ödüllendirecek. 
     
Kampa giriyorlar      FENERBAHÇE, çarşamba günü Almanya’da Leverkusen ile oynayacağı karşılaşmanın hazırlıklarına bir günlük iznin ardından bugün yeniden başlayacak. Milli Takımlar’dan dönen futbolcuların da katılmasıyla tam kadro çalışacak olan Sarı - Lacivertliler, ardından kampa girecekler. Fenerbahçe, yarın sabah Köln’e gidecek. Sakat Mustafa Doğan, bugün bir kez daha kontrolden geçecek. Revivo da İsrail’den döndü ve bugün idmana çıkacak. 
     



 SPOR 

























</TEXT>
</DOC>
