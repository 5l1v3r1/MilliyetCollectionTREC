<DOC>
<DOCNO> 48145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/yasam/yas01.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce halkı, sonra kadınları soydu ’ 
</HEADLINE>
<TEXT>

İGDAŞ'ı tam 22.5 trilyon lira dolandıran çetenin firari reisi, halktan çarptığı paraları Uzakdoğu’daki 'seks shop'larda yedi 
     NEDİM ŞENER 

     İGDAŞ'ı 22.5 trilyon lira dolandıran yolsuzluk çetesinin elebaşlarından olan Ahmet Hamdi Pınarcık'ın kurumdan elde ettiği haksız kazancın bir kısmını lüks içinde tükettiği belirlendi. 
     İstanbul Büyükşehir Belediyesi ve İGDAŞ üst düzey yönetiminin işbirliği ile gerçekleşen yolsuzluk ve dolandırıcılık olayının araştırılması sırasında Maliye Bakanlığı Hesap Uzmanları Kurulu birbirinden ilginç belgelere ulaştı. 
     Bunlardan birisi de mali polisin geçen hafta içinde yaptığı operasyon öncesinde Birleşik Arap Emirlikleri'ne kaçan Ahmet Hamdi Pınarcık'a ait kredi kartı harcamalarını gösteren ekstreler. 
     
     Haydan gelen huya gitti 
     İGDAŞ'daki tüm yolsuzlukların arkasındaki isim olarak belirlenen Tufan Mengi'nin gizli ortak olduğu ve İGDAŞ'ın 20 trilyon lira dolandırılmasına neden olan Lonca A.Ş.'nin Yönetim Kurulu Başkanı Ahmet Hamdi Pınarcık'ın Dubai'deki dünyanın en lüks otellerinden 7 yıldızlı Burj Al Arab'da çok büyük paralar harcadığı ortaya çıktı. 
     Konukların havaalanında limuzinle karşılandığı, altın kaplama sütunlarla bezeli bu olağanüstü lüks otelin en sıradan odasının geceliği 2 bin mark 1.5 milyar lira . Abu Dabi'ye gittiğinde bu pahalı otelde gecelerce konaklayan Ahmet Hamdi Pınarcık'ın kullandığı Citibank kredi kartının ekstreleri üzerinde yapılan incelemelerde Pınarcık'ın Güney Asya ülkelerine de sık sık seyahat ettiği belirlendi. Özellikle Singapur'da yaptığı harcamalar üzerindeki incelemelerde Pınarcık'ın seks ve striptiz kulüplerine gittiği, 'seks shoplar'dan alışveriş yaptığı anlaşıldı. 
     
Paralar Fazilet’e de akmış      Ahmet Hamdi Pınarcık'ın hesap uzmanlarına ifade vermekten kaçındığı da ortaya çıktı. Hesap uzmanlarının ifadeye çağırdığı Pınarcık, Cerrahpaşa Tıp Fakültesi Psikiyatri Ana Bilimi Dalı'ndan 'panik bozukluk' nedeniyle rapor aldığı ve uzmanları atlattığı belirlendi. Hakkındaki iddialarla ilgili olarak mali uzmanlara ifade vermekten kaçınan Pınarcık'ın 1 Mayıs 1999 tarihinde mali polise verdiği ifadede ise her şeyi itiraf ettiği öğrenildi. O tarihte mali polisin operasyonu sonucunda ifade veren Pınarcık, Tufan Mengi ile ilişkilerini itiraf ederken mobil sayaç okuma ihalesi sonrasında Lonca A.Ş.'nin İGDAŞ'tan aldığı 3.5 milyon dolarlık avansın 400 bin dolarının komisyon olarak Mengi'ye gittiğini de söyledi. Hesap uzmanları ise raporlarında paranın geri kalan kısmının Fazilet Partisi'nin 1999 yerel seçimlerinde seçimlerin kazanılması için değişik yollarla harcandığını iddia ettiler. 
     



 YAŞAM 


















</TEXT>
</DOC>
