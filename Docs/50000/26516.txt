<DOC>
<DOCNO> 26516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/dunya/adun.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’nın keyfi yerinde 
</HEADLINE>
<TEXT>

ABD Başkanı, Avrupa’da ayağının tozuyla Ankara’yı rahatlattı. Bush, Avrupa ordusuna ancak NATO’daki uyumu bozmadığı sürece’ destek vereceklerini açıklayarak Türk tezinden yana tavır aldı 
     GÜVEN ÖZALP Brüksel 

     Avrupa Güvenlik ve Savunma Politikası’nda belirsizlik sürerken bu konuda belirleyici bir rolü olacağına kesin gözüyle bakılan ABD Başkanı George Bush bugün Başbakan Bülent Ecevit’in de katılacağı NATO Zirvesi öncesinde yaptığı açıklamada desteğinin koşullara bağlı olduğunu vurguladı. 
     AGSP konusunda trafik giderek artarken Bush, destek koşullarından birinin, Avrupa Birliği üyesi olmayan NATO müttefiklerine karşı saydamlık’ olduğunu söyledi. 
     Bush’un Türkiye’nin de üzerinde ısrarla durduğu boyutlardan biri olan saydamlık konusunda bu yönde bir mesaj vermesi Ankara’ya örtülü destek olarak yorumlandı. 
     
     NATO’yu fosil yapmayın 
     AGSP konusunda Washington’un en önemli endişelerinden birini oluşturan atılacak adımlarla NATO’nun fosil haline getirilmesi’ de Bush’un ikinci mesajını oluşturdu. Bush, AGSK’yı, NATO’yu ve NATO içindeki uyumu mayınlamadığı sürece desteklerim’ dedi. Avrupa’nın savunma yönündeki adımlarının NATO bağlantılı atılmasını isteyen Bush, Avrupa Birliği’ne desteklerinin koşullu olduğunun altını çizdi. 
     
     Bush - Ecevit görüşmesi, ayaküstü 
     Kaynaklar bugüne kadar Bush’un ziyareti sırasında Türkiye’nin blokajı nedeniyle yaşanan tıkanıklığı aşmaya yönelik bir uzlaşmaya ulaşılabileceği yorumunda ısrar ediyorlardı, ancak gerek Türkiye’nin çıkarlarını korumadaki kararlı tutumu gerekse ABD’den gelen sinyaller pek de bu yönde değil. Bir uzlaşmaya varılması halinde bu Bush açısından oldukça önemli bir dış politika başarısı olacak. 
     Bush’un zirve sırasında AGSP konusunda orta yol’ izlemesi beklenirken ağırlığı füze savunma sistemine vermesine kesin gözüyle bakılıyor. Bush ile Ecevit arasında planlanmış herhangi bir görüşme bulunmadığı ancak iki liderin toplantı sırasında ayak üstü’ bir görüşme yapabilecekleri ifade ediliyor. 
     
Avrupa ordusu kağıt kaplan’      NEVSAL ELEVLİ Londra 

     İngiliz ve Fransız üst düzey komutanlar, oluşturulmaya çalışılan Avrupa ordusunun "kağıttan kaplan" olacağını belirterek bu girişimi şiddetle eleştirdiler. 
     İngiliz The Daily Telegraph gazetesine ortak imzayla bir mektup gönderen 11 general ve amiral, "Avrupa ülkelerinin ortak amaca sahip olmasının askeri güçlerin ortak bir ordu, donanma ve hava gücü içinde sulandırılmasını gerektirmediğini" ifade ederek bu fikrin hemen "tarihin çöplüğüne" atılmasını istediler. Avrupa ülkeleri arasında güvenlik açısından yakın işbirliğinin doğal olduğunu vurgulayan komutanlar, şimdiye kadarki barışı koruma operasyonlarında askerin moralinin sıfıra indiğine dikkat çektiler. 
     Mektupta imzası bulunan üst düzey askerler arasında, eski NATO Askeri Komitesi Başkanı Lord Hill Norton da bulunuyor. 
     



 DÜNYA 












</TEXT>
</DOC>
