<DOC>
<DOCNO> 46405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/ekonomi/aeko.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm devinden moral 
</HEADLINE>
<TEXT>

Dünyanın en büyük tur operatörlerinden TUI, bu kış Antalya’ya 1999 yaz sezonundaki kadar turist getirecek 
     Dünyanın en büyük tur operatörlerinden Alman TUI, bu kış sezonunda, Antalya’ya, iki yıl önce yaz sezonunda getirdiği kadar, 150 bin turist getireceğini duyurdu. 
     TUI Almanya - Türkiye Bölge Müdürü Dieter Schenk, şunları söyledi 
     "Bu yıl Antalya, TUI’nin Mallorca’dan sonraki en iyi tatil bölgesi oldu. TUI, bu yıl Antalya’ya yönelik kış uçuşlarını artırıyor. Önümüzdeki kış sezonunda Antalya’ya, iki yıl önce yaz sezonunda getirdiğimiz kadar, 150 bin turist getireceğiz. Türkiye gelecek sene turizmin en iyi ülkelerinden birisi olacak. Türkiye’ye gelecek turist sayısı artacağı gibi, bu turistler, kaliteli turist olarak adlandırılan, harcama kapasitesi yüksek Avrupalılardan oluşacak." 
     
     Turist sayısı artıyor 
     11 Eylül’de ABD’deki terörist saldırının ardından, turizm sektörünün dünya genelinde gerilediğini, bu gerilemeden en çok Mısır ve Tunus’un da aralarında bulunduğu Kuzey Afrika ülkelerinin etkilendiğini bildirdi. İlk şok sırasında, başta Almanlar olmak üzere uçağa binmekten korkan bazı Avrupalıların da Türkiye’ye gelmekten vazgeçtiklerini hatırlatan Schenk, son 10 günden beri Türkiye’ye gelen turist sayısında artış gözlendiğine işaret etti. 
     Schenk, Avrupalıların, Türkiye’nin bir İslam ülkesi olmasının yanında, NATO’ya bağlı ve kendini Avrupalı kabul eden bir ülke olduğunu bilmelerinin de önemli olduğunu kaydetti. 
     
     Türkiye, Avrupa’dan güvenli’ 
     Türkiye’nin terörist saldırılar açısından en güvenli ülke olduğunu belirten Schenk, "Taliban ya da diğer terörist grupların Avrupa ülkelerinde terörist eylemlere girişmesi ihtimali Türkiye’den çok daha fazla" dedi. 
     
Terör etkilemedi      ABD’de yaşanan terör olayları ve bu olayların ardından esmeye başlayan savaş rüzgarları Türk turizmini eylül ayında fazla etkilemedi. Eylülde Türkiye’ye gelen turist sayısı 1.5 milyona yaklaştı. 
     Turizm Bakanlığı’ndan yapılan açıklamaya göre, eylül ayında Türkiye’yi ziyaret eden yabancı sayısı geçen yılın aynı ayına oranla yüzde 5’lik artış gösterdi. Bu artışla birlikte Türkiye’ye gelen turist sayısı 1 milyon 436 bin 931’e çıktı. Bu yılın ilk dokuz ayında Türkiye’ye gelen turist sayısı ise yüzde 16.6 artarak, 9 milyon 584 bin 914 kişiye ulaştı. 
     



 EKONOMİ 




















</TEXT>
</DOC>
