<DOC>
<DOCNO> 18688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur08.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazete ilanında bulduğu dost katili oldu 
</HEADLINE>
<TEXT>

     Gazeteye ilan vererek tanıştığı genç kızı 15 bıçak darbesiyle öldürdüğü iddia edilen Arif Baş hakkında, idam cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, evli ve 2 çocuk babası olan Arif Baş'ın, bayan arkadaş edinmek amacıyla gazeteye ilan verdiği ve Fatma Zehra'nın 22 da bu ilan dolayısıyla sanığı aradığı anlatıldı. 
     Fatma Zehra'nın, sanığın bekar olduğunu düşünerek telefon irtibatını sürdürdüğü, daha sonra da dışarıda buluşup konuştukları belirtilen iddianamede, sanığın, 2 Nisan 2001 günü Zehra'yı, gece bekçisi olarak çalıştığı özel dershaneye çağırdığı ifade edildi. Baş ile Zehra'nın önce bir şeyler yedikleri ve sohbet ettikleri kaydedilen iddianamede, sanık Baş'ın, Zehra ile cinsel ilişkiye girmek istediği bildirildi. Zehra'nın bu isteği kabul etmemesi üzerine sanık tarafından dövüldüğü ve başının duvara çarpıldığı anlatılan iddianamede, burnu kanayan Zehra'yı mutfak bölümüne götüren Arif Baş'ın, genç kızı 15 bıçak darbesiyle öldürdüğü belirtildi. 
     Arif Baş'ın, daha sonra cesedi parçalamaya çalıştığı, bacaklarını kopartmak istediği, ancak çok ses çıkması üzerine bundan vazgeçtiği ifade edilen iddianamede, sanığın, Zehra'nın cesedini büyük bir torbaya koyarak el arabasıyla binanın 60 metre kadar uzağına bıraktığı kaydedildi. 
     Arif Baş'ın savcılıkta verdiği ifadesinde, Fatma Zehra'nın kendisini cinsel ilişkide bulunmak için zorladığını söylediği anlatılan iddianamede, ''eğitimli ve bakire olan genç kızın böyle bir istekte bulunması için neden olmadığı'' kanaatine varıldığı vurgulandı. Sanığın, olaydan sonra kan izlerini temizlediği, Zehra'nın elbiselerini yakıp bir kısmını da çöpe attığı belirtilen iddianamede, Arif Baş'ın, TCK'nın 450 3. maddesi uyarınca ''Canavarca his ve işkenceyle adam öldürmek'' suçundan idam cezasına çarptırılması istendi. 
     Arif Baş, hazırlık soruşturması sırasında verdiği ifadesinde, Fatma Zehra ile bu yılın Şubat ayında tanıştığını, amacının cinsellik değil dini konularda sohbet edecek bir bayan arkadaş bulmak olduğunu söylemişti. Eşi ve çocuklarını da tanıştırdığını Zehra'nın, tesettürlü bir genç kız olduğunu belirten Baş, olay günü genç kızın kendisiyle cinsel ilişkide bulunmak istediğini, kabul etmemesi üzerine de hakarette bulunduğunu anlatmıştı. Baş, bu nedenle Zehra'yı dövdüğünü, daha sonra da kendini kaybederek bıçakladığını itiraf etmişti. 







</TEXT>
</DOC>
