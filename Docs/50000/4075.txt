<DOC>
<DOCNO> 4075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/soneko10.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, kamu menkul kıymetlerinin ihtiyatlılık ilkesine öncelik verilerek değerlenmesine karar verdi 
</HEADLINE>
<TEXT>

     Sermaye Piyasası Kurulu SPK , SPK'ya tabi ortaklıklar ve aracı kurumların hazırlayacakları 31 Aralık 2000 tarihli mali tablolarında dikkate alacakları yeniden değerleme konusuna açıklık getirdi. 
     SPK Başkanı Doğan Cansızlar imzasıyla Borsa'ya gönderilen açıklamada, finans piyasalarında 2000 yılının son aylarında yaşanan gelişmeler çerçevesinde kamunun doğru bilgilendirilmesi bakımından şu görüşlere yer verildi 
     'Devlet tahvili, hazine bonosu ve gelir ortaklığı senetleri gibi kamu menkul kıymetlerinin iç verim oranı yerine, ihtiyatlılık ilkesine öncelik verilmesi suretiyle, Borsa'da işlem gören kamu menkul kıymetlerinin bilanço tarihinde borsada oluşan ağırlıklı ortalama fiyatları, Borsa'da işlem görmekle birlikte bilanço tarihinde Borsa'da alım satıma konu olmayan kamu menkul kıymetlerinin son işlem günündeki ağırlıklı ortalama fiyatları, Borsa'da işlem görmeyen kamu menkul kıymetlerinin ise Merkez Bankası tarafından açıklanan fiyatları üzerinden değerlenmesine karar verilmiştir.'' 
     Açıklamada, ayrıca banka ve sigorta şirketlerinin kamu menkul kıymetlerinin değerleme esaslarının, kendi özel kanunlarındaki hükümlerine tabi olduklarının açık olduğu kaydedildi. 




</TEXT>
</DOC>
