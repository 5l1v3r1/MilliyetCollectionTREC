<DOC>
<DOCNO> 49736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/spor/yurundul.html </URL>
<DATE> 2001/10/31/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Olağanüstü gece 
</HEADLINE>
<TEXT>

     Galatasaray dün gece Ali Sami Yen Stadı’nda sergilediği mükemmel futbol ve takım ruhuyla büyük bir başarıya imza attı. 
     İlk yarı müthiş tempoyla başladı. PSV, alışılmış Hollanda ekolü ile ayağa çabuk paslarla, on kişinin de oyuna girdiği kolektif bütünlükle Galatasaray’ın sürekli üstüne gitti. Böyle bir tabloda belli zaman taktik olarak alan daraltmak, rakibe çok ileride pres yapmamak, tempoya tempoyla karşılık vermemek gerekirdi. Ama Galatasaray tersini yapınca hem çok enerji harcadı, hem de yeterli savunma güvencesini oluşturamadı. Ancak 25. dakikadaki ilk ciddi atakta Sergen’in çok klas golüyle skor avantajı yakalanınca büyük moral depolandı. Oyundaki yüksek tempo bu dakikadan devre sonuna kadar aynen devam ederken, Galatasaray hücum girişimlerinde etkili olmaya başladı. Ve ikinci golü bulabilecek tehlikeler yarattı. 
     İkinci devreye Galatasaray skoru korumak için kontrollü değil, tam tersine takım halinde presli ve atak başladı. Erken kazanılan ikinci golle birlikte sahada artık her yönüyle muhteşem bir takım vardı. Makina gibi bütün dişliler kusursuz işledi. Bilhassa PSV’nin mecburen risk alıp defans blokunu öne çıkarması Galatasaray’a çok net pozisyonlar getirdi. Ancak dün gece çok çalışan Ümit Karan son hareketlerde diri kalamayınca önemli fırsatlar kaçtı. Sonunda da oyun kontrola alınıp istenilen skorla bir üst tura çıkıldı. Bütün futbolcular müthiş bir performans ortaya koydular. Victoria çabukluğu ve konsantrasyonuyla rakibin en önemli silahına nefes aldırmadı. Fleurquin çok rahat ve de kritik anlarda garantiliydi. Sergen teknik kapasitesini sahaya akıllıca yansıttı. Ama takım halindeki büyük performansta Hasan Şaş’a bir ayrıcalık tanımak gerekir. 
     Galatasaray dün aldığı netice ile böyle zorlu bir gruptan üst tura çıkarak büyük iş başardı. Ancak neticenin ötesinde oynayan futbol olağanüstüydü. 
     Bu arada kısıtlı kadroya, sakatlara ve de transferde kaybedilen çok önemli isimlere rağmen Lucescu’nun takıma bu seviyede futbol oynatmasını takdir etmemek mümkün değil. 
     Slovak hakem Lubos Michel başarılı bir yönetim gösterdi. 
     



 SPOR 























</TEXT>
</DOC>
