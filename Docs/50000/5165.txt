<DOC>
<DOCNO> 5165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sondun16.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'ya DHKP-C baskısı 
</HEADLINE>
<TEXT>

     Türkiye ve ABD'nin, terör örgütü DHKP-C'nin yasadışı ilan edilmesi için Yunanistan'a baskı uyguladıkları bildirildi. 
     Atina'da yayımlanan hükümet yanlısı Ta Nea gazetesi, Ankara ve Washington'ın bu konudaki baskısının yeni olmadığını, ancak Atina'nın Türkiye ve ABD'deki son gelişmelerden ötürü endişeli olduğunu yazdı. 
     Ta Nea, ''Türkiye, hapishanelerde yaşanan son olaylardan bu örgütü sorumlu tuttuğu için dağıtılmasına öncelik veriyor. ABD ise, Yunanistan ile ilişkilerinde terörü bir numaralı konu olarak algılıyor ve yeni yönetimin bu alanda sert bir tutum izlemesi bekleniyor'' dedi. Türk ve Yunan yetkililerine göre, Atina'da yasal olarak bir bürosu bulunan DKHP-C'nin Yunanistan'da yaklaşık 100 üyesi bulunduğunu kaydeden Ta Nea, bu örgütün pek çok Avrupa ülkesinde büroları bulunduğunu ve yalnızca Almanya'da terör örgütü PKK ile birlikte yasadışı sayıldığını belirtti. 
     Ta Nea, Dev-Sol'un devamı ve eski Dev-Sol olarak nitelediği örgütün Yunanistan'daki faaliyetlerinin yasaklanması için son yapılan Türk-Yunan Dışişleri Bakanlıkları Güvenlik Çalışma Grubu toplantısında Türkiye'nin resmen talepte bulunduğunu da belirtti. 
     Gazete, Yunanlı yetkililerin, bu talebe, söz konusu örgütün yasadışı faaliyetlerine dair kanıt bulunmadığı sürece yasadışı ilan edilemeyeceği yanıtını verdiklerini kaydetti. 
     Türk yetkililerin, yaşanan deneyimlerin teröristlerin her zaman yerel terör örgütleriyle işbirliği yaptıklarını gösterdiğini Yunan tarafına aktardıklarına da dikkati çeken Ta Nea, Yunanlı yetkililerin böyle bir işbirliğine ilişkin kanıt bulunmadığı görüşünde olduklarını yazdı. Ta Nea, Yunan makamlarının Türkiye'de gerçekleştirilen bir terör eyleminin fail veya faillerinin daha önce Yunanistan'da bulunduğu kanıtlanmadığı sürece, Atina'nın ciddi bir sorunla karşılaşmayacağı inancında olduklarını da vurguladı. Washington'un da, ABD Dışişleri Bakanlığı terör örgütleri listesinde bulunan DHKP-C'nin Yunanistan'daki faaliyetlerine son verilmesini resmen istediğini kaydeden Ta Nea, Atina'nın bu talebe de bilinen olumsuz yanıtını verdiğini belirtti. 




</TEXT>
</DOC>
