<DOC>
<DOCNO> 9237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sonspo07.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Asbaşkanı "Elimize sopa mı alalım " 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, sarı-kırmızılı futbolcuların birer müessese olduğunu ve onları disiplin altına almaya gerek olmadığını düşündüğünü söyledi. 
     Dürüst, Galatasaray'ın UEFA Kupası'nı kazandığını ve bu futbolcuların da başarıda pay sahibi olduğunu vurgulayarak, ''Oyuncularımızın artık bu gibi sorunları aşmış ve yüksek bir sorumluluk sahibi olduğuna inanıyoruz. Bu nedenle onlar zaten kendilerini otokontrol mekanizmasıyla disiplin altına alacak düzeydedirler'' diye konuştu. 
     Futbolcularla Kocaelispor maçından bir gün önce her konuyu konuştuklarını belirten Dürüst, şunları söyledi 
     ''Yaptığımız konuşma sonucunda çoğunun bizi anladığını düşündüm. Ayrıca kampa girmeme gibi bir düşüncelerinin olmayacağını zannettim. Sonradan böyle bir karar almışlar. Disiplin uygulamıyoruz diye eleştiriliyoruz. Ne yapalım Elimize sopa mı alalım. Bizim futbolcularımızın bazı şeyleri aşmış olması gerekir.'' 
     Ali Dürüst, futbolcuların bu yaşananlardan ders almış olmasını temenni ettiğini de sözlerine ekledi. 




</TEXT>
</DOC>
