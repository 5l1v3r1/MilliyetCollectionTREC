<DOC>
<DOCNO> 28158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/guncel/gun08.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetteki şiddet çocuğu etkiler mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     İnternet cafelerde, Counter Strike karşı darbe adlı kan, şiddet ve ölüm oyunları, çocukların yükselen değeri oldu. İki grupla oynanan oyunda, kendilerini asker yerine koyan çocuklar, Adolf, Saddam gibi isimler alan temsili düşmanlarla kıyasıya savaşıyor. Bombalar patlıyor, ağır silahlar konuşuyor, monitör görüntüleri kan revan içinde kalıyor. Bu tür oyunlar, çocukları şiddete yöneltir mi Yoksa çocuklar strateji geliştirmeyi mi öğrenir Tarafların görüşleri şöyle 
     
     Doç. Dr. Arif Verimli Bakırköy Ruh ve Sinir Hastalıkları Hastanesi Başhekimi 
Şiddet oyunları yararsız      Bu oyunlar, doğrudan doğruya hedeflerimize, isteklerimize şiddetle ulaşmayı şartlandırır. Özellikle öğrenilmiş davranışlar, insan için son derece önemlidir. Çocukluktan itibaren ergenliğe kadar oyun olarak da oynasanız sonuçta arzu ettiklerinize şiddetle, güçle ulaşmayı şartlandırır. Bu da istenenin ötesinde bir durum yaratır. Bizim arzu ettiğimiz insanlık, şiddetin en az olduğu, herkesin koklaşarak anlaştığı bir manevi değerler topluluğudur. Bu oyunun bütün konusu şiddet. Sadece akla - kara var. Bu oyunlarda gri tonlar yok. Çocuklar, isimlerini taktıkları karakterlerin davranışlarını benimser. Bu tür oyunların insanlığa yararı yok. Sadece teknolojiyi, insanın zaaflarını kullanan, para kazanma faaliyetlerinden başka bir şey değil. Bu tür oyunların tek yararı olur. İnsanların strateji geliştirme yeteğini birazcık arttırır. Belki iyi bir asker olmaya yarayabilir ileride. Bunun dışında hiçbir bir yararı yok. 
     
     Doç. Dr. Armağan Samancı Bakırköy Ruh ve Sinir Hastalıkları Hastanesi 
Çocuğu rahatlatır      Kişiliğimiz, puzzle gibi bir sürü parçadan oluşur. Bunların içinde kendi içimizde yaşadığımız, hissettirmediğimiz agresyon, saldırganlık gibi parçalar da var. İnsanlar oyunlarda, chat’lerde kişiliklerinin değişik parçalarını ortaya koyuyorlar. Bu oyunda da ortaya konan daha saldırgan, daha yok etmeye yönelik parçalar. Çocukların bir şekilde kontrollü, daha kabul edilebilir bir ortamda saldırganlıklarını ortaya koymaları yararlı. Bu oyun, çok büyük vahşet, gerçek anlamda acı veren bir oyun değil. Sınırlı ve hedefi yok etmeye yönelik bir oyun. Savaş da gerçek hayatta olabilen bir parça. 
     Aile ilişkilerinde, duygusal yapısında büyük hırpalanmalar yoksa, bu oyun sadece çocuğun içindeki gizli bir parçasını boşaltmaya yarar. Hatta bunu çözebilir. Çocuk için bir boşalma yöntemi olabilir. 
     Toplumsal anlamda sorun yaratan, kendisine ya da başkasına zarar veren sorunlu çocukların bu oyunu oynaması zararlı. Çocukların yaşamın diğer alanlarında, okul, aile ve arkadaş ilişkilerinde çok büyük problemleri yoksa, yaşadığı bir duygusal parçayı boşaltmak için kullanıyorsa ve bu oyuna bir bağımlılığı yoksa, bunun hiçbir zararı yok. Bütün dünyayı sınırlandıramazsınız. Sınırlama sadece sınırı bilmeyen insanlar için olmalıdır. Çocuk sağlıklıysa, ne yaparsa yapsın, o sağlıklı olacaktır. 
     
     Prof. Dr. Sedat Özkan İstanbul Tıp Fakültesi Liyezon Psikiyatrisi Ana Bilim Dalı Başkanı 
Kişiliği olumsuz etkiler      İnternet, bilim ve teknolojinin insanlığa harika bir hediyesi. Ancak bilim ve teknolojinin ürünlerini sağlıklı, uygar bir biçimde değerlendirmeliyiz. Dinamit örneğinde olduğu gibi bir teknolojik gelişme insanın sağlığına, mutluluğuna da hizmet edebilir, insanı ilkelleştirebilir, makinenin tutsağı haline de getirebilir. Gençlerimiz internetten, kişiliklerini geliştirmek, beyinlerini ve yüreklerini zenginleştirmek ve insanlık aleminin kültürüyle donanmak için yararlanmalı. Sadece insanın kişiliğindeki hayvansal dürtüleri harekete geçirecek, onlara yanlış ve saçma sapan modeller sunacak, kişilik gelişmesini olumsuz etkileyecek programları doğru bulmuyorum. 
     
     İsmail Filizfidanoğlu İnternet Cafe işletmecisi 
Takım ruhunu geliştirir      Biz yetişkinlere hizmet veriyoruz. Müşterilerimiz çok memnun. İnsanların kahvehanelere, at yarışına, oyun masalarına gitmeleri yerine, bu şekilde eğlenerek zaman geçirmeleri daha yararlı. Kumardan dönmüş birçok müşterim var. Eskiden yarım saatte 50 milyon lira verirken, saatte 800 bin lira harcadığını söylüyor. Çok daha karlı ve eğlenceli buluyorlar. Çocuklarda da takım ruhu oluşuyor. Serserilik yapıp, kötü alışkanlıklar kazanmaktansa, hem eğleniyorlar hem de grup kurmak için farklı insanlarla tanışıp arkadaşlıklar kuruyorlar. 
     



 GÜNCEL 



















</TEXT>
</DOC>
