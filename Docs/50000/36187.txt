<DOC>
<DOCNO> 36187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/spor/yfbsen.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe taş gibi 
</HEADLINE>
<TEXT>

     ERDOĞAN ŞENAY 

     Fenerbahçe’nin Türkiye’deki iki hazırlık maçında "saklambaç" gibi oynadığını iddia edenler, dün Glasgow çimenindeki gerçek ve çelik gibi bir pres iradesiyle karşılaştıkları Sarı - Lacivertli on biri seyredince, biraz da hayret içinde kaldılar sanırım. Ben geçen yılın bütün Fenerbahçe oyunlarına abone bir yazar olarak Sarı - Lacivertli kadroyu böylesine disiplin, istek ve strateji çıtası yüksek bir futbolun doğrusu içinde "ilk kez" seyrediyorum.. On birini sahaya yenilmemek üstüne dizayn eden Mustafa Denizli, 90 dakikanın özünde neden Avrupalı bir beyin olduğunu da resimliyordu bazı kem gözlü kendini sevmezlere... 
     Fenerbahçe, oyunu bir soğukkanlılıkla götüren ve İskoçya taraftarlarının 50 bin ağızdan çıkan tek yönlü ses tarakalarına asla pabuç bırakmayan bir klas profesyonelliği imtihanını veriyordu sanki fanatik Glasgowlular’a... 
     Savunmada, orta alanda ve hücum çıkışlarının tümünde bir futbol klasının anlatımı yatıyordu Fenerbahçe’de... Rangers’ın dev adımı Andre Flo’yu, Zoran Mirkoviç son derece kontrollü bir markajla sus pus ediyor, Mustafa Doğan, Ömit Özat, Abdullah ve Mert Meriç savunmada olağanüstü bir nöbetin sonuç kahramanları olurlarken, Abdullah’ın orta alandaki bütün pozisyon girişimleri gözleri kamaştırıyor, tecrübeli futbolcu zaman zaman kendisini tenkit ettiğimiz bizlere, "Ben büyük oyunların adamıyım" demek istiyordu sanki... Ogün’ün temposu zaman zaman düşük kalsa da, o da "bu yılın ideal on birinde ben varım" sinyallerini sahaya sergiliyor ve rakibi oynatmama üstüne kurulu Fenerbahçe mantığını bir meşale gibi taşıyan adamlardan bir rol oynuyordu dünkü sahada... Rapajiç, gol kokularıyla donanımlı ataklarında sayıya ulaşmasa da, Sarı - Lacivertli ekibin en vurucu ismi olduğunu bütün tribünlere ispatlayarak, deplasman oyunu için Rangers taraftarlarına korkular saran futbol kişiliğini ortaya koyuyordu... Lazetiç’in, Revivo’nun sadece "al - ver" hareketlerine rol kestiği gecede, Rüştü yine kahramanlığa soyunuyor ve Mols’un kırmızı kart gördüğü pozisyona lüzumsuz karışması heyecan ve hatası dışında büyük kaleci hareketleriyle İskoçları büyülüyordu. 
     Johnson’un sonucundan gizli kahramanı olduğu oyun golsüz bittiğine göre, bu takımı İstanbul’da yenip, elemek Fenerbahçe için artık bir yemin değil de, farz olarak değerlendirilmelidir. Çünkü İskoç tribünlerinin aşırıdan öte ayıba varan tezahürleri bu takımın adını bu yılki Şampiyonlar Ligi’nden silmek Denizli ve bilinçli ekibi adına bir kaçınılmazlık olmuştur sanıyorum bizce de, sizce de. 
     



 SPOR 

























</TEXT>
</DOC>
