<DOC>
<DOCNO> 36104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur10.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO Araştırma Merkezi "Savaş pilotları 4 yıldır UFO görüyor" 
</HEADLINE>
<TEXT>

     Sirius UFO Uzay Bilimleri Araştırma Merkezi Başkanı Haktan Akdoğan, İzmir'de ''UFO görüldü'' iddiasına ilişkin, ''Bazı savaş uçağı pilotları, son 4 yılda bize de bu tür 3-4 olay rapor etti'' dedi. 
     Akdoğan, yaptığı açıklamada, İzmir'de önceki gün eğitim uçuşu yapan 2 pilotun ''tanımlanamayan bir cisim gördüğü'' konusunda bazı gazetelerde yer alan haberleri hatırlatarak, söz konusu olayı kendisinin de araştırdığını söyledi. 
     Hava Kuvvetleri Harekat Daire Başkanlığı'nca konunun incelendiğini belirten Akdoğan, ''Harekat Daire Başkanlığı'ndan bir yetkiliyle görüştüm. Açıklama yapmıyorlar. Aşırı temkinlililer. Bugün raporları ve radar çıktılarını göreceklerini, inceleyeceklerini söylediler'' diye konuştu. 
     Geçmişte de bazı askeri pilotların kendilerine bu tür olayları bildirdiklerini ifade eden Akdoğan, ''Bazı savaş uçağı pilotları, son 4 yılda bize de bu tür 3-4 olay rapor ettiler. Ama bunlar basına yansımadı'' dedi. 
     Dünyada hemen hemen her ülkenin hava sahalarında yıllardır bu tür olayların yaşandığını savunan Akdoğan, ''Dünya teknolojisinin çok üzerinde seyreden garip cisimlerin birtakım manevralar yaptığı pilotlar tarafından sıklıkla gözlemleniyor'' dedi. 
     Bu tür bilgilerin ülkeler arasında istihbarat birimlerine aktarıldığını, ancak halka açıklanmadığını kaydeden Akdoğan, şöyle devam etti 
     ''Bu son olay deşifre olmuş durumda. Olayın nasıl ortaya çıktığı, pilotların isimleri belli. Artık bu konuda bir açıklama yapılması gerekiyor. Saatlerce eğitim uçuşu olan bir pilot, yarım saat boyunca havada dans ederek, manevralar yaparak bir cisimle sanki muharebeye giriyor ve bu cisim inanılmaz bir hızla kayboluyor. Bun görenler 2 kişi. 1 kişi olsa 'halüsinasyon' deyip kapatılabilir. Ama 2 kişinin birden aynı halüsinasyonu görme ihtimali yok. Bu çok ciddi bir olay. Tüm dünya hava sahasını ve dünya kurumlarını ilgilendiren bir olay.'' 
     Dünyada da bu tür olaylara halkı hazırlamak için bir süreç başladığına inandığını ifade eden Akdoğan, ABD'de artık bazı emekli askerlerin bu tür olayları anlattığını, kongrelere katılarak deneyimlerini aktardıklarını söyledi. 
     Bu konudaki gelişmeleri dünyada UFO'larla ilgili araştırma yapan kişi, kurum, kuruluş ve sivil toplum kuruluşlarına ileteceklerini de dile getiren Akdoğan, son birkaç gündür önce Uşak, sonra da Yalova'dan UFO ihbarları geldiğini hatırlattı. 
     Akdoğan, ''Demek ki buralarda görülenler bu son olayla da destekleniyor. Demek ki orada görülenler de halüsinasyon ya da birtakım uydurmalar değilmiş. Birtakım garip cisimlerin dünya hava sahasında dolaşmaları arttı. Her gün dünyadan birçok rapor geliyor. Son zamanlarda o kadar yoğunlaştı ki bu tür olaylar...'' diye konuştu. 
     Bu tür cisimlerin görülme sıklığına da dikkati çeken Akdoğan, sözlerini şöyle tamamladı 
     ''Tahmin ediyoruz ki yavaş yavaş insanların 'evrende yalnız olmadığımız gerçeği' konusunda bilinçlenmesi gerektiğini düşünüyorlar. Bu nedenle kendilerini daha sıklıkla göstermeye başladılar. Önümüzdeki süreçte bu daha da artacak. Küresel ısınma, teknolojiyi yanlış kullanmamız, belki de biz birşeyleri yanlış yapıyoruz ve bizi uyarmak için geliyorlar.'' 
     
     







</TEXT>
</DOC>
