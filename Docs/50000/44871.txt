<DOC>
<DOCNO> 44871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun28.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Türkiye'deki reformları beğeniyor ve destekliyoruz" 
</HEADLINE>
<TEXT>

     Avrupa Birliği Komisyonu, Türkiye'nin ekonomik ve mali krizi aşmak için aldığı önlemleri beğendiğini ve desteklediğini belirtti. 
     AB'nin yürütme organı olan Komisyon, 19 Ekim'de AB devlet ve hükümet başkanlarının yapacağı zirveye sunulmak üzere hazırladığı ara raporda, aday ülkelere ait görüş ve değerlendirmelerini yansıttı. 
     Belgede, Türkiye'ye ilişkin olarak, özetle şu ifadelere yer verildi 
     ''Komisyon, Türkiye'nin son ekonomik ve mali krizleri aşmak için aldığı önlemleri, temel hak ve özgürlükleri geliştirmek için yaptığı Anayasa değişikliklerini, AB'ye üyelik hazırlığı amacıyla uyguladığı yasal reformları takdir etmektedir. Komisyon, insan haklarını korumayı ve demokrasiyi güçlendirmeyi de hedefleyen bu önlemlerin uygulamaya sokulmasına yönelik çalışmaların faal bir şekilde sürdürülmesi gereğine inanmaktadır. Bu gelişmeler hakkında ayrıntılı bilgi ve değerlendirmeler, gelecek raporlarda yansıtılacaktır.'' Türkiye'nin AB'ye katılımı konusunda belirlenen bazı önceliklerin, güçlendirilmiş siyasi diyalog çerçevesinde ele alındığını hatırlatan Komisyon, bunlar arasında Kıbrıs sorununun ve komşu ülkelerle ilişkilerde mevcut olan anlaşmazlıkların çözümünün de yer aldığını belirtti. 
     ''Kıbrıs sorununun çözümü konusunda BM Genel Sekreteri'nin çabalarına ilişkin olarak, Komisyon, Türkiye'nin etkin katkılarda bulunabileceği görüşündedir'' denilen belgede, ''Komisyon, Türkiye'nin, pozitif çözüm koşulları oluşturulmasına yardım amacıyla, BM sürecine destek sağlayacağını düşünmektedir'' ifadelerine yer verildi. 
     Belgede, ''AB Komisyonu, Helsinki kararları çerçevesinde, Kıbrıs'ın Rum kesimi AB'ye tam üyeliğinin gerçekleşmesinden önce Kıbrıs sorununun çözülmesi için çaba harcayacaktır'' denildi. 
     AB Komisyonu'nun ara raporunda, genişlemeye ilişkin değerlendirmeler yansıtılırken, 13 aday ülkenin Topluluğa uyum sağlamaları için yapılan çalışmalara verilen desteğin önemi üzerinde durularak, tam üyelik müzakerelerinin 12 aday ile devam ettiği, bunların bir kısmının 2002'de tamamlanabileceği, hedefin, 2004 yılında yeni üyelerin 
     katılımı ve yeni üyelerin, Avrupa Parlamentosu seçimlerine girmeleri olduğu kaydedildi. 
     






</TEXT>
</DOC>
