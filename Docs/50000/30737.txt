<DOC>
<DOCNO> 30737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sontur13.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bryan Adams'ın konseri için Hayyam Garipoğlu yargılanıyor 
</HEADLINE>
<TEXT>

     Sümerbank'ın sponsorluğunda üç yıl önce İstanbul'da konser veren Bryan Adams'a, ''koruma altındaki eserleri izinsiz seslendirttikleri'' gerekçesiyle haklarında dava açılan Sümerbank'ın eski sahibi Hayyam Garipoğlu, eski Yönetim Kurulu Üyesi Metin Berk ve organizatör Ahmet San'ın yargılanmalarına devam edildi. 
     Üsküdar 2. Asliye Ceza Mahkemesi'nde yapılan duruşmada, başka bir davadan tutuklu bulunan sanık Garipoğlu hazır bulunurken, tutuksuz yargılanan diğer iki sanık katılmadı. 
     Duruşmada savunmasını yapan Hayyam Garipoğlu, Sümerbank'ın, gelen teklif üzerine Ahmet San'a ait organizasyon şirketine böyle bir kültür etkinliğinin düzenlenebilmesi için maddi yardımda bulunduğunu anlatarak, ''Konserde söylenen eserler, bu eserlerin söylenmesi ile ilgili izin alınıp alınmadığı konusunda bir bilgim ve sorumululuğum yoktur. Suçlamaları kabul etmiyorum. Beraatimi istiyorum'' diye konuştu. 
     Garipoğlu'nun avukatı da Sümerbank'ın, Bryan Adams konserinin sadece sponsoru olduğu için müvekkilinin hiçbir sorumluluğu olmadığını ifade ederek, duruşmalardan vareste tutulmasını istedi. 
     Diğer sanık Metin Berk'in avukatı, konserin düzenlenmesinde Sümerbank Yönetim Kurulu'nun almış olduğu bir karar olmadığını, dolayısıyla o dönemde yönetim kurulu üyesi olan müvekkilinin konserle ilgili hiçbir sorumluluğu olmadığını ileri sürdü. 
     Duşmada iddia makamı, uzun süreden beri savunması alınamayan ve duruşmalara katılmayan sanık Ahmet San'ın savunmasının alınabilmesi açısında tutuklanmasını ve olay tarihinde Sümerbank'ın Halkla İlişkiler Müdürü'nün tespit edilerek dinlenilmesini talep etti. 
     Mahkeme heyeti, sanık Ahmet San'ın gıyaben tutuklanmasına, sanık Hayyam Garipoğlu'nun ise duruşmalardan vareste tutulmasına karar verdi. 
     Duruşma, dönemin halkla ilişkiler müdürünün tespit edilerek dinlenmesi ve organizasyonla ilgili yönetim kurulunun bir kararının olup olmadığının araştırılması için ertelendi. 
     Duruşmayı, Hayyam Garipoğlu'nun kızkardeşleri Dina Garipoğlu, Handan Güleç ile bazı yakınları da izledi. 
     Handan Güleç, duruşma çıkışında basın mensuplarına yaptığı açıklamada, ''bir bankacının, kültürel bir etkinliğe sponsor olması yüzünden yargılanmasının, demokrasi açısında çok üzücü olduğunu'' söyledi. 
     Güleç, asıl suçluların bulunup cezalandırılmasını istediklerini ifade ederek, ''banka yüzünden darbe gördüklerini, daha fazla darbe almak istemediklerini'' ifade etti. 
     İddianame ne diyor 
     Üsküdar Cumhuriyet Başsavcılığı'nca hazırlanan iddianamede, Sümerbank sponsorluğunda ve Ahmet San organizasyonunda İstanbul Beylerbeyi Stadı'nda, 1999 yılı Temmuz ayında konser veren Bryan Adams'ın konserde seslendirdiği 20 eserin, Amerikan Hak İzleme Kurulu olan ASCAP ile yapmış olduğu sözleşme gereğince Müzik Eserleri Sahipleri Meslek Birliği MESAM koruması altında olduğu ifade ediliyor. 
     İddianamede, MESAM'ın koruması altında olan eserleri izin alınmadan sanatçıya seslendirdikleri için Garipoğlu, Berk ve Ahmet San'ın, 5846 sayılı Fikir ve Sanat Eserleri Kanunu'na aykırı davrandıkları belirtiliyor. 
     Garipoğlu, Berk ve San, 4-6 yıla kadar hapis ve 50-150 milyar lira da ağır para cezası istemiyle yargılanıyor. 
     
     






</TEXT>
</DOC>
