<DOC>
<DOCNO> 19878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/dunya/adun.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE ÖLÜM ODASI 
</HEADLINE>
<TEXT>

Oklahoma bombacısı Timothy McVeigh’in 32 yıllık yaşamı, 16 Mayıs sabahı, 12 metrekarelik bir infaz odasında potasyum kloritle kalbi durdurularak sona erecek 
     DIŞ HABERLER SERVİSİ 

     Bundan yaklaşık altı yıl önce ABD’nin Oklahoma kentinde bir federal binayı bombalayarak 168 kişinin ölümüne ve yüzlercesinin de yaralanmasına yol açan ABD tarihinin en ünlü bombacısı Timothy McVeigh’in 16 Mayıs’ta Indiana’daki Terre Haute Hapishanesi’nde gerçekleşecek idamı öncesinde "ölüm hücresi"nin fotoğraflarıyla infazın ayrıntıları belli oldu. Oklahoma bombacısının idamı, cezaevinin bodrum katında bulunan 12 metrekarelik, yerden tavana kadar fayansla kaplı ve bir duvarı izleyicilerle infaz odasını birbirinden ayıran camlarla kaplı bir odada gerçekleştirilecek. 
     Bombalama eylemi federal bir suç olduğu için Amerikan Federal Yönetimi’nce 38 yıl aradan sonra ilk kez gerçekleştirilecek infaz, Oklahoma kurbanlarının yakınları ve saldırıdan sağ olarak kurtulanlarca kapalı devre bir televizyondan izlenecek. 
     
İdamı izlemeye sanatsal’ izin      Timothy McVeigh’in idamını ABD’nin en ünlü yazarlarından Gore Vidal da izleyecek. Son İmparator kitabının yazarı, infazı, McVeigh’in "kontenjanından" izleyebilecek. Yani infazı izlemek üzere McVeigh’in seçtiği üç kişilik listede yer alacak. Vidal, McVeigh’le hapishanede bulunduğu beş yıl süresinde mektuplaştıklarını belirterek, onun son derece zeki ve olgun biri olduğunu söyledi. Gore Vidal, bu yazışmalar ve izleyeceği infazdan edindiği izlenimleri daha sonra bir kitap haline getirecek. Ardından da çekilmesi planlanan bir film için senaryolaştıracak. 
     
McVeigh Körfez Savaşı gazisi      Bugün 32 yaşında olan Timothy McVeigh beğenmediği Amerikan rejimine karşı asker arkadaşı Terry Nichols’la birlikte açtığı mücadele bayrağı çerçevesinde, 19 Nisan 1995 günü Oklahoma’daki Alfred Murrah federal binasını yüzlerce tonluk patlayıcıyla havaya uçurmuştu. 11 katlı dev binanın büyük bir bölümü patlamanın şiddetiyle adeta yerle bir olmuş, 19’u çocuk olmak üzere 168 kişi yaşamını yitirmişti. ABD tarihinin bu en büyük terörist saldırısında 500 kişi de yaralanmıştı. Saddam’a karşı girişilen Körfez Savaşı’nda görev yapan McVeigh, rejime karşı mücadelesini savunarak duruşmalar sırasında hiçbir pişmanlık girişiminde bulunmamış, hatta avukatlarının akli dengesinin yerinde olmadığına ilişkin savunmalarını da engellemişti. 
     



 DÜNYA 












</TEXT>
</DOC>
