<DOC>
<DOCNO> 12158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/guncel/gun08.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kira kanunu değiştirilsin mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Kira artışlarını düzenleyen kanun, 2000 yılında kiralara yüzde 25, 2001’de de yüzde 10 zam yapılmasını ve kira bedeli dövize endeksli ise aynen kalmasını öngörüyordu. Ancak ekonomik kriz kiraları yasa uyarınca artıran ev sahipleri ile, döviz bazında sözleşme yapan kiracıları zor durumda bıraktı. Tüm ekonomik hedeflerin revize edildiği bir ortamda, kira yasası değiştirilmeli mi Bu soruyu avukatlar ile birbirleriyle mahkemelik olan ev sahipleri ve kiracılara sorduk. 
     
     Tamer Heper Avukat 
Gerçeği yansıtmıyor      Kanuna göre, 2000 yılında kiralar yüzde 25, 2001 yılında ise yüzde 10 artırılabilir. Dövizle kiralanan yerlerde ise bir artırma yapılamaz. Bu kanun, 31 Aralık 2001’e kadar geçerli. Kanunlar hayat şartlarına uymuyorsa değiştirilmelidir. Bu Meclis’in işi. Devalüasyon yüzde 40 civarında oldu. Bir de enflasyon rakamlarını göz önüne alırsak, kiralara yüzde 90 zam yapılması gerekir. Bu durumda Türk Lirası bazında sözleşme yapan ev sahipleri ile, dövize endeksli ev kiralayanlar zararda. Eskiden kira artışları, toptan eşya fiyatlarına endeksliydi. 
     
     Sezer Yünlü Avukat 
Yasaya uymalıyız      4531 sayılı Kira Kanunu hükümleri 2001 yılında aynen yürürlülükte. Bu nedenle yasa uygulanmalıdır. Bu yasaya aykırı olarak bu oranın yukarısında kira bedeli tahsil edilmesi, Kira Kanunu’nun 16. maddesinde yer alan suçu oluşturur. Yani 6 ay hapis cezasından başlar. Ancak genelde yüzde 10 oranı üzerinde kira bedeli tahsili, tarafların karşılıklı rızalarına dayanmakta olduğundan, kiracının rızası mağdurun rızası olarak kabul edilerek, mevcut sözleşmenin varlığının suçun oluşmasını engelleyebileceği de düşünülebilir. Her iki tarafın çıkarları göz önüne alınarak enflasyona uyarlanan bir tespit yapılması iyi olur. 
     
     Afife Şola Ev sahibi - Em. kimya müh. 
Mağdur olduk      Bu kanun uygulanmamalı. Kanunla ev sahipleri mağdur durumda bırakılıyor. Kiracım ile Türk Lirası bazında sözleşme yapmıştım. Yasa uyarınca 2000 yılında yüzde 25, şimdi de yüzde 10 zam yaptım. Tabii kira çok düşük kaldı. Zam oranı ihtiyacımı karşılayamadığı için kiracıma dava açtım. Emekli maaşlarımız düzgün olsa geçimimizi sağlardık. Yasa çıktıktan sonra mağdur duruma düştük. Diğer evimi de dolar bazında kiraya verdim. Bu kez kiracı, "artıramam" diyor. Enflasyon oranında artış sağlamak şart. 
     
     Duran Alptekin Kiracı 
Uygulama sürmeli      Kira Kanunu devam etmeli. Mal sahipleri için de güç olduğunu biliyorum ama, kiracı daha zor durumda. 6 ay önce ev sahibimle mahkemelik oldum. Akmerkez’in karşısında olan dükkanın 15 yıldır kiracısıyım. Kira bedeli olarak 100 milyon ödüyordum. Kanun çıktıktan sonra bir anda 300 - 400 milyon istedi. Zammın yüzde 30 artırılmasını istedim. Anlaşamadık. Mahkeme zam oranının yüzde 10 olmasına karar verdi. Şimdi hala aynı dükkandayım. Ülkenin içinde bulunduğu durum bizi de kötü etkiledi. İş yapamaz duruma geldik. Yüzde 10 zam az değil ki 
     


 GÜNCEL 












</TEXT>
</DOC>
