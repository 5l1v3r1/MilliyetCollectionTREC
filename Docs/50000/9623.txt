<DOC>
<DOCNO> 9623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/siyaset/asiy.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba’ya suikast planı 
</HEADLINE>
<TEXT>
VURACAKLARDI 
Fransa’daki 20 sanıklı davada sürpriz Bin Ladin bağlantılı teröristler, 96’da Demirel’e suikast planladılar 
     DIŞ HABERLER SERVİSİ 

     Paris’te önceki gün başlayan bir terör davası, Türkiye’ye uzanan büyük bir sürprize de sahne oldu. Çoğu Cezayirli olan 20 sanığın, dünya çapında giriştiği ve planladığı eylemleri nedeniyle yargılandığı davanın dosyasına, teröristlerin suikast listesinde Süleyman Demirel’in yer aldığı da girdi. 
     Fransız savcıya göre, "Türkiye’nin izlediği Ortadoğu politikası" nedeniyle Mayıs 1996’da gerçekleştirilmesi planlanan suikastta, dönemin Cumhurbaşkanı Demirel hedef alındı. Gizli bir örgüte mensup oldukları söylenen teröristlerin halen Afganistan’da bulunduğu sanılan Suudi Arabistan kökenli milyarder terörist Usame Bin Ladin ile bağlantılı eylemlere karıştıkları öne sürüldü. 
     Fransız mahkemesinin henüz gizli tuttuğu savcılık dosyasında, Türkiye’yi de yakından ilgilendiren bir bölüm bulunduğu haberleri sızdı. Buna göre, 1996’da sözü geçen terör şebekesi, İstanbul’a 10 adet sahte Fas pasaportu gönderdi. Pasaportların dağıtılacağı kişilerin Demirel’e suikast planları ile irtibatlı olduğu iddia edildi. 
     
     3 saldırıdan kurtuldu... 
     Süleyman Demirel, Cumhurbaşkanlığı dömeminde iki saldırı girişimine hedef oldu. 10 Kasım 1994 günü Anıtkabir’de Mahmut Kaçar isimli "meczubun" sözlü saldırısına hedef olan Demirel, 1997 yılında da Kocaeli’nde temel atma töreni sırasında İbrahim Gümrükçüoğlu’nun silahlı saldırısına uğradı. Demirel saldırıdan korumaları sayesinde kurtuldu. Demirel’e ilk saldırı Mayıs 1975’te olmuş, Bakanlar Kurulu’na ilişkin basın toplantısını bitiren Demirel’e Başbakanlık koridorunda saldıran Vedat Önsal Başbakan’ın burnunu kırmıştı. 
     


 SİYASET 












</TEXT>
</DOC>
