<DOC>
<DOCNO> 47498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sondun04.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin için BM Mahkemesi önerisi... 
</HEADLINE>
<TEXT>

     ABD'nin ele geçirmeye çalıştığı uluslararası terörist Usame bin Ladin'i yargılamak üzere, BM öncülüğünde uluslararası bir mahkeme kurulması ve mahkemede Müslüman ülkelerden gelen yargıçların da görev alması önerildi. 
     Newsweek Dergisi, konunun önümüzdeki günlerde BM Genel Kurulu'nda görüşüleceğini bildirdi. 
     Bin Ladin için bir BM mahkemesi kurulması fikrini savunan Amerikalı hukukçu William Pepper, dergiye yaptığı açıklamada, ''BM gözetiminde bu tür bir mahkeme oluşturulduğu takdirde, bin Ladin'i saklayan Taliban rejiminin, onu, yargılanmak üzere teslim etmesi yolundaki baskılara uzun süre direnmesi çok şüphelidir'' dedi. 
     ''Mahkemede İslam ülkelerinden hukukçuların da bulunması gerektiğinin'' altını çizen Pepper, ''Böyle bir mahkeme oluşturulursa, suçsuz olduğunu öne süren bin Ladin'in kendisi bile ortaya çıkarak bu tarafsız mahkemede yargılanmak isteyebilir'' diye konuştu. Pepper şunları söyledi 
     ''Amerikalılar, bin Ladin'in bir Amerikan mahkemesi tarafından yargılanmasını tercih etmezler mi '' sorusuna karşılık, ''Amerikalılar tercih edebilirler. Fakat gerçek şu ki dünyada, Amerikalıların bile kontrol edemedikleri bazı olay ve uygulamalar var. Amerikalılar, şayet bin Ladin'in yargılanmasını istiyorlarsa, Lockerbie olayında olduğu gibi uzlaşmaya varmak zorundalar.'' William Pepper, ''Amerikan kamuoyu, yargıçlar arasında İslam ülkelerinden hukukçuların bulunmasına tepki göstermez mi '' sorusuna da şu cevabı verdi 
     ''Karşınızdaki insanlar çok koyu Müslüman. Bu nedenle Amerikalılar hoşlansın veya hoşlanmasın yargıçlar arasında İslam hukukçuları mutlaka bulunmalı. Dünyada 1 milyar Müslüman var. Ayrıca ben, Amerikalıların İslam hukuku konusunda çok cahil olduklarını düşünüyorum.'' BM, daha önce Yugoslavya ve Ruanda'daki savaş suçlularının yargılanması için benzeri mahkemeler oluşturmuştu. 
     






</TEXT>
</DOC>
