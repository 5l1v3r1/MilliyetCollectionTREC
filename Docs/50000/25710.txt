<DOC>
<DOCNO> 25710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/yasam/yas03.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözü çabuk açıldı 
</HEADLINE>
<TEXT>

     MESUT ÇETİN Karaman DHA 

     Karaman'da ilk kez gerçekleştirilen kornea nakliyle görmeye başlayan Birol Erdemsoy, bandajı açılır açılmaz, 225 milyon liralık hastane faturasını ödememek için hastaneden kaçtı 
     Karaman Devlet Hastanesi'ne kaldırılan, ancak tüm müdahalelere karşın hayatını kaybeden kalp hastası Kadir Kalaycı'nın korneası, ailesinin onayıyla, iki gözü de görmeyen 20 yaşındaki Birol Erdemsoy'un sağ gözüne başarıyla nakledildi. 
     Karaman'da ilk kez gerçekleştirilen nakilden sonra görmeye başlayan Erdemsoy, gözündeki bandajın çözülmesinden bir kaç saat sonra ortadan kayboldu. Ameliyatı gerçekleştiren Op. Dr. Salih Kamadan'ın taburcu işlemlerini yapmamasına karşın, odasındaki dosyasını alarak Hasta Kabul Servisi'ne giden Erdemsoy'un kaçtığı anlaşıldı. 
     Gözü açılır açılmaz hastane masraflarının ödememek için ortadan kaybolan Erdemsoy, uzun uğraşlar sonucu üç gün sonra bulunarak yeniden hastaneye getirildi. Başhekim Dr. Selahattin Gökdoğan, Erdemsoy'a, kaçmasının doğru bir şey olmadığını anlatarak hastane masrafları için yeşil kart başvurusunda bulunmasını önerdi. 
     Özür dileyen Erdemsoy, bunun üzerine 225 milyon lira tutan tedavi masrafları için yeşil kart işlemlerini yapmak üzere taburcu edildi. 
     



 YAŞAM 















</TEXT>
</DOC>
