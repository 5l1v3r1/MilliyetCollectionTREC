<DOC>
<DOCNO> 48260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sontur15.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz telefon kapattırıyor... 
</HEADLINE>
<TEXT>

     Ekonomik kriz telefon kapattırıyor. Türkiye'nin dörtbir yanında telefon borcunu ödeyemeyenler yüzünden her ay binlerce abonenin telefonu kapatılıyor. 
     Adana'da, 38 bin Telekom abonesinin telefonları, borcundan dolayı kesildi. 
     400 bin abonesi bulunan 
     Türk Telekom Adana Bölge Müdürlüğü, son bir ayda borcunu ödemeyen 38 bin abonenin telefonlarını kesti. 
     Yetkililer, İl Milli Eğitim, İl Turizm, İl Kültür ve İl Sağlık Müdürlükleri ile bazı hastanelerin de aralarında bulunduğu 38 bin abonenin toplam 500 milyar lira borcu olduğunu belirttiler. 
     İl Milli Eğitim Müdürlüğü'nün 10 milyar liranın üzerinde borcu bulunduğunu bildiren yetkililer, ödeme yapan abonelerin telefonlarının görüşmelere açılacağı, diğerleri hakkında ise icra işlemlerine başlanacağını söylediler. 
     
     Diyarbakır'da 54 bin telefon 

     Diyarbakır'da, son dört ayda, 54 bin abonenin telefonunun, borcundan dolayı görüşmeye kapatıldığı bildirildi. 
     Türk Telekom Diyarbakır Başmüdürlüğü Bilgi İşlem Müdürü Aktan Atlı, 138 bin civarında telefon abonesi olan Diyarbakır'da, son 4 ayda, borçlarını ödemeyen 54 bin abonenin telefonlarının görüşmeye kapatıldığını, son 9 ay içinde ise uzun süre borçlarını ödemediği için 7 bin 102 kişinin aboneliğinin iptal edildiğini bildirdi. 
     Önceki yıllarda borçlarını uzun süre ödemedikleri halde düzenli takip edilemediklerinden telefonların görüşmeye kapanmadığını da anlatan Atlı, şöyle dedi 
     ''Şimdi ise sistem oturmuş durumda. Faturasını ödemeyen abonenin telefonu 10 gün sonra görüşmeye kapanıyor. Daha sonraki 10 gün içinde fatura ödenmemesi halinde, bu kez aboneye mektup gidiyor. Bu süreyi izleyen 30 gün içinde borcun ödenmesiyle telefon açılıyor. Aksi halde abonelik iptal ediliyor ve belli bir kontürü aşması durumunda da haciz işlemi gerçekleşiyor.'' 
     






</TEXT>
</DOC>
