<DOC>
<DOCNO> 9859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/son/soneko02.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Ek vergi yok" 
</HEADLINE>
<TEXT>

     Maliye Bakanı Sümer Oral, önümüzdeki dönem ek bir vergi yükü yaratılmasının söz konusu olmadığını bildirdi. 
     Oral, yaptığı açıklamada, Türk ekonomisinin son günlerde yaşadığı sıkıntıyı hızla atlattığını ve piyasaların normale dönmeye başladığını söyledi. Karşılaşılan sıkıntının ekonomik programdan değil, mali sektördeki likidite sıkıntısından kaynaklandığını anlatan Oral, ''Türkiye, güçlü bir ülkedir. Bu tür sıkıntıları da aşacak güce sahiptir'' dedi. 
     2000 yılının programın özellikle harcama ve gelir ayağı açısından başarıyla geride bırakıldığını kaydeden Maliye Bakanı Oral, şöyle devam etti 
     ''2001 yılına da bütçe uygulamaları açısından iyi bir başlangıç yapıldı. Yaşanan olayların 2001 yılı vergi hedeflerini saptıracağı değerlendirmesi de çok erkendir. Ben buna katılmıyorum. Vergi hedeflerine ulaşmada en ufak bir tereddüdüm dahi yoktur. Biz, gerçekçi ve samimi vergi tahminleri yaptık. Bu itibarla önümüzdeki dönem için ek bir vergi yükü de söz konusu değildir. Türkiye'nin ilave bir vergi yüküne ihtiyacı yoktur. Diğer yandan mali sistem de biran önce sağlıklı hale getirilecektir. Piyasalar normale dönmeye başladı. Mali yapı da daha güçlü bir duruma kavuşacaktır.'' 
     
     



</TEXT>
</DOC>
