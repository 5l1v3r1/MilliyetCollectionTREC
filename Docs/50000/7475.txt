<DOC>
<DOCNO> 7475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/17/ekonomi/eko04.html </URL>
<DATE> 2001/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’a biz de talibiz 
</HEADLINE>
<TEXT>

Akbank Genel Müdürü Zafer Kurtul, özelleştirme kapsamında olan Vakıfbank ve diğer kamu bankaları ile ilgilendiklerini söyledi 
     EKONOMİ SERVİSİ 

     Akbank Genel Müdürü Zafer Kurtul, özelleştirme kapsamında olan Vakıfbank’a Akbank’ın da talip olacağını söyledi. Bir süre önce Doğuş Grubu bankalarından Garanti Bankası, Vakıfbank ile ilgilendiğini açıklamıştı. 
     Düzenlenen basın toplantısında gazetecilerin sorularını yanıtlayan Akbank Genel Müdürü Kurtul, Fon kapsamında olan bankaların dosyalarını aldıklarını ancak kararlarını menfi yönde kullandıklarını söyledi. Fon bankalarından Demirbank için, "Stratejimiz çerçevesinde ilgisiz kalmamız doğru olmazdı" ifadesini kullanan Kurtul, Vakıfbank’ın özelleştirilmesi konusunda ise "Kayıtsız kalmamamız gerekiyor. Getiri ve götürüleri incelenecek" dedi. 
     
Tansiyon düştü      Akbank’ın bir yıldır üzerinde çalıştığı değişim projesini anlatan Kurtul, uluslararası danışmanlık firması A.T Keaney ile yürütülen yeni strateji ile organik büyümeyi hedeflediklerni belirtti. Kurtul, Akbank’ın 10 yıl içinde aktif büyüklük ve pazar payında sektörün lider bankası olacağını söyledi. 
     Ekonomideki dalgalanmalara hazır olduklarını belirten Kurtul, "Ekonomideki dalgalanmalar ve zorluklar bizi hayallerimizden vazgeçiremeyecek" dedi. Kurtul, 21 Şubat’taki itfa öncesi para piyasalarında vade ve miktardaki düşüşü olumlu bulduğunu ve tansiyonun düştüğünü söyledi. 
     


 EKONOMİ 


















</TEXT>
</DOC>
