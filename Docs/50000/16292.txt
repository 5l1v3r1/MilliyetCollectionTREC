<DOC>
<DOCNO> 16292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sonspo05.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan'a Paris Saint Germain çengel attı 
</HEADLINE>
<TEXT>

     Bursaspor'un golcü futbolcusu Okan Yılmaz'ı ünlü Fransız kulübü Paris Saint Germain yakın takibe alırken,Kulüp Başkanı Erdoğan Bilenser, ''Okan'ın yurt dışına transfer olması,hem kendisi, hem de kulüp adına daha faydalı olur'' dedi. 
     Başkan Bilenser, yaptığı açıklamada, Paris Saint Germain kulübünden bir yetkilinin, yeşil-beyazlı bir yönetici aracılığıyla Okan için bir transfer teklifinde bulunduğunu, ancak kulübe henüz resmi bir teklif gelmediğini söyledi. 
     Yönetim olarak Okan'ı takımda tutmanın yollarını arayacaklarını kaydeden Bilenser, ''Okan'ı tutmak için ekonomik olarak da bu güce sahip olmalıyız. Biz Okan'ın kalmasını istiyoruz ama sezon sonunda bizden talebi önemli. Parasal konuda uzlaşma sağlayamazsak, satışına evet diyebiliriz'' diye konuştu. 
     Bilenser, ülkenin içinde bulunduğu ekonomik kriz nedeniyle gelecek sezon transfer borsasının çok yükselmeyeceği kanaatinde olduğunu ifade ederek, şunları söyledi 
     ''Okan ile anlaşamaz ve sezon sonunda bonservisini satışa çıkarsak bile yurtiçindeki kulüplerin istediğimiz rakkamı verebileceğini düşünmüyorum. Ekonomik kriz yüzünden futbolculara yüksel bedeller verileceğini sanmıyorum. Bu çerçevede Okan'ın yurtdışında bir kulübe transfer olması, hem kendisi, hem de kulüp adına daha faydalı olur düşüncesindeyim.'' 
     




</TEXT>
</DOC>
