<DOC>
<DOCNO> 13195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/ekonomi/aeko.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’de hükümet acil yasaları Meclis’ten hemen çıkardı 
</HEADLINE>
<TEXT>
Bizimkilere örnek olsun 
Türkiye ile benzer ekonomik sorunlar yaşayan Arjantin Süper Bakan Cavallo’nun istediği yetki yasalarını çıkardı. Türkiye ise 15 acil yasa için beklemede 
     EKONOMİ SERVİSİ 

     Ekonomik krizi aşması için Arjantin Ekonomi Bakanlığı’na getirilen Domingo Cavallo’nun çıkmasını istediği reform yasaları Kongre’den geçmeye başladı. Cavallo’nun özellikle önem verdiği hükümete geniş yetkiler tanıyan Sınırlı Olağanüstü Yetkiler Yasası, Kongre’nin alt kanadı tarafından kabul edildi. 
     
     Kriz için önemli adım 
     Süper Bakan’ olarak tanınan Cavallo’nun hazırladığı yasa, hükümete kamu kuruluşlarında gerekli düzenlemeleri yapmayı, vergi toplamayı ve bir yıl süreyle gümrük vergilerini belirlemeyi yasa yerine kanun hükmünde kararnamelerle düzenleme yetkisi tanıyor. Kongre’nin üst kanadı olan Senato’nun yasayı kabul etmesi halinde, krizin çözümü sırasında alınacak önlemler için zaman kazanılacağı belirtiliyor. 
     
     Yeni vergi 
     Muhalefetin yarattığı tartışmalardan sonra 81’e karşı 151 oyla kabul edilen yeni yasa, Cavalo’nun öncelikleri arasında yer alıyordu. Krizi bir an önce çözebilmek için karar alma mekanizmalarını hızlandıran Cavallo’nun önerdiği bir başka yasayla da banka işlemlerinden vergi alınmasına karar verildi. 
     Yeni yasa uyarınca Arjantin, her türlü banka işleminden binde 6 oranında vergi alacak. Analistler, böylelikle hükümetin çok kısa bir sürede bir kaç milyar dolar toplayabileceğini belirtti. 
     Öte yandan, Arjantin Kongresi’nin Sınırlı Olağanüstü Yetkiler Yasası’nı kabul etmesi, piyasalarda Arjantin’e olan güveni artırdı. Ülkenin temel FRB dolar bonosu yüzde 3.8 oranında değer kazanarak, iki yıldan beri bir gün içindeki en fazla yükselişi gerçekleştirdi. 
     Cavallo’nun ek gelirler sağlamak için, gümrük vergilerini artırmaya karar vermesi ise diger Güney Amerika ülkelerinde rahatsızlık yarattı. 
     
Para yok takas var Al gömleği ver ekmeği      EKONOMİ SERVİSİ 

     Yaklaşık üç yıldır ekonomik durgunluk yaşayan Arjantin, krizden çıkış yolları ararken halkın alım gücü de iyice azaldı. Halk artık parayla değil, takas yöntemiyle alışveriş yapıyor, ihtiyacı olan mal ve hizmetleri para yerine yine mal ve hizmetlerle ödüyor. 
     Özellikle başkent Buenos Aires’in güney kesimlerinde ve varoşlarında yaşayan insanlar takas kulüpleri oluşturmuş durumda. Bu kulüplerin sayısı ülke genelinde 400’ü buluyor. Kulüplere üye olan insanların sayısı ise 320 bin civarında. 
     Köşe başlarında ya da şehir içinde boş bir alanda tahta bir masa üzerinde takas işiyle uğraşan insanlara rastlamak mümkün. Sokaklarda takas için pazarlık yapanlar arasında ise hakim, öğretmen gibi değişik meslek gruplarından insanlar bulunabiliyor. Takasla mal almak daha ucuza gelirken, bu sayede paranın dolaşımı sırasında alınan yüzde 21’lik vergiden de kaçınılmış oluyor. 
     Süpermarketlere ve mağzalara talep ise bir hayli azalmış durumda. Dükkanlara hemen hemen hiç müşteri gelmezken, iflaslar artıyor. 
     


 EKONOMİ 





















</TEXT>
</DOC>
