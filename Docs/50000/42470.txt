<DOC>
<DOCNO> 42470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/soneko08.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "2002'de çiftçiye 3 katrilyonluk doğrudan destek sağlayacağız" 
</HEADLINE>
<TEXT>

     Maliye Bakanı Sümer Oral, 2002 yılında bütçeye çiftçilere dağıtılmak üzere 3 katrilyon liralık doğrudan destek kaynağı koymaya çalıştıklarını söyledi. 
     Sümer Oral, İzmir'in Karaburun İlçesi'nde yaptığı incelemelerde, yöneticilerden gelen istek ve sorunları dinledi. Oral, üreticinin sübvansiyon, hayvancılık destek kredisi yolundaki taleplerini yanıtlarken, şunları söyledi 
     'Bu yıl bazı pilot bölgelerde başlattığımız dekar başına 10 milyon liralık doğrudan destek uygulamasını 2002 yılında tüm ülke geneline yayarak 3 katrilyon liralık doğrudan destek kaynağının bütçeye konulmasına çalışıyoruz. Bunun için gereken kaynağın bir kısmı Dünya Bankası'ndan sağlanacak, diğer kısmının ise nereden bulunacağını düşünüyoruz. Bunu yaparken, çiftçiye verilen diğer sübvansiyonları kaldıracağımız için oradan sağlanacak finansmanda doğrudan destek projesine bir miktar kaynak olacak.'' Maliye Bakanı Oral, Karaburun'da, belediyeyi de ziyaret ederek yörenin sorunlarını dinledi. Daha sonra ANAP ilçe teşkilatını ziyaret eden Oral, burada uzun yıllardır partisinin yerel iktidarda kalmayı başardığını anlattı. Oral, ilçe binası yanındaki pastanede doğum gününü kutlayan 12 yaşındaki Mükerrem Kırım'ın doğum günü pastasını birlikte kesti. 
     Maliye Bakanlığı tarafından arazi karşılığı bir müteahhide yaptırılan 11 konutluk Karaburun Maliye Lojmanlarını gezen Sümer Oral, gazetecilerin lojmanlar ve makam araçlarındaki benzin tasarrufu konusundaki sorularını yanıtladı. 
     Oral, kamuda 130 bin aracın bulunduğunu, bunlardan sadece 25 bininin makam aracı olarak kullanıldığını anlattı. Oral, ''Tasarruf genelgesi çerçevesinde havuza toplanan araçlar ve bunların kullanımı konusunda büyük başarı sağladık. Çok önemli miktarlarda benzin tasarrufu sağlandı. Önemli olan buna kamu personelinin inanıp destek vermesidir'' dedi. Karaburun'daki lojmanların yapımında devletin hiçbir para harcamadığını, 33 konut karşılığında 11 konutun ücretsiz yaptırıldığını belirten Oral, ''Yarımadanın en uç noktasında kalan ilçeye hiçbir devlet memuru gelmek istemiyordu. Çünkü kiralar çok yüksek. Bu mütevazı konutlar sayesinde çok önemli bir ihtiyaca yanıt verdik'' diye konuştu. 







</TEXT>
</DOC>
