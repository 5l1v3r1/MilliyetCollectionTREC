<DOC>
<DOCNO> 21215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur04.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedikule Lisesi'nde cinsel taciz skandalı 
</HEADLINE>
<TEXT>

     Yedikule Lisesi öğrenci ve velilerinden oluşan bir grup, sekreter ile bazı kız öğrencileri taciz ettiğini öne sürdükleri okul müdürünü protesto gösterisi yaptı. 
     Lisenin bahçesinde toplanan yaklaşık 300 kişilik öğrenci grubu, sözleşmeli personel S.T ve bazı kız arkadaşlarını taciz etmekle suçladıkları müdür Ali Yıldız aleyhine sloganlar attı. 
     Bunun üzerine okuldan çıkarak öğrencilerin yanına gelen Yıldız, ''yaptıklarının yanlış ve yasadışı olduğu'' uyarısında bulundu. Bir süre slogan atan öğrenciler, daha sonra sınıflarına girdi. Olayı öğrenerek okula gelen basın mensuplarına açıklama yapan Yedikule Lisesi Müdürü Yıldız, ''çirkin bir şekilde yıpratılmak istendiğini'' söyledi. 
     Şu ana kadar hakkında bir soruşturma açılmadığını ifade eden Yıldız, ''Şikayetler olabilir, ama bu çirkin bir iftira. Üzüldüğüm tek şey, küçük masum çocuklar bu işe alet edildiler'' dedi. 
     Öğrenci velilerinin de okul çevresinde toplanmaya başlaması nedeniyle, herhangi bir gerginlik yaşanmaması için lise önüne ve içine polis ekipleri sevk edildi. 
     Bazı veliler de taciz iddiasını tekrarlarken, bir öğretmenin ise Narot Büyükçakıroğlu adlı öğrenciyi döverek hastanelik ettiğini öne sürdüler. 
     Bu arada, müdürün tacizine uğradığı iddia edilen sekreter S.T. de okula geldi. Konuyla ilgili 27 Nisan tarihinde Milli Eğitim İl Müdürlüğü'ne yazılı bir dilekçe verdiğini söyleyen S.T, daha sonra ifadesine başvurulmak üzere emniyete götürüldü. 
     S.T'nin dilekçesinde, 16 Nisan Pazartesi günü, kendisini odasına çağıran müdür Yıldız'ın cinsel tacizde bulunduğunu ve durumu okulun diğer personeline anlattığını ifade ederek, olaydan sonra psikoloğa başvurduğunu, tedavi sonucu da sinir bozukluğu teşhisiyle 3 gün rapor aldığını belirttiği öğrenildi. 
     Öte yandan Fatih İlçe Emniyet Müdürü Servet Sarıkaya, okula gelerek olayla ilgili bilgi aldı. 







</TEXT>
</DOC>
