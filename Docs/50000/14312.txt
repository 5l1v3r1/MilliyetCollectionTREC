<DOC>
<DOCNO> 14312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/guncel/gun08.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazileri satılsın mı 
</HEADLINE>
<TEXT>

ÇAPRAZ ATEŞ 
     MEHMET DEMİRKAYA 

     Türkiye’nin içinde bulunduğu ekonomik krizden kurtulmasına destek sağlamak amacıyla gündeme getirilen "Hazine arazilerinin satışı" düşüncesi, yeni bir tartışma başlattı. Bu satıştan beklenen gelir elde edilebilir mi Bu satış, işgalin meşrulaştırılması mı demektir Arkasından gelecek bir imar affı ile yeni bir kaos mu oluşur 
     İşte görüşleri 
     
     Bedrettin Dalan İstanbul B. Bld eski Baş. 
Devlet zaten kaybetmiş      Hazine arazileri satılmalı. İşgal edilmiş olan yerleri zaten devlet kaybetmiş durumda. Devlet bir lira da olsa, bunu almalı. Ama, umut tacirliği yapılmamalı. İstanbul’daki hazine arazileri 500 milyon dolar edebilir. Bütün hazine arazilerinin satışından elde edilecek gelir, bir milyar dolar olur. Bu Türkiye’nin dış borcunun yüzde biri bile değildir. Sayın Kemal Derviş, bu arazileri bilmeyebilir ama Türkiye daha ciddi işlerle uğraşmalı. 
     
     Prof. Dr. Kadir Erdin 
Kaçak yapılaşma yasalaşır      Yeşil alanların satışına kesinlikle karşıyız. Hazine arazilerinin sağlıklı bir envanteri çıkartılmadan satılmaması gerekir. Bu kaçak yapılaşmayı yasallaştırmak olacaktır. Zamanında arazi mafyası tarafından talan edilen bu yerleri satarak onları yasallaştırmış olacağız. Özellikle İstanbul’da bazı araziler, orman alanları dışına çıkartılmıştır. Buralar işgal altındadır. Bir taraftan da Orman Bakanlığı bu arazileri satmaktadır. Böylelikle bu arazilerden elde edilmesi düşünülen gelirin önü kesilmiştir. 
     
     Yahya Karakaya Sultanbeyli Bld. Baş. 
Vatandaş rahatlar      Arazilerin, devlet tarafından vatandaşımıza satılması güzel bir olay. İşi resmiyete sokarak vatandaşı rahatlatmış oluruz. Sultanbeyli’de 10 bin dönüme yakın çok hisseli arazi var. Beş bin civarında orman arazisi, dört bin 500 civarında da Milli Emlak arazisi bulunuyor. Ayrıca müstakil tapulu arazilerimiz de var. Sultanbeyli’nin tamamı 22 bin 500 dönüm. Biz planlama çalışmasını tamamladık. Bu araziler satılırsa, devletin ihtiyaçlarına bir fayda sağlanacağını düşünüyoruz. 
     
     Ahmet Turgut Şehir Plancıları Odası 
Hırsız ödüllendirilir      Türkiye yine bir yanlışın içinde. Bir dönüşüm projesi hazırlanabilir. Ancak, yerel yönetimlerle işbirliği yaparak, buralar satılabilir. Hazine arazilerinin satışının arkasından imar affı gelecektir. Çünkü, kaçak olarak yapılmış binayı aklamadan kimse bu arazileri almaz. Bu da büyükşehirleri kaosa dönüşür. Paraya ihtiyaç olduğu için değil, kamburdan kurtulmak için satmak gerekir. Ancak planlı bir satıştan devlet gelir elde edebilir. Bu haliyle satış, hırsızı ödüllendirmektir. İşgalci olmayan vatandaşlara karşı yapılmış bir haksızlık olacaktır. 
     


 GÜNCEL 



















</TEXT>
</DOC>
