<DOC>
<DOCNO> 13979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur11.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü değil haraç çetesi... 1 Uzi makineli tabanca, 12 tabanca... 
</HEADLINE>
<TEXT>

     İstanbul'da çıkar amaçlı suç örgütlerine yönelik düzenlenen 5 ayrı operasyonda 25 kişi, 1 Uzi marka makineli tabanca, 2'si kurusıkı 12 tabanca ve 1 av tüfeği ile yakalandı. 
     Organize Suçlar Şube Müdürlüğü'nden yapılan açıklamaya göre, Eyüp'te birçok yaralama ve haraç alma olaylarına karıştıkları belirlenen, çıkar amaçlı suç örgütü elebaşı Abdurrahman Kurudere'nin de aralarında bulunduğu 9 kişi yakalandı. 
     1 adet Uzi marka makineli tabanca, 4 adet tabanca, 2 adet kurusıkı tabanca ile bu silahlara ait 8 adet şarjör ve çok sayıda mermiyle yakalanan Kurudere ve adamlarının sorgulamaları sonucu Eyüp'te 5 kişinin yaralanması ve haraç alınması olaylarına karıştıkları belirlendi. 
     Bir başka operasyonda ise, Eskişehir Cezaevi'nde hükümlü bulunan Kürşat Yılmaz'a bağlı olarak faaliyet gösterdiği öne sürülen Kerem Erkan ile 6 adamı da 2 tabanca, bu silahlara ait 2 şarjör ve mermiler ile gözlem altına alındı. 
     Erkan ve adamlarının, Eyüp'te 1 kişinin yaralanması, bir otopark sahibinin tehdit edilerek otoparkın zorla alınması eylemlerini gerçekleştirdikleri bildirildi. 
     Bebek'te de, ''Değnekçi'' olarak tabir edilen suç oluşumlarına yönelik bir operasyonda, İlyas Taşkın, Ali ve Dursun Öksüz adlı kardeşler 1 adet tabancayla yakalandı. Taşkın ve Öksüz kardeşlerin, silahlı grup oluşturarak Bebek Camii önündeki belediye parkı çevresinde park eden otomobil sahiplerinden zorla para aldıkları belirtildi. 
     Öte yandan, Kartal ve Pendik'te silah kaçakçılığı olayıyla ilgili 3 kişi 2 tabanca, bu silahlara ait 2 şarjör ve 55 mermi ile yakalandı. Küçükçekmece'de de, bir kişiden tehditle haraç istenmesi ve yaralanması olayını gerçekleştiren Ersin Yılmaz ile 2 arkadaşı da gözlem altına aldı. Yılmaz ve arkadaşlarından 1 tabanca ile 1 av tüfeği de ele geçirildi. 




</TEXT>
</DOC>
