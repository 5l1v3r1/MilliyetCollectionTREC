<DOC>
<DOCNO> 12019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/siyaset/siy01.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
UZUN PAZARLIKLAR SONUNDA ORTAYA ÇIKAN ULUSAL PROGRAMI, YILMAZ AÇIKLAYACAK 
</HEADLINE>
<TEXT>
İdam, Meclis’e HAVALE EDİLDİ 
Ulusal Programın Siyasi kriterler’ bölümünde idam cezasının, Meclis tarafından orta vadede ele alınacağı belirtildi 
     BARÇIN YİNANÇ Ankara 

     Ekonomik krizi aşmak için Avrupa Birliği’nden de destek bekleyen Türkiye, adaylık sürecinde gerçekleştireceği düzenlemeleri içeren Ulusal Programı UP bugün açıklayacak. 
     
İdam orta vadede      Katılım Ortaklığı Belgesi’nde KOB kısa vadeli hedefler arasında yer alan idam cezasıyla ilgili moratoryumun sürdürülmesi talebi, UP’da orta vadede yer aldı. Belgede, idam cezalarının yerine getirilmesi kararının TBMM’nin yetkisinde olduğu hatırlatılarak, "Ölüm cezasının kaldırılması hususu, TBMM tarafından orta vadede ele alınacaktır" dendi. 
     Resmi dil ve eğitim dilinin Türkçe olduğu vurgulananan UP’da "Ancak bu vatandaşların günlük yaşamında farklı dil, lehçe ve ağızların serbest kullanılmasına engel teşkil etmez. Bu serbestlik bölücü amaçlarla kullanılamaz" ifadesi kullanıldı. 
     
312’deki değerler      Düşünce ve ifade özgürlüğü ile ilgili olarak "Anayasa ve diğer mevzuattaki ilgili hükümlerin Avrupa İnsan Hakları Sözleşmesi’nin 10. maddesi çerçevesindeki toprak bütünlüğü ve ulusal güvenliğin korunmasını da öngören ölçütler ile laik ve demokratik Cumhuriyeti, üniter devlet yapısını ve milli birliği koruma kriterleri temelinde gözden geçirilmesi öngörülmektedir" denirken, TCK’nın 312. maddesinin "koruduğu değerler zedelenmeden" gözden geçirileceği belirtildi. 
     MGK ile ilgili olarak da UP’da "Bu kurulun yapısı ve işlevini daha açık bir biçimde tanımlayacak şekilde Anayasa ve yasanın ilgili maddeleri orta vadede gözden geçirilecektir" ifadesi yer aldı. 
     
Güneydoğu’daki durum      KOB’da yer alan bölgesel dengesizliklerin azaltılması, Güneydoğu’daki durumun iyileştirilmesi ve kültürel haklarla ilgili bölümlere karşılık UP’da şu ifadelerle yetinildi "Hükümet, bölgesel dengesizliklerin azaltılması ve tüm vatandaşların sosyal ve kültürel imkanlarının artırılmasına yönelik kapsamlı bir strateji benimsemiştir. Bu çerçevede, 1984 yılından bugüne kadar süregelmiş olan ayrılıkçı terör faaliyetlerinin kontrol altına alınmasıyla birlikte, Türk Hükümeti, ekonomik ve sosyal kalkınma yolunda bir dizi önlem almıştır. Bu stratejinin orta vadede tam olarak uygulamaya konulması öngörülmektedir." 
     


 SİYASET 









</TEXT>
</DOC>
