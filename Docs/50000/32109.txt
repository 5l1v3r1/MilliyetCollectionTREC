<DOC>
<DOCNO> 32109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/siyaset/siy02.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk raunt Öksüz’ün 
</HEADLINE>
<TEXT>

Ulaştırma Bakanı Enis Öksüz'e bağlı Türk Telekom, Hazine'nin itirazına karşın vazgeçmediği "KDV davası"nda bir adım önde 
     HABER MERKEZİ 

     IMF ile ilişkilerde büyük bir bunalıma neden olan Türk Telekom, Bakanlar Kurulu'nun sabit telefon hizmetlerinde KDV oranlarını, cep telefonlarının 8 puan üzerine çıkaran kararının yürürlüğünü durdurdu. 
     Hükümet, ek gelir arayışı çerçevesinde, 15 Mayıs'tan geçerli olmak üzere KDV düzeylerini lüks tüketim mallarında yüzde 25'ten 26'ya, genel oranı da yüzde 17'den 18'e çıkardı. Cep telefonlarının muaf tutulduğu karar çerçevesinde sabit telefon hizmetlerinde KDV de yüzde 26'ya çıkarılınca Türk Telekom harekete geçti. 
     
     'Davayı geri çekin' 
     Telekom, haziran ayında Bakanlar Kurulu kararının öncelikle yürürlüğünün durdurulması, ardından iptali için Danıştay'da dava açınca Hazine devreye girdi. KDV artışlarıyla 400 trilyon liralık ek gelir hesaplandığını, zam uygulamasının ekonomik programın önemli unsurları arasında yer aldığını vurgulayan Hazine yetkilileri, Telekom'dan, açtığı davayı geri çekmesini istediler. Ancak, IMF'nin baskıları sonucu Yönetim Kurulu başkanlığından alındığı kurumun Genel Müdürlüğü'nü yürüten İbrahim Hakkı Alptürk yönetimindeki Telekom, bu talebi reddetti. 
     
     'Haksız rekabet yaratır' 
     Telekom yönetimi, "sabit telefonların havyar ve kürkle bile aynı kefeye konduğuna dikkat çekerek, kararın kurum aleyhine haksız rekabet yarattığı mesajını verdi. Hükümete verilen yanıtta, cep telefonu hizmetlerinden alınan KDV oranının yüzde 18'de tutulduğuna işaret edildi. 
     
18.7 MİLYON ABONE VAR      Türk Telekom yetkilileri, vergi yükü nedeniyle sabit telefon abonelerinde azalış olduğu haberlerinin gerçeği yansıtmadığını, ancak uygulamanın sürmesinin böyle bir sonuç doğurabileceğini söylediler. Telekom'dan alınan bilgilere göre, 2000 sonu itibariyle sabit telefon abone sayısı evlerde 13 milyon 967 bin 40, işyerlerinde 4 milyon 428 bin 131 olmak üzere, toplam 18 milyon 395 bin 171. 2001 yılında 305 bin artış gösteren abone sayısı, haziran ayında 18 milyon 700 bine ulaştı. 
     



 SİYASET 
















</TEXT>
</DOC>
