<DOC>
<DOCNO> 17589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/spor/aspo.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslana çay partisi 4 - 2 
</HEADLINE>
<TEXT>

Galatasaray, şampiyonluk yarışındaki en önemli virajı kazasız atlattı. Rize deplasmanında attığı kadar kaçırdı, aldığı galibiyet ve üç puanla lider Fenerbahçe'nin peşini bırakmadı 
     ERHAN TELLİ 

     Galatasaray, Rize maçı öncesi moralsizdi. Daha dört gece önce İspanya'nın en ürpertici arenasında Real Madrid boğasıyla kapışan Aslan, hiç de sineye çekemediği üzücü bir mağlubiyet almış, hayallerini süsleyen şampiyonlar şampiyonluğu rüyasına istemeden son vermişti. 
     Rize'ye gelir gelmez, daha yemeklerini bile yemeden televizyonun başına geçen Sarı - Kırmızılılar heyecan içinde izledikleri Fenerbahçe - Gaziantep maçından futbolun 90 dakika olduğu gerçeğini ve dersini bir kez daha çıkarıyor, ertesi gün oynayacakları maçın önemini daha iyi anlıyorlardı. 
     Ertesi gün stat hıncahınç doluydu. Tünelin ucundan sahaya çıkmak için ilerleyen Galatasaraylı futbolculardan kaptan Bülent'in "Haydi Aslanlar" sesi soyunma odasını inletiyordu. Maç başlıyor, 30 milyon dolarlık Jardel ise yedek kulübesinde oturuyordu. Moralsiz Aslan, avına henüz ilk dakikadan itibaren saldırıyor, 12. dakikada Arif'in sağ kanatdan yaptığı ortaya Serkan vuruyor, kaleciden dönen topu Okan tamamlıyor ve Galatasaray 1 - 0 öne geçiyordu. 
     Serkan 16. dakikada yine sahneye çıktı. Arif'in önüne bıraktığı topla kaleciyi de çalımlayarak golünü attı 0 - 2. 
     
     İkinci yarıya hızlı başlayan taraf Ç.Rizespor oldu. 47. dakikada kaptan Ümit Ozan, Galatasaray'ın ceza sahası içine giriyor, ama vuruşu sonuçsuz kalıyordu. 
     51. dakikada Arif herkesin ofsayt diye durduğu bir pozisyonda kaleci Murat ile karşı karşıya kaldı, ama topu auta attı. 
     53. dakikada 'atamayana atarlar' kuralı işledi, Rizesporlu Serkan'ın direkten dönen şutunu eski Galatasaraylı Saffet tamamladı ve 1 - 2 oldu. 
     56. dakikada sağ kanattan serbest vuruşu Emre kullandı. Ceza sahası içine gelen ortaya Ümit vurdu 1 - 3. 
     62. dakikada Serkan uygun durumda topu kaleciye nişanladı. 
     66. dakikada Devran'ın sağ kanattan getirdiği topta Ümit Ozan fileleri havalandırdı ancak, hakem Bülent Uzun "ofsayt" dedi. 
     75. dakikada Kürşat'ın ortasında altı pasın içinde Tetteh'in kafasını sıyıran top, Bülent'in dizine çarptı ve filelere gitti 2 - 3. 
     87. dakikada Serkan, Rizespor defansını geçerek ceza alanına girdi. Oumar'ın müdahalesiyle yerde kaldı. Kazanılan penaltıyı K.Emre gole çevirdi ve maçın skorunu belirledi 2 - 4. 
     
İSTATİSTİK Ç.Rizespor Galatasaray 12 Kaleye atılan şut 16 5 Kaleyi bulan şut 8 18 Faul 16 3 Ofsayt 5 7 Korner 4      
"Daha farklı olmalıydı"Lucescu, "Kazanmayı hak ettik. Ancak skoru kendi kendimize zora soktuk. Yine de çok önemli bir galibiyet elde ettik" dedi 
     GALATASARAY Teknik Direktörü Lucescu, "Rize'de kazanmayı hak ettik. Ancak sonuç daha farklı olmalıydı" diye konuştu. Rumen hoca, "Galatasaray bu maçı daha rahat kazanmalıydı. Skoru kendi kendimize zora soktuk. Rizespor'u ikinci yarıdaki özverili oyunlarından dolayı kutlarım. Büyük takımları kendi evinde puan kaybettiren Rizespor karşısında aldığımız bu galibiyetin önemini herkes ileride daha iyi anlayacaktır" dedi. 
     LUCESCU, "Arif, tek başına gole giderken tribünden çalınan bir düdüğün sesini duydu ve zaman geçirmek için topu dışarı attı. Yoksa orada durum 3 - 0 olurdu. Ve bunun ardından da gol yedik. Golden sonra biz sinirlendik, rakibimiz ise cesaretlendirdi" yorumunu yaptı. Arif de düdük sesi yüzünden golü atmadığını söyledi. Çaykur Rizespor Teknik Direktörü Karol Pecze ise "İkinci yarıda maça asıldık ama sonucu değiştiremedik" diye konuştu. 
     
G.Saray’a saldırı      KARŞILAŞMADAN sonra staddan ayrılan Galatasaraylı futbolcuların otobüsü taşlandı. Yöneticiler Mete Razlıklı, Ali Dürüst ve Burak Elmas otobüsten inerek, olaylara müdahale etmeleri konusunda polisi uyardı. Taşlama sırasında iki cam kırıldı. Bu arada Çaykur Rizeli yöneticilerden Resul Çolak da hakemi yumruklamak istedi. Araya giren polisler olayı önledi. 
     
Penaltı siftahı      GALATASARAY, Rizespor karşısında bu sezon ilk kez penaltıdan gol buldu. Sarı - Kırmızılı takım bundan önceki haftalarda kazandığı dört vuruştan da yararlanamamıştı. Emre dün kazanılan penaltıyı gole çevirerek bu şanssızlığa son verdi. 
     
Fatih cezalı      GALATASARAYLI Fatih, önümüzdeki hafta Adanaspor maçında forma giyemeyecek. Genç futbolcu Antalyas sınavından sonra dünkü Rize karşılaşmasında da sarı kart görerek cezalı duruma düştü. Sakatlanan Okan’ın durumu ise bugün belli olacak. 
     
5 yıl sonra      GALATASARAY, beş yıl aradan sonra Çaykur Rize ile ilk kez deplasmanda karşılaştı. 1986 - 87 sezonunda Rize’de oynanan son maçı Rizespor 2 - 0 kazanmış, ancak Galatasaray o sezon yine de şampiyonluk ipini göğüslemişti. Bu arada Galatasaray’ın Ümit Takımı, Rizespor ile oynadığı maçı 1 - 0 kazandı. 
     
Beş otobüs taraftar      RİZESPOR maçında tribünler tıklım tıklım dolarken, Galatasaray’ı desteklemek için İstanbul’dan beş otobüs dolusu taraftar Rize’ye geldi. Rizespor Kulübü’nün, Galatasaray’ın taraftarları için istediği 250 adet bileti üç milyon yerine 10 milyondan satmaya kalkması ise Sarı - Kırmızılılar’ın tepkisini çekti. 
     


 SPOR 



























</TEXT>
</DOC>
