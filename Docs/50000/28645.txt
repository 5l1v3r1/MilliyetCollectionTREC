<DOC>
<DOCNO> 28645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/siyaset/asiy.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan AİHM’ye kızdı Ağır çalışıyorsunuz 
</HEADLINE>
<TEXT>

RP’yi yeniden açarak siyasete dönmeyi planlayan Erbakan AİHM yargıçlarına tepki gösterdi 
     ABDULLAH KARAKUŞ Ankara 

     FP’nin kapatılmasından sonra RP’yi tekrar açarak siyasete dönme hesapları yapan siyasi yasaklı Necmettin Erbakan, Avrupa İnsan Hakları Mahkemesi AİHM yargıçlarına kızdı. AİHM’in olumlu kararını bekleyen Erbakan, yakın çevresine, "RP davası şimdiye kadar sonuçlanması gerekirdi. Çok ağır çalışıyorlar. Sonuca göre yapacak çok işimiz var. Gidip bir bakın" dedi. 
     Milli Gazete geceleriyle il il gezmeye başlayan ve siyasete dönme mesajı veren Erbakan yeni parti için gözünü Avrupa’ya çevirdi. AİHM’den olumlu karar çıkması durumunda RP’yi yeniden açmayı ve siyasete dönmeyi planlayan Erbakan, bu kararın neden çıkmadığını araştırırken, yakın kurmayı Şevket Kazan’ı Fransa’ya mahkemeye gönderdi. Edinilen bilgilere göre Erbakan, yakın çevresine AİHM ile ilgili şu sitemlerde bulundu 
     "Bu mahkeme çok ağır işliyor. Biraz daha hızlı davaya baksalardı belki de üst üste bu haksız kararlarla karşı karşıya kalmazdık. Türkiye, Avrupa Birliği’ne girecekse bu işler ayak bağıdır. Zaten kimse bunu kabul edemez. AİHM’den gelecek olumlu karar bazı şeylerin düzeltilmesi ve yeni bir başlangıç için dönüm noktası olur. Bu, sadece benim değil, Türkiye’nin olayıdır. Eğer benim kararımda bir düzelme olursa Türkiye için iyi olur. Böylece biz de tekrar RP’yi açar kaldığımız yerden geçikmiş de olsa devam ederiz. Alınan yasak kararları geçersiz olur." 
     Kararın neden geciktiğini anlamak için Strasbourg’a gidip dönen Kazan, edindiği bilgileri Erbakan’a, "Prosedür böyleymiş hocam" diye anlattı. 
     



 SİYASET 













</TEXT>
</DOC>
