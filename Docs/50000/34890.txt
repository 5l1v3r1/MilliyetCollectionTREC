<DOC>
<DOCNO> 34890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun01.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı kod virüsü randevusuna gelmedi 
</HEADLINE>
<TEXT>

     Tüm dünyadaki bilgisayar kullanıcılarını dün gece alarma geçiren ''kırmızı kod'' adlı virüsün şu ana kadar bilgisayarları etkilediğine dair bilgi alınmadı, ancak yetkililer biraz daha beklemekten yana. 
     Amerikan İnternet gözleme yetkililerine göre, dün TSİ 03.00'da aktif olması beklenen virüsün bilgisayarları vurduğuna dair herhangi bir işaret görülmedi. Japon bilgisayar uzmanları da bu konuda şikayet almadıklarını açıkladı. 
     Şu ana kadar internetin normal işlediğini, herhangi bir sorun görülmediğini açıklayan yetkililer, yine de ''kırmızı kod'' virüsünün ya da değişik biçimlerinin bilgisayarları etkileme riskine karşı, birkaç gün daha dikkatli olmak gerektiğini belirtiyor. 
     FBI Ulusal Altyapı Koruma Merkezi Direktörü Ronald L. Dick, özel ve kamu sektöründe bilgisayarların ''kırmızı kod''a karşı korunması için inanılmaz bir çaba harcandığını söyledi. 
     Bilgisayar güvenliği kuruluşu SANS Enstitüsü araştırma bölümü müdürü Alan Paller de daha önceki ''kırmızı kod'' virüsünün bilgisayarları vurmasının 7 gün aldığını hatırlattı. Paller, şu anda güvende olunup olunulmadığının bilinmediğini, bir hafta geçinceye kadar da emin olamayacaklarını kaydetti. 
     Herkesi alarma geçiren ''kırmızı kod'' virüsü, ABD'de Beyaz Saray ile Savunma Bakanlığı'nın internet sitelerini etkilemişti. 
     ''Kırmızı kod'' virüsü, ABD'de 19 Temmuz'da 9 saat içinde yaklaşık 225 bin bilgisayar sistemini felce uğratmıştı. Bu virüsle Beyaz Saray'ın internet sitesine saldırılmış, Pentagon'un internet sitesine de ''Çinliler tarafından kırıldı'' Hacked by Chinese yazısı yerleştirilmişti. 







</TEXT>
</DOC>
