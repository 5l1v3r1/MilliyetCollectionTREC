<DOC>
<DOCNO> 36846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun07.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin topraklarında Doğu Evi'nin işgalini protesto için genel grev 
</HEADLINE>
<TEXT>

     İsrail'in Filistinlilerin Doğu Kudüs'teki resmi temsilcilikleri Doğu Evi'ni işgalini protesto için ilan edilen genel greve uyuluyor. 
     Gazze, Ramallah, Nablus, Tulkarim, El Halil ve Kudüs'ün İsrail tarafından 1967'de işgal ve ilhak edilen doğu kesimindeki tüm ticari ve idari kuruluşlar kapalı ile trafik de neredeyse durmuş bulunuyor. 
     Bu arada, Ürdün Dışileri Bakanı Abdül İlah Hatib, İsrail'in Doğu Evi'ni kapatmasını görüşmek üzere Arap Birliği İzleme Komitesi'ni acil olarak toplamak için ülkesinin temaslarda bulunduğunu bildirdi. Ürdünlü bakan, bakanlar düzeyindeki bu toplantının yapılması için temasların Filistinlilerin isteği üzerine başlatıldığını belirtti. 
     Öte yandan, İsrail basını, dün Hayfa kentinde bir Filistinli ''kamikaze''nin giriştiği ve kendisinin ölümü, 15 kişinin de yaralanmasıyla sonuçlanan saldırıya geniş yer ayırdı. Gazetelerde yer alan haberlere göre, saldırıya uğrayan ''Wall Street'' lokantasının garsonlarından Ela Bongrad adlı 17 yaşındaki genç kız, ''Filistinli bombacının üzerinde taşıdığı patlayıcıların fitilini çakmağıyla nasıl yaktığını'' anlattı. Genç kız, ''Gömleğini açtı. Göğsüne koli bandıyla yapıştırılmış bazı şeyler gördüm. Bana Arapça bir şeyler dedi ve parmağıyla göğsünü işaret ettikten sonra çakmağıyla fitili yaktı'' diye anlattı. Filistinli kaynaklar, aşırı dinci İslami Cihad üyesi Filistinli bombacının, Batı Şeria'nın Cenin kenti yakınlarındaki Kabatiye kasabasında oturduğunu, 28 yaşında ve isminin de Muhammed Mahmud Bekir Nasır olduğunu belirttiler. 
     







</TEXT>
</DOC>
