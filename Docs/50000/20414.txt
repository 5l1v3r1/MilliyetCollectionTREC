<DOC>
<DOCNO> 20414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/ekonomi/eko01.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar, batıkların aracı kurumlarına talip 
</HEADLINE>
<TEXT>

Fon’un satışa çıkardığı aracı kurumlarla Salamon Smith Barney, Merill Lynch, Raymond James gibi dünyanın önde gelen finans kurumları ilgileniyor 
     SONGÜL HATISARU 

     Sümerbank çatısı altında birleştirilen banka iştiraklerinden satışa çıkarılan aracı kurumlara yoğun ilgi olduğu belirtildi. Sümerbank’a geçen ve bankanın yüzde 51 hissedar olduğu 30 iştirak için son teklif verme süresi 15 Mayıs. 
     K Yatırım, Yaşar Yatırım, Ege Yatırım, Yurt Menkul Değerler, Sümer Yatırım ve geçtiğimiz günlerde Sümerbank bünyesine geçen Ulusal Yatırım için ilginin büyük olduğu ve 27 kurumun bilgi aldığı belirtildi. Dünyanın önde gelen aracı kurumlarından Salamon Smith Barney, Merill Lynch, Park Raymond’un yanı sıra İngiliz Bankası Standart Bank Of London, Amerikan yatırım şirketi Trans Global France ve İsrailli bir sermaye grubunun da aracı kurumlara talip olduğu öğrenildi. Satılığa çıkarılan altı aracı kurum için bilgi alan 27 talipden 14’ü aynı zamanda aracı kurumların mali durumlarını gösteren dosyayı da aldı. 
     Yabancıların Türkiye’de orta vadede enflasyonun düşeceği ve sermaye piyasası faaliyetlerinin ön plana çıkacağı beklentisiyle aracı kurum sahibi olmak istedikleri biliniyor. Finans sektöründe faaliyet göstermek isteyen ancak bankacılık sisteminin risklerinden korkan yerli gruplar ve bazı şahısların da bu nedenle aracı kurumlarla ilgilendiği kaydedildi. Talipliler 15 Mayıs’a kadar tekliflerini Sümerbank Genel Müdürlüğü’ne sunacaklar. Daha sonra teklifler Sermaye Piyasa Kurulu’nun onayına sunulacak. Kurul’un onay vermesi durumunda yetki devirleri 30 Haziran’a kadar yapılıp satış tamamlanacak. 
     
Yerliler de ilgileniyor      Satışa çıkarılan aracı kurumlarla yerli kuruluşlar da ilgileniyor. Bunlar arasında, Eczacıbaşı Holding, Goldaş Kuyumculuk, Boyner Holding, Faisal Finans, Kentbank ve Denizbank’ın bulunduğu öğrenildi. 
     Aracı kurumlarla ilgilendiği söylenen banka ve aracı kurum dışında kalan Alarko Holding, Boyner Holding, Goldaş Kuyumculuk gibi grupların teklif vermesi durumunda SPK’nın tavrı merakla bekleniyor. Çünkü Sermaye Piyasası Kurulu aracı kurumların aracılık yetkisini Fon’a geçen bankalar sebebiyle edindiği, bu nedenle satışın bir defaya mahsus olmak üzere ancak banka ve aracı kurumlara yapılabileceği görüşünde. Fon bankaları ortak yönetimi ise k r eden aracı kurumların yeniden ekonomiye kazandırılması ve artı değer yaratılması için aracı kurumların, banka ve aracı kurumların yanı sıra Türkiye’nin itibarlı gruplarına da satılabileceği yaklaşımında. 
     Ege Yatırım Genel Müdürü Volkan Sarı ve Ege Portföy Genel Müdürü İrfan Sakin’in de teklif için Sümerbank’tan dosya aldığı belirtiliyor. Şahıs ve gruplara satış yapılması ve hisse devri konusunda son sözü SPK söyleyecek. 
     



 EKONOMİ 



















</TEXT>
</DOC>
