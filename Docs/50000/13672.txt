<DOC>
<DOCNO> 13672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur13.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik krizdeyiz ama şansımızı denemeye devam ederiz... 
</HEADLINE>
<TEXT>

     Hemen her sektörü olumsuz etkileyen ekonomik kriz, ''şans oyunları sektörü''ne uğramadı. 
     Vatandaşların en fazla ilgi gösterdiği şans oyunlarından at yarışı ve sayısal lotoya, bu yılın ilk 3 ayında yaklaşık 205 trilyon lira yatırıldı. 
     Milli Piyango İdaresi verilerinden derlenen bilgiye göre, 2000 yılında sayısal lotoda oynanan 1 milyar 634 milyon 681 bin 228 adet kolonla 153 trilyon 805 milyar 444 milyon 110 bin lira hasılat elde edildi. Bu rakamın 76 trilyon 902 milyar 466 milyon 395 bin lirası ikramiye olarak verildi. 
     1 Ocak-25 Mart 2001 tarihleri arasında ise 43 trilyon 904 milyar 61 milyon 264 bin liralık hasılat gerçekleşti. Bunun 21 trilyon 952 milyar 30 milyon 635 bin lirası ikramiye olarak dağıtıldı. Geçen yıl aynı dönemde oynanan kolon sayısı 348 milyon 601 bin 219 iken, bu yıl bu rakam 366 milyon 940 bin 641'e yükseldi. Milli Piyango İdaresi yetkilileri, yılbaşında sayısal loto kolon ücretlerine yapılan zam ve son dönemde yaşanan ekonomik krizin şans oyunlarına olan ilgiyi hiç etkilemediğini belirterek, bu yılın ilk 3 ayında sayısal lotoda elde edilen hasılatın geçen yıl aynı döneme göre yüzde 45.24 oranında arttığını bildirdiler. Yetkililer, ''Şans oyunları, kriz dönemlerinde daha fazla ilgi görüyor. Özellikle de maddi durumu iyi olmayan insanların yaşadığı bölgelerde şans oyunlarına daha çok rağbet gösteriliyor'' şeklinde konuştular. 
     At yarışları, geçen yıllardaki gibi bu yıl da vatandaşların en çok tercih ettiği şans oyunu oldu. 
     Türkiye Jokey Kulübü verilerine göre, bu yılın ilk 3 ayında yarışseverler at yarışlarına toplam 160 trilyon 898 milyar 375 milyon 730 bin lira yatırdı. Bunun 80 trilyon 436 milyar 614 milyon 610 bin lirası yarışseverlere ikramiye olarak dağıtıldı. 
     



</TEXT>
</DOC>
