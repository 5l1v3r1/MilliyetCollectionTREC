<DOC>
<DOCNO> 44744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sontur10.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonunu düşürünce yakalandılar... 
</HEADLINE>
<TEXT>

     Antalya'da çok sayıda işyerinin para kasasını açmak suretiyle hırsızlık yaptıkları tespit edilen bir çetenin 3 elemanı, kasasını açtıkları işyerinde cep telefonlarını düşürünce, yakalandılar. 
     Antalya Emniyet Müdürlüğü Hırsızlık Büro Amirliği ekipleri, hırsızlık yapılan bir işyerinde, hırsızların düşürdüğü bir cep telefonu buldular. Ele geçirilen cep telefonunun sim kartına kayıtlı numaralardan yola çıkan polis, Murat Özalp, Nurettin Erdem ve Yaşar Demir isimli sanıkları yakaladı. 
     Sanıkların sorgularında, Antalya, Alanya ve Kumluca'da 33 ayrı işyerine girerek, para kasalarını maymuncukla açtıkları ve buralardan önemli miktarda para ve ziynet eşyası çaldıklarını itiraf ettikleri öğrenildi. Murat Özalp, Nurettin Erdem ve Yaşar Demir'in, kasa açmak suretiyle toplam 1 trilyon liraya yakın kazanç elde ettikleri bildirildi. 
     Hırsızların ev ve işyerlerinde yapılan aramalarda ise çalıntı oldukları tespit edilen 3 otomobil, 1 motosiklet, 5 tabanca, 450 adet dolu fişek, 2 altın çakmak, video, hesap makinesi ve çok sayıda telefon ele geçirildiği öğrenildi. 
     Polis, operasyonla ilgili olarak 2 kişinin arandığını bildirdi. 
     






</TEXT>
</DOC>
