<DOC>
<DOCNO> 1862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sondun03.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye ABD için partiler üstü bir konu" 
</HEADLINE>
<TEXT>

     ABD Başkanı Bill Clinton'ın Ulusal Güvenlik Konseyi Avrupa İşleri Direktörü Anthony Blinken, 20 Ocak'ta Beyaz Saray'ı devralacak George Bush yönetiminin Türkiye'ye karşı izleyeceği politikanın, Demokrat Clinton yönetimiyle aynı çizgide olmasını beklediğini bildirdi. 
     Blinken, düzenlediği basın toplantısında, sekiz yıllık Clinton yönetiminin Avrupa'da izlediği politikaları anlattı. 
     Yeni Başkan Bush döneminde ABD'nin Türkiye'ye yönelik politikalarında değişiklik bekleyip beklemediği sorusuna karşılık Blinken, ''Türkiye, ABD için olağanüstü önemli bir ülke ve bu önem partiler üstü bir temelde kavranmış durumda. Clinton yönetimi, ilişkilerimizi stratejik ortaklık konumuna getirmek için çok çalıştı. Bu bizim başarımızdır. Bush yönetiminin de aynı olumlu ilişkileri devam ettirmek isteyeceğini düşünüyorum'' yanıtını verdi. Anthony Blinken, Türkiye'nin, bulunduğu coğrafi konum ve etrafındaki sıkıntı yaratan bölgelerle birlikte büyük önem taşıdığını belirterek, ''Daha da önemlisi Türkiye, Müslüman ve laik bir ülke olarak bölgedeki diğer ülkelere model teşkil ediyor. Bütün bunlar gözönüne alındığında, ABD'de ister Demokrat yönetim gelsin, ister Cumhuriyetçi, Türkiye'ye yönelik politikalar değişmeyecektir'' diye konuştu. 
     Avrupa Birliği'nin Avrupa Güvenlik ve Savunma Kimliği AGSK girişimine ilişkin bir soruya karşılık Blinken, ''Türkiye ve diğer AB üyesi olmayan NATO ülkelerinin de bu girişimde sesi olmalı. Türkiye'nin, AB üyesi olmadığı için oy kullanması söz konusu değil. Ancak Türkiye gibi önemli bir müttefikin karar mekanizmasında sesini duyurabilmesi, her açıdan yaşamsal önem taşıyor. Avrupa Birliği, bu tür ülkelerin etkili katılımına yönelik güçlü garantiler vermeli'' yanıtını verdi. 
     Blinken, bir başka soru üzerine, Bakü-Ceyhan konusunda Bush yönetimiyle değişiklik beklemediğini, politika değişikliği olmasının kendisini çok şaşırtacağını söyledi. 
     Blinken, sözde ''Ermeni soykırımı'' tasarısının ABD Temsilciler Meclisi'nde çeşitli kademelerde ele alındığı dönemde Clinton yönetiminin, bu konunun yasama organına değil, tarihçilere bırakılması gerektiğini hissettiğini ve tasarıya başından beri karşı çıktığını söyledi. 
     Blinken, "Bana kalırsa, bu tasarı yakın gelecekte yine gelecek. Çok zor bir konu. Konu iki ülkenin akademisyenlerine, uzmanlarına bırakılarak bir uzlaşmaya varılmalı" diye konuştu. 
     Blinken, bir soru üzerine, Türkiye'nin Irak'a büyükelçi ataması için, 'Bu karar bizi şaşırttı'' değerlendirmesini yaptı. 
     Sekiz yıllık Clinton yönetiminde Türk-Yunan ilişkilerinin olağanüstü ilerleme gösterdiğini belirten Blinken, ''Ancak bunda krediyi ABD'ye çıkarmak doğru olmaz. İlerlemeyi sağlayan, bu iki ülkenin liderleridir. Çünkü işbirliğinin kendi yararlarına olduğunun farkındalar'' dedi. 




</TEXT>
</DOC>
