<DOC>
<DOCNO> 21746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sondun15.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonya hükümeti ateşkesi uzatıyor 
</HEADLINE>
<TEXT>

     Makedonya hükümetinin, Arnavut militanlara işgal ettikleri köyleri terk etmeleri için verdiği süre dolmasına rağmen, ateşkesin süresini uzatmayı önereceği bildirildi. 
     Makedonya hükümetinden bir yetkili, Arnavut militanların elindeki köylerden sivillerin ayrılmasının devam etmesi nedeniyle ateşkesin fiili olarak devam ettiğini ve orduya ateş etmemeleri emri verileceğini söyledi. 
     Makedonya Cumhurbaşkanı Boris Traykovski, dün yaptığı açıklamada, ordunun Arnavut militanlara karşı kapsamlı bir operasyon başlatacağını bildirerek, militanların elindeki köylerde bulunan sivillerden köylerini terketmelerini istemişti. Traykovski, sivil kayıpların en aza indirilmesi için güvenlik güçlerine talimat verildiğini, ancak operasyonun kararlılıkla yapılacağını söyleyerek, Arnavut militanların silahlarını bırakmalarını söylemişti. Atina-Belgrad karayolunun batısındaki çok sayıda Arnavut köyünü işgal eden Arnavut militanların köylerdeki insanları canlı kalkan olarak kullandıkları ileri sürülüyor. 







</TEXT>
</DOC>
