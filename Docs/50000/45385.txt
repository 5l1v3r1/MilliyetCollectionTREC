<DOC>
<DOCNO> 45385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/spor/spo15.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ağırlığınca fıstık      OSMANİYE’DE 1. Fıstık Festivali kapsamında bugün yapılacak Karakucak Güreş Müsabakaları’nda dereceye girecek sporculara kiloları kadar fıstık verilecek. Tertip Komitesi Başkanı Menderes Demir, Cevdetiye İlçe Stadı’nda 12 sıklette yapılacak güreşlerde birinci olanlara ayrıca para ödülü vereceklerini açıkladı. 
     
Dev tesis      GENÇLİK ve Spor İl Müdürü Vedat Bayram’ın "100 Gönüllü 100 Tesis" projesi kapsamında yaptığı girişimler meyvalarını veriyor. Bayram, 21 projenin tamamlandığını, son olarak Atlıspor Kulübü Başkanı Kaya Baban’ın desteğiyle dev bir binicilik tesis yapıldığını söyledi. Baban ise, "3 milyon dolarlık tesisi yılbaşına yetiştireceğiz" dedi. 
     
İsveç sınavı      AVRUPA Şampiyonası’na katılma hesapları yapan U - 19 Milli Takımı, bugün grup eleme maçında İsveç’i ağırlayacak. İzmir Alsancak Stadı’nda saat 15.30’daki karşılaşma ücretsiz izlenebilecek. Millilerimiz, ilk maçında rakibine deplasmanda 3 - 2 yenilmişti. 
     
Haydi Anadolu      HENTBOLDA ülkemizi bayanlar Avrupa Şampiyonlar Ligi 2. ön eleme turunda temsil eden Anadolu Üniversitesi, Yugoslavya’nın Buducnost Brillant Podgorica takımı ile kozlarını paylaşacak. Podgorica kentinde TSİ 18.00’de başlayacak maçın rövanşı 14 Ekim’de yapılacak. 
     
Petit endişeli      FRANSA’NIN bugün Cezayir ile oynayacağı dostluk maçı öncesi Emmanuel Petit büyük endişe duyduğunu söyledi. Teröristlerin ülkesini hedef almasından korktuğunu açıklayan Fransız yıldız, "Burada gerçekten büyük bir tehlike var. İstenmedik şeyler olabilir" dedi. 
     



 SPOR 

























</TEXT>
</DOC>
