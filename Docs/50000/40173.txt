<DOC>
<DOCNO> 40173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur13.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilciler dönüyor, Çanakkale'de uzun kuyruklar... 
</HEADLINE>
<TEXT>

     Yaz tatillerini Ege sahillerinde geçiren çok sayıda yerli turistin, okulların açılmasına bir hafta kala dönüşe geçmeleri, Çanakkale'de uzun araba vapuru kuyruklarının oluşmasına neden oldu. 
     Öğle saatlerinde Çanakkale'ye ulaşan, genellikle İstanbul plakalı araçların izdihamı yüzünden, Çanakkale-Eceabat, Çanakkale-Kilitbahir arasında çalışan araba vapuru ve araç taşıyan motorlar, dolmuş usulü çalışmaya başladı. 
     Çanakkale İskelesi'nde yaşanan araç yoğunluğu nedeniyle trafik ekipleri, kentin girişindeki kavşakta önlem alarak bazı araçları Lapseki-Gelibolu arasında çalışan araba vapurlarına yöneltiyor. 
     Yetkililer, yoğunluğun bugünden başlayarak önümüzdeki hafta sonuna kadar süreceğini tahmin ettiklerini, bu konuda Denizcilik İşletmeleri yetkilileri ile görüşerek, araba vapurlarının bu gibi durumlarda dolmuş usulü çalışmaları için görüş birliğine varıldığını bildirdiler. 
     
     






</TEXT>
</DOC>
