<DOC>
<DOCNO> 20200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sonspo17.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Murat "Fener'e gol atıp seyirciyi susturmak istiyorum" 
</HEADLINE>
<TEXT>

     Bursaspor'un golcü futbolcusu Murat Sözkesen, iki hafta sonra oynayacakları Fenerbahçe maçında gol atıp seyirciyi susturmak istediklerini söyledi. 
     Yeşil-beyazlı takımın futbolcuları Turan Şen, Murat Sözkesen ve Erkan Özbey, Namazgah İhsan Dikmen ilköğretim okulu'nda düzenlenen panelde öğrencilerin sorularını cevaplandırdılar. 
     Öğrencilerin en fazla soru sorduğu Murat Sözkesen, geçen sezon bir grup taraftarla sorun yaşadığınıve bu nedenle sezon başında Bursaspor'dan ayrılmak istediğini anlatarak, ''Tüm sorunlara rağmen yönetimin isteğiyle kaldım'' dedi. 
     Takımda kalmaktan dolayı çok mutlu olduğunu kaydeden Murat, Okan ile ligin en iyi forvet ikilisi olduklarını bildirdi. Genç golcü, çok iyi anlaştığı Okan'ın gol kralı olabilmesi için takım halinde çalışacaklarını ifade etti. 
     Murat, iki hafta sonra deplasmanda yapacakları Fenerbahçe maçına da değinerek bu maçtan galibiyetle ayrılmayı çok arzuladıklarını belirtti. 
     Sarı-lacivertli takımla oynayacakları karşılaşmanın, şampiyonluk yarışını yakından ilgilendirdiğini vurgulayan Murat, ''Fenerbahçe'ye Şükrü Saracoğlu Stadı'nda gol atıp, seyirciyi susturmak istiyorum. Bu güne kadar sahasında yenilmeyen Fenerbahçe'ye sezonun ilk yenilgisini tattırmak istiyoruz'' diye konuştu. 
     Murat, gelecek için en büyük hayalinin ise ünlü İspanyol takımı Barcelona'da forma giymek olduğunu da sözlerine ekledi. 







</TEXT>
</DOC>
