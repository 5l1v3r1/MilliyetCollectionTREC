<DOC>
<DOCNO> 21420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sontur07.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Son Mesihimiz Hasan Mezarcı tahliye edildi 
</HEADLINE>
<TEXT>

     Eski milletvekili Hasan Mezarcı, ''Hükümetin manevi şahsiyeti, devletin askeri ve emniyet kuvvetlerini tahkir ve tezyif etmek ile Cumhurbaşkanı'na hakaret etmek'' suçlarından yargılandığı davada tahliye oldu. 
     Ankara 2. Ağır Ceza Mahkemesi'nde görülen davanın bugünkü duruşmasına, tutuklu sanık Mezarcı katıldı. Avukatının gelmediği duruşmayı, Mezarcı'nın oğlu Fatih ile yakınları da izledi. 
     Mahkeme Başkanı Nuri Yılmaz'ın, psikolojik rahatsızlığı bulunup bulunmadığı konusunda rapor alınması için talebi olup olmadığını sorduğu Mezarcı, hakkında açılan çok sayıdaki davada ''deli'' olma ihtimali üzerinde durulduğunu, bir hukuki çıkmazla karşı karşıya olduğunu söyledi. 
     Mezarcı, Almanya ile İpsala ve Bandırma Devlet hastanelerinden aldığı raporlarda ''deli değil, zeki ve kültürlü'' olduğunun tespit edildiğini ifade ederek, ''Millete mal olmuş bir insan 10 kere deli muayenesinden geçirilmez. Zır deli raporu alınıncaya kadar hastane hastane dolaştırılmaz'' diye konuştu. 
     Psikolojik durumunun tespiti için hastaneye sevk istemediğini belirten Mezarcı, tahliyesini talep etti. 
     Bu arada, izleyiciler bölümünde oturan Mezarcı'nın oğlu Fatih'in, babasına Almanya'da ve Bandırma Devlet Hastanesi'nde verilen sağlık raporlarını mahkemeye sundu. 
     Duruşmaya verilen kısa bir aradan sonra Başkan Yılmaz, Mezarcı'ya İpsala ve Bandırma Devlet hastanelerinden verildiği bildirilen raporlar ile sanık hakkında Ankara 16. Sulh Hukuk Mahkemesi'nde açılan davanın dosyasının incelenmek üzere istenmesine karar verildiğini belirterek, istenen belgeler geldiğinde müşahede konusunun düşünüleceğini kaydetti. 
     Yılmaz, sorgusu yapılmış ve kanıtların çoğunun toplanmış olması nedeniyle Mezarcı'nın tahliyesinin kararlaştırıldığını ifade ederek, yurtdışına çıkışının da yasaklandığını kaydetti. 
     
     
     






</TEXT>
</DOC>
