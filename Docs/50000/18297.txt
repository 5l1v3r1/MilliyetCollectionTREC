<DOC>
<DOCNO> 18297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/spor/aspo.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah skandalı 
</HEADLINE>
<TEXT>

Real Madrid maçında gözlemcilerin tribündeki yerleri kapıldı, korkutmak için tabanca gösterildi. Buna kötü güvenlik önlemleri de eklenince UEFA ayağa kalktı 
     HALİL ÖZER 

     Rezil olduk 
     GALATASARAY'ın Real Madrid ile yaptığı karşılaşma öncesi ve sonrasında meydana gelen olaylar Ali Sami Yen Stadı'nın kapanmasında büyük rol oynadı. Tribünde UEFA gözlemcileri Avusturyalı Fahner ile İtalyan Michele Santanero'nun yerlerini kapan kişilerin korkutmak için bellerindeki silahları göstermesi, emniyetin yetersiz önlemleri Galatasaray'ın sonunu hazırladı. 
     
     Rapor ettiler 
     İKİ gözlemci bu şok gelişme üzerine hemen oradan ayrılarak kendilerine güçlükle bulunan iki koltuğa oturdular. Ancak maç sonunda yaşadıklarını UEFA'ya anlattılar ve ağır bir kararın çıkmasını sağladılar. Yönetici Celal Gürcan, "İnsan inanamıyor. Aslında bu sorun Türkiye'nin sorunu. Bu kadar protokol nerede olur Bu işin düzeltilmesi gerekir" diye konuştu. 
     
     Okan da yandı 
     KARŞILAŞMAYI izleyen Real Madrid'in en eski yöneticilerinden Serena'nın önüne kalas yerleştirilip, üzerine de sandalye konularak tribüne ek seyirci alınması bardağı taşıran başka bir faktör oldu. Ayrıca Barnebau Stadı'nda yapılan ikinci karşılaşmada hakeme "kaç para aldın" diyen Okan da ceza kuruluna sevkedildi. Bu futbolcunun cezası önümüzdeki günlerde açıklanacak. 
     
Real’den müthiş kulis      ŞAMPİYONLAR Ligi çeyrek finalinde Galatasaray’ı eleyen Real Madrid’e, Madrid’de çıkan olaylar nedeniyle verilmesi gereken cezanın neden ertelendiği ortaya çıktı. Sport gazetesinde çıkan bir haberde Başkan Florentina Perez’in, UEFA Genel Direktörü Gerhard Aigner ile biraraya gelerek, olası bir stad kapama cezasını Bayern Münih maçından sonraya aldığı belirtildi. 
     PEREZ’İN ayrıca Bernabeu Stadı’nda meydana gelen olayların tek sorumlusunun Galatasaray olduğunu belirttiği de ifade edilirken, Ali Sami Yen Stadı’nın kapatılmasında da yine Real Madrid başkanının yaptığı kulisinin rol oynadığı vurgulandı. Galatasaray Kulübü’nün UEFA nezdinde çok pasif kaldığı ve hiçbir şekilde şikayette bulunmadığı da iddia edildi. 
     



 SPOR 

























</TEXT>
</DOC>
