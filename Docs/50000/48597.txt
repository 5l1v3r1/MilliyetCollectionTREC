<DOC>
<DOCNO> 48597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko17.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'den sonra ABD'de Türk restoranlarına talep patladı 
</HEADLINE>
<TEXT>

     Dünya çapında perakendecilere eğitim veren, danışmanlık yapan New Vision Studios Başkanı Joe Weishar, New York'da 11 Eylül saldırılarından sonra ucuz restoranlara insanların hücum ettiğini, Türk restoranlara talebin patladığını bildirdi. 
     1. Uluslararası İstanbul Perakende Konferansı'nda, ''New York... 
     11 Eylül sonrası saldırıdan sonra insanlar, yaşam ve perakende'' 
     konulu bir sunum yapan Weishar, New York'da büyüdüğünü ve yetiştiğini, Türkiye'ye de birçok kez geldiğini bildirdi. Weishar, ''Umarım Apo nasıl cezaya çarptırıldıysa, Ladin de yakalanır ve bize bir gün ışığı doğar'' diye konuştu. Dünya Ticaret Merkezi'ne yapılan terörist saldırıların ardından New York'taki yaşam ve tüketim anlayışındaki değişikliklerden örnekler veren Weishar, New York'ta turizmin artık yok olduğunu, insanların vahşi, yırtık pırtık görünümlü, şeytanı çağrıştıran şeyler almadıklarını, sadece eğlence özellikli kostümlerin de raflardan indirildiğini anlattı. Cep telefonu satışlarının yanı sıra, ABD bayraklı tişörtlerin ve bayrağın renklerini taşıyan her eşyanın satışının patladığına işaret eden Weishar, insanların artık yüksek topuklu ayakkabılar yerine spor ayakkabılara yöneldiklerini bildirdi. Joe Weishar ayrıca, insanların evlerinden çıkmak istememeleri nedeniyle internet satışlarının da yüzde 50 arttığını kaydetti. New York'ta yaşayanların yüzde 43'ünün ABD doğumlu olmadığını ve bu kentin fırsat ve ümitler vaat ettiğini dile getiren Weishar, terörist saldırıların ardından insanların sosyal etkileşim ve dayanışma içinde olmak amacıyla biraraya geldiklerini, ünlü restoranların cirolarını kaybettiklerini anlattı. Weishar, ''Ucuz restoranlara insanlar hücum etti. Türk restoranlarına talebin ne kadar patladığını görseniz... Buralarda harika lahmacun yiyebilirsiniz. Künefe, çiğ köfte alabilirsiniz'' dedi. New York'ta iyi mağazaların çalışmaya ve satışa devam ettiklerini de vurgulayan Weishar, ''Yaratıcılığın krizde de etkisi ortaya çıktı. İnsanlar yaratıcılığa bayılıyorlar, krizde olsanız bile'' diye konuştu. Kentte yasın bir ölçüde atlatılmış gibi göründüğünü, ancak Noel'de tekrar bunun yaşanabileceğini ifade eden Weishar, Ramazan'ın da yaklaştığına işaret ederek, Ramazan ve Noel'in örtüşmesinin Türk ve ABD toplumlarının daha da yakınlaşmasına vesile olmasını ümit ettiğini söyledi. Joe Weishar, Türk Hükümeti'nin de olayın ardından fevkalade destek sağladığını kaydederek, hükümetin Türk ekonomisini de canlandıracağına inandığını bildirdi. Weishar'ın konuşmasının ardından konferansa katılanlara, üzerinde İngilizce ''New York'u her zamankinden daha fazla seviyorum'' yazılı rozetler dağıtıldı. 
     






</TEXT>
</DOC>
