<DOC>
<DOCNO> 30339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sontur16.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Bakanlar Kurulu'nda IMF hakkında bilgi verdi 
</HEADLINE>
<TEXT>

     Başbakan Bülent Ecevit, Uluslararası Para Fonu IMF ile yapılan görüşmeler hakkında Bakanlar Kurulu'na bilgi verdi. 
     Devlet Bakanı ve Hükümet Sözcüsü Şükrü Sina Gürel, yaklaşık 1 saat 40 dakika süren toplantıdan sonra gazetecilere yaptığı açıklamada, Bakanlar Kurulu toplantısının başında Başbakan Bülent Ecevit'in IMF ile yapılan görüşmeler hakkında bilgi verdiğini belirtti. 
     Gürel, toplantıda ayrıca, Çalışma ve Sosyal Güvenlik Bakanı Yaşar Okuyan'ın, bakanlığının çalışmaları hakkında bilgi sunduğunu ve asgari ücret konusunda yapılan çalışmaları anlattığını bildirdi. Devlet Bakanı Yılmaz Karakoyunlu'nun Romanya ziyareti hakkında Bakanlar Kurulu'na bilgi verdiğini de anlatan Gürel, Karakoyunlu'nun ayrıca, özelleştirme kapsamındaki bazı işletmelerde varolan bazı sorunları dile getirdiğini ve bunların çözüm yollarının araştırıldığını belirttiğini söyledi. 
     Gürel'in verdiği bilgiye göre, Karakoyunlu ayrıca, bazı işletmelerdeki devir işlemleri önündeki engellerin kalktığını ve devir işlemlerinin yapılabilir olduğunu bildirdi. 
     Gürel, toplantıda Maliye Bakanı Sümer Oral'ın ise bakanlığının çalışmaları hakkında bilgi verdiğini belirtti. 
     Devlet Bakanı Gürel, Tarım ve Köyişleri Bakanı Hüsnü Yusuf Gökalp'in, Bakanlar Kurulu toplantısında, hububat alımları ile ilgili düzenleme ve uygulamanın sorunsuz sürdürüldüğünü bildirdiğini anlattı. 
     Gökalp'in, bakanlığın çalışmaları hakkında Bakanlar Kurulu'na bilgi sunduğunu da ifade eden Devlet Bakanı Gürel, Gökalp'in Türkiye'deki tarım alanındaki teşvikler ve uygulamalardan Kuzey Kıbrıs Türk Cumhuriyeti'nin de KKTC yararlandırılması için, özellikle tarım ve hayvancılık alanında KKTC ile yapılabilecek işbirliği ve destekleme programları hakkında bilgi verdiğini de kaydetti. 
     Devlet Bakanı Gürel daha sonra, gazetecilerin sorularını yanıtladı. 







</TEXT>
</DOC>
