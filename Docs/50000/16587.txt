<DOC>
<DOCNO> 16587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sontur01.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir İstanbul klasiği... Yağmur yağdı alt katları su bastı 
</HEADLINE>
<TEXT>

     İstanbul'da sağanak yağış ve rüzgar, hayatı olumsuz etkiledi. 
     Akşam saatlerinde başlayan ve daha sonra etkisini artıran yağış nedeniyle Kartal, Gaziosmanpaşa, Bahçelievler, Maltepe ve Üsküdar'da bazı binaların giriş ve bodrum katlarındaki ev ve işyerlerini su bastı. 
     İtfaiye yetkilileri, su baskını nedeniyle kendilerine az sayıda başvuru geldiğini, su basan birçok yerin ise vatandaşlar tarafından boşaltıldığını kaydettiler. Kentte, yollardaki mazgalların çoğunun tıkalı olması dolayısıyla özellikle altgeçitlerde su birikintileri oluştu. 
     Başta Cendere Yolu Sadabat Viyadüğü altındaki olmak üzere, birçok altgeçitte oluşan su birikintileri nedeniyle bazı araçlar yolda kaldı. Yağıştan etkilenen araçların yollarda yavaş seyretmesi sonucu, özellikle ana arterlerde trafik sıkışıklığı yaşandı. Maltepe sahil yolunda bulunan Maltepe Askeri Gazinosu önündeki 2 ağaç, hızının zaman zaman 40 kilometreyi bulduğu belirtilen rüzgarın etkisiyle yola devrildi. Yolun bir süre trafiğe kapanmasına neden olan ağaçlar, itfaiye ekiplerince kaldırıldı. 
     Beyoğlu Hasköy Caddesi'ndeki 2 katlı yarı ahşap boş bir bina da yağış dolayısıyla çöktü. Cadde, kısmen trafiğe kapandı. Meteoroloji yetkilileri, Marmara'nın batısında etkili olan yağışın, bugün etkisini kaybetmesinin beklendiğini bildirdiler. 




</TEXT>
</DOC>
