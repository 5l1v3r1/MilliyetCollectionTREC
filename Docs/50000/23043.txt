<DOC>
<DOCNO> 23043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/dunya/dun02.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’ta hükümet çöktü 
</HEADLINE>
<TEXT>

     BARÇIN YİNANÇ Ankara 

     Kıbrıs’ta, uluslararası konjonktürde Türk tarafının aleyhine yaşanan gelişmeler ve halkın izlenen politikalara yönelik hoşnutsuzluğunun her geçen gün artmasına son olarak dün hükümet krizi eklendi. Başbakan Derviş Eroğlu’nun lideri olduğu Ulusal Birlik Partisi, Toplumcu Kurtuluş Partisi’yle oluşturdukları koalisyon hükümetinden çekilme kararı aldı. Açıklama, Ankara’da bir kez daha alarm zillerinin çalmasına yol açtı. Ankara’da dikkatler bir kez daha adaya çevrilirken, Kıbrıs tüm boyutlarıyla Milli Güvenlik Kurulu’nun salı günkü toplantısında ele alınacak. 
     
Çıkış yolu arayışı      BM gözetimindeki görüşmelerden çekilen KKTC’nin diyaloğun yeniden başlaması için öne sürdüğü şartların kabul görmemesi, ayrıca Rum Kesimi’nin Avrupa Birliği üyeliğine yönelik geri sayımın başlaması, Dışişleri’ni, Kıbrıs politikasını gözden geçirmeye sevk etti. Bakanlık, Türk tarafını görüşme sürecini kilitleyen taraf görünümünden çıkaracak yeni bir girişim için çalışma başlattı. 
     
Güven erozyonu      Öte yandan Türkiye’nin KKTC halkı nezdinde uğradığı güven erozyonu da ciddi bir endişe kaynağı oluşturuyor. AB’ye kapıyı kapatan, ancak karşılığında Kıbrıs Türk halkına parlak bir gelecek vaat edemeyen Türkiye’ye duyulan güven sarsılıyor. Ekonomik durum karşısında Ankara’nın hareketsiz kalması güven bunalımını daha da artırıyor. Devlet Bakanı Şükrü Sina Gürel de KKTC’deki ekonominin düzeltilebilmesini sağlayacak mali yardımın verilmesi için devlet mekanizmasını harekete geçirmeye çalışıyor. 
     



 DÜNYA 











</TEXT>
</DOC>
