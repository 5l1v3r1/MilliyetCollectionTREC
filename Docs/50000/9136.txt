<DOC>
<DOCNO> 9136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/siyaset/siy01.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağın lider adayları Erdoğan ya da Demirel 
</HEADLINE>
<TEXT>

Muhafazakar sağda Recep Tayyip Erdoğan merkezdeki arayışlarda ise Süleyman Demirel’in manevi liderliği konuşuluyor 
     AYDIN HASAN Ankara 

     Sağda kararsızların oyunu alabilecek yeni parti kurulması arayışları, FP’nin kapatılma davası çerçevesinde yeniden gündeme geldi. 
     İki ana eksen üzerine gelişen arayışlarda, muhafazakar sağda Recep Tayyip Erdoğan’ın ismi ön plana çıktı. Ancak, Erdoğan’ın siyasi yasağının af kapsamına girip girmemesinin tartışmalı olması handikap olarak kabul ediliyor. 
     MHP’nin iktidarda oy kaybına uğradığı hesabını yapan BBP de ülkücülerle, Erbakan çizgisinden uzaklaşmaya başlayan İslami kesimin oylarını hedefliyor. 
     Bazı gruplar, yeni partinin FP’nin yenilikçi kanadını da kapsayacak şekilde muhafazakarlarla merkez soldaki Hikmet Çetin gibi isimleri de içerecek biçimde, dört eğilimi temsil eden bir yapı üzerinde kurulmasını istiyor. 
     
Demirel öne çıkıyor      Merkezdeki arayışlarda ise DYP ve ANAP’tan kopan isimler ön plana çıkıyor. Bu isimler arasında Yalım Erez, Ünal Erkan, İlhan Kesici, Hasan Korkmazcan, Baki Tuğ, Gökberk Ergenekon yer alıyor. İsmet Sezgin’in başkanlığındaki DTP de, yeni oluşum arayışları çerçevesinde dinamik bir güç olabilmek için teşkilatlarını faal hale getirme yönünde çalışmalarını yoğunlaştırdı. Bu çerçevede 9. Cumhurbaşkanı Süleyman Demirel’in manevi liderliği üzerinde duruluyor. 
     
Çiller endişeli      Gelişmeler Çiller’i de endişelendiriyor. Demirel ile barışık olduğu mesajını vermeye çalışan Çiller, eski liderini ziyaret etti. Çiller’in geçtiğimiz perşembe günü ziyaret ettiği diğer bir isim ise Aydın Menderes oldu. Çiller, Menderes’e "DYP’ye gel" çağrısında bulundu. 
     


 SİYASET 














</TEXT>
</DOC>
