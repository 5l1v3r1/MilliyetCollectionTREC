<DOC>
<DOCNO> 25846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/ekonomi/eko05.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum yerine IMF’ye gidiyor 
</HEADLINE>
<TEXT>

IMF Birinci Başkan Yardımcılığı’na atanması kesinleşen Anne Krueger, Bodrum tatilini iptal etti 
     EVRİM ERGİN 

     IMF’de Stanley Fischer’den boşalacak olan Birinci Başkan Yardımcılığı görevine atanan, Stanford Üniversitesi iktisat profesörü Anne Krueger’in, Bodruma’a tatile gelmeye hazırlanırken, atama haberi üzerine, iki gün önce tatilini iptal ettiği öğrenildi. 
     
     Sıkı bir Türk dostu 
     Profesör Krueger, yaklaşık 30 yıldır ilgilendiği Türkiye’ye en son üç yıl önce geldi. Geçtiğimiz günlerde tekrar gelmek ve tatilini Bodrum’da geçirmek üzere hazırlık yaptı. Ancak tam bu sırada IMF’ye atanması söz konusu olunca, iki gün önce tatille ilgili planlarını iptal etti. 
     Kendisini 1970’li yıllardan beri tanıyan Prof. Dr. Baran Tuncer, Krueger’i Türk dostu’ olarak tanımladı ve asıl ilgi alanının dış ticaret ve büyüme arasındaki ilişki’ olduğunu belirtti. Krueger’in, DPT Müsteşarlığı döneminden beri Turgut Özal’ı da tanıdığı, 1980 sonrası başlayan ihracata dayalı büyüme’ stratejisini de kendi özel ilgi alanı açısından izlediği ve Özal’la birçok kez görüştüğü öğrenildi. 
     
     Yakında işbaşı yapıyor 
     Prof. Dr. Anne Krueger’in IMF Birinci Başkan Yardımcılığı’na getirilmesi kesinleşti. IMF Başkanı Horst Köhler, yazılı açıklamasında, Krueger’i, IMF Birinci Başkan Yardımcılığı görevi için önereceğini resmen duyurdu. Krueger’in atamasının IMF İcra Direktörleri Kurulu’nca onaylanmasına kesin gözüyle bakılıyor. IMF açıklamasında, Krueger’in yeni görevine bu yaz içinde başlamasının öngörüldüğü bildirildi. Krueger’in, Türkiye’de IMF destekli olarak uygulanan ekonomik program çerçevesinde Türk hükümetiyle yakın çalışma içinde olması bekleniyor. 
     



 EKONOMİ 























</TEXT>
</DOC>
