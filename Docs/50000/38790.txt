<DOC>
<DOCNO> 38790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/soneko19.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Reel Sektör İstanbul'da masaya yatırılacak 
</HEADLINE>
<TEXT>

     Reel sektörün sorunları Ankara'dan sonra İstanbul'da masaya yatırılacak. 
     Türkiye İhracatçılar Meclisi'nin TİM , 27 Ağustos Pazartesi günü Dış Ticaret Kompleksi'nde yapacağı toplantıya, Devlet Bakanı Kemal Derviş'in de katılması bekleniyor. 
     TİM Başkanı Oğuz Satıcı, yaptığı açıklamada, iki hafta önce Kemal Derviş'le yaptıkları görüşmede reel sektörün içinde bulunduğu durumu ve çözüm yolları konusunu ana başlıklar halinde dile getirdiklerini hatırlatarak, ''Ancak ciddi boyutlarda tartışma imkanımız olmamıştı. Pazartesi günü yapılacak toplantıda konu enine boyuna ele alınacak'' dedi. 
     TİM İcra Kurulu'nun katılacağı toplantıda, ihracatçıların genel finans sorunu başta olmak üzere diğer sorunlarının da ele alınacağını belirten Satıcı, ''Umarım sevindirici sonuç alırız. Aslında ülkemizdeki krizi aşmamız için artık sonuç almak zorundayız. Reel sektör gereğinden fazla beklemiştir'' dedi. 







</TEXT>
</DOC>
