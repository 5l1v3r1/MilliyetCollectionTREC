<DOC>
<DOCNO> 4669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/son/sontur05.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi heyeti toplandı, FP için kritik gün... 
</HEADLINE>
<TEXT>

     Anayasa Mahkemesi heyeti, FP davası ile gündemindeki diğer konuları görüşmek üzere toplandı. 
     Yüksek Mahkeme, saat 10.00'da başlayan toplantısında önce, Şartla Salıverilme ve Cezaların Ertelenmesi'ne ilişkin yasanın bazı madde ve düzenlemelerinin iptali istemiyle yerel mahkemelerden yapılan başvurular ile Ziraat Bankası, Halk Bankası ve Emlakbank'ın özerkleştirilmesi ve özelleştirilmesini öngören Yasa'nın iptali ve yürürlüğünün durdurulması istemiyle açılan davada ilk incelemeyi yapacak. 
     Anayasa Mahkemesi daha sonra, FP'nin kapatılması istemiyle açılan davayı görüşmeye devam edecek. Yüksek Mahkeme, Yargıtay Cumhuriyet Başsavcılığı'nca daha önce FP kongresiyle ilgili gönderilen kasetlerin delil olarak kabul edilip edilmeyeceğini değerlendirecek. Anayasa Mahkemesi, 13 Aralık'ta, FP'nin kapatılması istemiyle açılan davada, FP Genel Başkanı Recai Kutan tarafından Anayasa Mahkemesi Başkanlığı'na verilen 23 Kasım 2000 tarihli dilekçenin, görüşü alınmak üzere Yargıtay Cumhuriyet Başsavcılığı'na gönderilmesine karar vermişti. Kutan, dilekçesinde, Siyasi Partiler Yasası'nın 104. maddesinin uygulanması gerektiğini ileri sürmüştü. 
     Kutan, bazı haller dışında kapatma davasından önce ihtarda bulunulması gerektiğini savunmuştu. Yüksek Mahkeme ayrıca, Yargıtay Cumhuriyet Başsavcılığı'nca bir yazıyla gönderilen video kasetlerin çözdürülerek, Başsavcılık görüşü ile birlikte gönderilmesini de istemişti. Yüksek Mahkeme, FP'nin 14 Mayıs 2000 tarihinde yapılan 1. Olağan Kongresi'nde hükümet komiseri tarafından tutulan raporun onaylı örneğinin Yargıtay Cumhuriyet Başsavcılığı'ndan istenmesini de karar altına almıştı. 
     
     



</TEXT>
</DOC>
