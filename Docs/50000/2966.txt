<DOC>
<DOCNO> 2966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/soneko01.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Fransa’yı eleştirdi 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Fransa Ulusal Meclisi’nin sözde Ermeni Soykırım Yasa Tasarısını kabul etmesini "utanılacak bir iş" olarak nitelendirerek, "bize yaptıkları tek yanlı bakıştır" dedi. 
     Sabancı, TÜSİAD’ın 31. Genel Kurulu toplantısı öncesinde basın mensuplarının konuya ilişkin sorularını yanıtladı. Sabancı, tasarının kabul edilmesiyle hakkımızın yendiğini, potansiyel güç ve nüfuzumuza yazık olduğunu ifade etti. Sakıp Sabancı, şöyle konuştu 
     "Karşı taraf haksız. Fransızların bu yaptıkları utanılacak bir iş. Bize yaptıkları tek yanlı bakıştır. Onlara öfkeleniyoruz. 
     Haksızlık yapıyorsunuz diyoruz. CarrefourSa olarak bugün bir açıklama yapacağız. Ama bizim öfkelenme yerine, önümüzdeki çalışmalara bakmamız gerekiyor. Kendi kompartımanımda bunu yaptım. Ortaklarımın başkanlarını aradım. 
     Onlardan ricada bulundum. Ben mektuplar yazdım, mektupların kopyasını Dışişleri Bakanlığı’na gönderdim ama birşey yapamadım. Benim yaptığım da yeterli değil. Bir sistem içinde doğru dürüst bir strateji, uzun mesafeli programlar... Onun parçalarında mini mini Sakıp. Falan falan olacak. İnşallah bundan bir ders alırız." 
     Sakıp Sabancı, bir basın mensubunun iki ülke arasındaki ticari ilişkilerin ne olacağına ilişkin bir sorusu üzerine de, "İki ülke arasındaki ticari ilişkiler elbette etkilenecektir. Soğuk hava... ekşi limon sık... dinamizmi yok eder, başarılı işler olmaz. Böyle münasebetlerde hakkı yenilmiş sandalyede olduğumuz için kırık olacağız" dedi. 
     




</TEXT>
</DOC>
