<DOC>
<DOCNO> 38585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/23/yazar/tamer.html </URL>
<DATE> 2001/08/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Depremzedelerle paylaşabileceğiniz çok şey var hala 
</HEADLINE>
<TEXT>

     İstanbul'a döneli 2 gün oldu. Ama yüreğim hala deprem bölgesinde. Depremzedelerin çaresizlikleri ne aklımdan çıkıyor, ne de gözümün önünden gidiyor. 
     Çok sevgili bir büyüğüm dün bana, "Deprem bölgesini dolaşırken gazetede yayınlanan fotoğraflarında, omuzlarına binen çok ağır yükü kaldırmakta güçlük çeken küçük bir kız gibiydin" dedi. 
     Galiba öyleydim. Hala da pek toparlanabilmiş sayılmam. 
     Bu arada e - postama ve faksıma yığılmış deprem bölgesinden gelen dokunaklı mektuplar ve çözüm bekleyen sorunlar da, konudan uzaklaşmamı engelliyor. 
     Anlayacağınız Milliyet TIR'ında yaşadıklarımızın yansımaları, birkaç gün daha bu köşede yer alacak. 
     
"Anne - baba arıyorum"      Örneğin bizim TIR'ın dilek ve şikayet kutusundan çıkan şu dokunaklı satırları nasıl es geçebilirim Adapazarı'ndaki otelimizde yorgun - argın akşam bir şeyler yiyelim derken arkadaşımız Mustafa Bakacak'ın okuduğu satırlara bakın 
     "15 yaşındayım. Annem depremde öldü. Babamı eniştem öldürdü. Kötü yola düştüğü için ablamdan hiç söz etmiyorum. Bana gelince... Ben iyi - kötü bir anne - baba arıyorum." 
     Gölcük'te TIR'a gelen 57 yaşındaki Sabahattin Durmuş'un tek dileği ise İhsaniye Anadolu Lisesi'ne giden çok başarılı 2 evladıyla ilkokuldaki küçük çocuğunu okutabilecek birilerini bulabilmek. "Elektrik ustasıyım. Sağlığım da yerinde. Ama kimse bana iş vermiyor. Okullar açılırken çocuklarımın kitap ve önlük ihtiyaçlarını sağlayacak birilerini bul yeter bana Meral Hanım" diye yalvarıyor. İlgilenenler için kaldığı prefabrik konutun telefonu 0262 411 02 34. 
     E - postamdan çıkan aşağıdaki mesajın altında ise sadece Yalçın yazıyor. Paylaşmanın önemi öylesine vurucu anlatılmış ki... 
     Deprem bölgesinde yaşayanlarla hala maddi - manevi paylaşabileceğiniz o kadar çok şey var ki 
     Onlar unutulduklarını düşünüyorlar. İlk günkü gibi ilgi görmeleri de zaten beklenemez. Ancak siz lütfen yine de zamanınızın küçücük bir bölümünü ayırın. Bir kerelik de olsa oralara gidin. İhtiyacı olanı bulun ve PAYLAŞIN 
     
Cesetlerin arasında ekmeği paylaşabilmek      Yalçın'ın e - postasında üstteki yazıda da sözünü ettiğim gibi annesi, babası ve kardeşinin cesetlerinin yanı başında bile ekmeğini başkasıyla PAYLAŞAN küçücük kızın öyküsü var 
     "17 Ağustos deprem sabahıydı. Gebze'de oturduğumuzdan şükür ki bizlere bir şey olmamıştı. Akrabalarımızı çok merak ettiğimiz için hemen babam ve arkadaşımla Sakarya'ya hareket ettik. Neyse ki giderken, 40 adet ekmeği 4 poşete sığdırmayı da akıl etmiştik. 
     Sakarya'ya gelmiştik. Fakat her zaman gittiğimiz yerleri bulmakta güçlük çekiyorduk. Bir sürü yıkıntı altında bağıranlar, yardıma koşan insanlar, görünüm tam bir felaket. Ellerimizde ekmek poşetleriyle yürürken 8 - 9 yaşlarında bir kız çocuğu oturduğu yerden kalkarak, bana doğru iki adım attı ve işaret parmağını elimdeki poşetlere uzatarak sordu 
     "Amca bu ekmekleri nereden aldınız " 
     "Gebze'den aldık kızım" dedim. 
     "Bana yarım ekmek verir misin amca " dedi. 
     Belli ki karnı açtı. Çantadan bir ekmeği kendisine uzattım. Küçük kızın ekmeği elimden almasıyla, iki parçaya bölmeye çalışması bir oldu. Fakat bir türlü başaramıyordu 
     "Bak kızım, bizde daha çok var. Onun hepsi senin olsun" dedim. 
     Küçük kız yüzüme bakarak hala ekmeği bölmeye çalışıyordu. Kızarak "Kızım bak bizde bir sürü var. Yarısını da kardeşine verirsin" dedim. Keşke demez olsaydım. 
     Küçük kız o an boynunu büktü. Yerde yatan üstü örtülü cesetleri işaret ederek, "Amca benim artık kimsem yok ki Bak bu annem, bu babam, bu da ablam" dedi. 
     Bu arada ekmeğin yarısını koparmayı da başarmıştı. O parçayı bana uzatarak, "Al amca bunu da, ihtiyacı olana verirsin" demesiyle hıçkırıklara boğuldum. Evet yaşından büyük bir olgunlukla, en azından paylaşmayı bilen küçük bir kızdı o. 
     Avazım çıktığı kadar lanet okudum herşeye. Ülkeyi yönetenlere isyanım, işte o anda başladı. Bizi yönetenler, bu küçük kız kadar paylaşmayı bilselerdi, bu ülke bu hale gelmezdi diye düşündüm. İsyan bayrağını o anda açmıştım artık.çÇünkü Ankara'dakiler, hiçbir zaman kendilerinden başkalarını düşünmemişlerdi ki... Zaten Ankara da yerle bir olmadı ki..." 
     
     







Hukuk ve şeriat 


Fındık nakit dolar demek 


Mutat zevatsız bir düğün .. 


Sütten kesmek 


Erdoğan'ın yeni kasedi çıktı 


Sınıfta kalanlara gecikmeli müjde 


Burada varsa yoksa fındık 


Türkler için de daha iyi... 


Para tünele kaçtı, tüneli inek içti, yandı bitti kül oldu 


Politikacı ayrı millettir 


Filistin soruşturması askıda 


Depremzedelerle paylaşabileceğiniz çok şey var hala 


Aganigi taarruzunda insan kuraklığı... 


Gürültü yasaklanmıştır 


Brezilya’nın 42 ile yaptığını biz 55’le bitiremedik 


Gözler patronlara çevrildi 


</TEXT>
</DOC>
