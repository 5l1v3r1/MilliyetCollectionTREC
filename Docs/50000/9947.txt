<DOC>
<DOCNO> 9947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/yasam/yas01.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzurevinde acı son 
</HEADLINE>
<TEXT>

İsmail Güzel, yıllar önce Çiller’e Ailem beni istemiyor’ diye yazdı.. Çiller de onu huzurevine yerleştirtti.. Ama Güzel huzuru orada da bulamadı ve canına kıydı... 
     SEMRA KARDEŞOĞLU İstanbul 

     Hayat, nerede ve nasıl biteceğini hiç bilmediğimiz, bazen uzun bazen kısa bir yolculuk. 
     Emekli İsmail Güzel’in bundan tam 69 yıl önce, Gönen’de başlayan hayatının böyle biteceğini de kimse tahmin edemezdi. O, herkesi şaşırtıp kendisine ait ruhsatlı av tüfeğiyle Bahçelievler Huzurevi’ndeki odasında hayatına son verdi. 
     Elinde bir çantayla geldiği huzurevinden, tam yedi yıl sonra, ölüm rengi beyaz bir adli tıp aracıyla çıktı. 
     
     Yalnızlığa katlanamadı 
     Et ve Balık Kurumu emeklisi Güzel, uzun yıllar ayakkabı tamirciliği yaptı. 
     Selime Güzel’le evli İsmail Bey’in, Ahmet 27 ve Suna 25 adlı iki çocuğu oldu. Selime Güzel’in ilk evliliğinden iki oğlu da ailenin yanında kaldı. İsmail Güzel, uzun yıllar sonra, bir türlü geçinemediği eşinden ayrı evde yaşamayı denedi. Ama, yalnızlığa katlanamadı. Bunun üzerine yedi yıl önce dönemin Başbakanı Tansu Çiller’e bir mektup yazdı ve "Ailemle geçinemiyorum. Beni bir huzurevine yerleştirin" dedi. Çiller de yaşlı adama yardım eli uzattı ve Güzel, onun talimatıyla Bahçelievler Huzurevi’ne yerleşti. 
     
     3 gün sonra haber verin’ 
     Ve derdin çok, dostun yok olduğu yıllar, dün saat 07.30’da noktalandı. 
     Güzel, odasında bulunan av tüfeğini çenesine dayayarak yaşamına son verdi. Herkesin sevinçle beklediği bayrama iki gece kala İsmail Güzel ne düşündü, neler hissetti, hiçbirini bilemeyeceğiz. 
     Ölmeden önce yazdığı notta "Aileme üç gün sonra haber verin. Cenazemi kimsesizler mezarlığına gömün" yazdı. Arkadaşlarının, önceki akşam eşiyle telefonda konuştuğunu ve tartıştığını iddia ettiği Güzel, tetiğe bastığında, banka hesabında 200 milyon parası vardı. 
     
     Eşi Bize çok çektirdi 
     Emekli İsmail Bey’in eşi Selime Güzel ise, kocasının 7 yıl önce huzurevine giderken av tüfeğini de beraberinde götürdüğünü söylüyor. 
     Resmen boşanmadıklarını da söyleyen Selime Güzel’in kocasıyla ilgili son sözleri de, "Zaman zaman döverdi. Defalarca eve çağırdım, telefonla aramasını istedim. Aramadı, eve dönmedi. Ben de onu 7 yıl boyunca hiç görmedim" oluyor. 
     Bizi seviyormuş’ 
     İsmail Güzel’in kızı Suna Güzel ise, onca yıl boyunca özlediği babası için şöyle konuşuyor 
     "Bizi hiç önemsediğini söylerdi. 'Ben kendi yolumu çizdim, burada da mutlu değilim ama evde hiç değilim’ demişti. 1.5 yıl önce Ramazan Bayramı’nda gördüm babamı. 'İster gelin ister gelmeyin. Benim için fark etmez’ demişti. Demek ki fark ediyormuş, gelmemizi önemsiyormuş ki, yaşamına son verdi. Üzgünüm." 
     
     Huzurevine koca bir tüfek nasıl sokulur 
     İsmail Güzel’in intiharının ardındaki bir acı gerçek de, bu yaşlı ve emekli adamın, eşinin iddiasına göre beraberinde götürdüğü av tüfeğini huzurevine nasıl soktuğu ve bunca yıl nasıl sakladığı. 
     Bu konuda, huzurevinin bağlı bulunduğu Sosyal Hizmetler ve Çocuk Esirgeme Kurumu İstanbul İl Müdürü Kahraman Eroğlu, şöyle konuşuyor 
     "Bayram üzeri zaten yaşlılarımızın daha hüzünlendiği günlerde böyle bir olayın meydana gelmesi çok üzücü. Kuruma gittim ve yaşlılarla tek tek görüştüm. Umarım böyle bir olayı bir daha yaşamayız. Odalarda zaman zaman kontrollerimiz oluyor. Ama bir ev düzeni kurmak istediğimiz için dışarı çıkıp gelirler ve biz bu esnada onların çantasını arayamayız." 
     


 YAŞAM 



















</TEXT>
</DOC>
