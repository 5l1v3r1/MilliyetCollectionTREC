<DOC>
<DOCNO> 44059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/spor/spo01.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Stavrum hedefte 
</HEADLINE>
<TEXT>

Beşiktaş’ın Norveçli santrforu, iyileştikten sonra iki maç denenecek, kendisini yine gösteremezse, yeni bir golcü için düğmeye basılacak 
     BİLAL MEŞE 

     BEŞİKTAŞ’A geldiği günden bu yana sürekli eleştiri alan forvet oyuncusu Stavrum topun ağzına geldi. Sakatlığı nedeniyle Kocaelispor karşılaşmasında da forma giyemeyecek olan Norveçli oyuncuya, iyileştikten sonra, Teknik Direktör Christoph Daum, iki maç daha şans tanıyacak. Stavrum’un istenilen düzeye gelmemesi halinde yeni bir forvet oyuncusu arayışına girilecek. 
     YÖNETİM Kurulu’nun prensipte anlaşma sağladığı Kennedy için olumsuz rapor veren Alman hocanın, "Forvet konusunda aceleye gerek yok. Savaşan bir ekibiz. Ankaragücü maçından sonra iyi hava yakaladık. Bu havayı devam ettirmeliyiz" dediği öğrenildi. Siyah-Beyazlı yöneticiler, Daum’un vereceği rapor doğrultusunda hareket edeceklerini de kaydettiler. 
     
Daum’un silahı şut      Ankaragücü galibiyeti ile moral bulan Beşiktaş, Kocaelispor maçının hazırlıklarını dün yaptığı tek antrenmanla sürdürdü. Teknik Direktör Christoph Daum, rakibin savunma anlayışını uzaktan şutlarla yıkmayı planlıyor. Hafta içinde yapılan antrenmanların büyük bir bölümünü şut çalışmasına ayıran Alman hoca, özellikle orta saha oyuncularını uyardı, "Kanatların yanı sıra göbeği de iyi kullanmak zorundayız. Rakip kaleye bol bol şut atın" diye konuştu. 
     
Ahmet’e büyük öfke      BEŞİKTAŞ Kulübü Menajeri Sinan Engin, alacağı olduğunu ileri süren Ahmet Dursun’a ateş püskürdü. Ahmet’e sezon başından bu yana 130 milyar lira ödeme yapıldığını ileri süren Engin, "Önce aldığı paranın hakkını versin. Kaldı ki kendisine ödediğimiz rakamlar ortada" diye konuştu. Bu arada önceki gün camiadan özür dileyen ve affını isteyen Ali Eren’le ilgili son kararı Teknik Direktör Daum verecek. Alman hocanın, tecrübeli futbolcunun affına sıcak bakmadığı da kaydedildi. 
     



 SPOR 



























</TEXT>
</DOC>
