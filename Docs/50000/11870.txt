<DOC>
<DOCNO> 11870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/guncel/agun.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yolcular ölümden döndük 
</HEADLINE>
<TEXT>
Hostes de beceriksiz Arapların kurbanı 
İstanbul’a getirilen Türk yolcular, operasyonu anlattı Suudiler uçağa girer girmez mısır patlatır gibi kurşun yağdırdı. Ellerini kaldırıp Müslim’ diye bağıranlar canlarını güçlükle kurtardı 
     SİNAN TOROS, SEMRA KARDEŞOĞLU İstanbul - Medine 

     Kaçırılan Rus uçağında bulunan Türk yolcular ve operasyonda ölen Gürsel Kambal’ın cenazesi, Türk Hava Yolları’na ait Boeing 737- 500 tipi "Trabzon" isimli yolcu uçağıyla dün yurda getirildi. Dehşetten kurtulan Türk yolcular, Rus hostes Yuria Fomina’nın Çeçenler tarafından boğazı kesilmeden önce, Suudi güvenlik güçlerinde başından vurulduğunu belirtti. Suudi timince öldürülen Gürsel Kambal’ın da Çeçen sanılarak vurulduğunu anlatan yolcular, kendilerinin ellerini havaya kaldırarak "Müslim, Müslim" diye bağırdıklarını ifade ettiler. 
     
     Yolculuk başlıyor 
     Atatürk Havalimanı’ndan yedi mürettebat ve 24 basın mensubuyla dün sabah saat 05.10’da havalanan THY uçağı, saat 08.30’da Medine Havaalanı’na indi. Suudi yetkililer, önce uçakta bulunan Türk gazetecilerin dışarı çıkmasına izin vermedi. Ancak bir süre sonra Türk gazeteciler Türkiye’ye gelecek yolcuların işlemlerinin yapıldığı VIP salonuna alındı. 
     Suudi yetkililerin başları açık diye kendilerini alana almayacağını düşünen kadın gazetecilerin de hiçbir engellemeyle karşılaşmadığı görüldü. 
     Medine Havaalanı’ndaki bekleyişin ardından Trabzon uçağına alınan 47 Türk yolcu, uçakta gazetecilere Türkiye’ye döndükleri için sevinçli olduklarını belirterek, böyle bir olayı bir daha kimsenin yaşamaması dileğinde bulundu. 
     
     İfade verdiler 
     Saat 15.50’de Atatürk Havalimanı’na inen uçak, 216 numaralı körüğe yanaştı. Yakınları merakla bekleşirken, yolcular, önce Atatürk Havalimanı Koruma Şube Müdürlüğü ekiplerine ifade verdi. Daha sonra da B kapısından dışarı çıkarak yakınlarıyla kucaklaştı. 
     Operasyondan önce uçaktan atlayarak yaralanan beş kişiden Özcan Özkul ve Ömer Gökkaya, tedavi edilmek üzere hastaneye götürüldü. Öldürülen Gürsel Kambal’ın cenazesi ise Adlı Tıp morguna kaldırıldı. 
     
     Hostes "Çocuğum var" 
     Uçakta öldürülen Ordulu Gürsel Kambal’ın yanında oturan arkadaşı mobilyacı Remzi Aydın, yaşadıklarını şöyle anlattı "Ben dokuz numaralı koltukta oturuyordum. Gürsel hemen yanımdaydı. Geçirdiğimiz o gergin saatlerde Gürsel hiç konuşmadı, çok sakin bir çocuktu, sorduğumda Ne konuşayım ki kurtuluruz inşallah’ diyordu. Operasyonun yapılacağını anlayan korsanlar, Uçağı havaya uçuracağız’ diye bağırınca hostes paniğe kapıldı. Kaçın’ diye bağırdı. Eğer Yere yatın’ dese bu kadar panik olmayacaktı. Gürsel ayağa kalktı. Çünkü kapı onun bulunduğu bölümden açılıyordu. Yani kurtulmamız için ayağa kalkmak zorundaydı. Bu sırada kapak açılınca hemen ateş açılmaya başlandı. Sanırım sakallı da olduğu için onu Çeçen zanettiler. Bu ateş sırasında yere düştü ve operasyonu yapanlar onun ve diğer yolcuların üzerine basarak içeri geçti. Mısır patlaması gibi sesler geliyordu. Uçakta bulunan yolcular onun öldüğünün farkında olmadan üzerine basarak uçaktan çıktı. Ateş sırasında hostes de öldürüldü. Boğazının kesilmesi gibi bir olay görmedim. Bir ara Çocuğum var’ diye bağırdığını duydum. Rusya’ya mobilya işi için gittiğimden dolayı biraz Rusça biliyorum." 
     
     Kayınpeder Kambal PKK’lı zannettim 
     Ölen Gürsel Kambal’ın kayınpederi Dursun Ali Ertekin, yaşadıklarını Milliyet’e anlatı "Operasyon sırasında hostes çığlık çığlığa bağırdı. Pilot kabininden birileri girdi. Korsanlar pilotun kapısını kırıyorlardı. Hostes bağırınca ben pilotu kesiyorlar zannettim. Kabin tarafından kaçarken düştüm. Girenlerin asker olduğunu anlamadım. PKK’lılar bizi katletmeye geldi, zanettik. O sırada ölü numarası yaptık. Yanımdaki arkadaş Bunlar Müslüman bunlar bizi kurtarmaya geldiler’ dedi. Sonra sağ tarafımda hostesle damadımı gördüm, yerde yatıyorlardı. Operasyon bitince tekbir getirdik. Şimdi öteki dünyadan bu tarafa gelmiş gibi oldum. Damadımla birlikte Rusya’da çalışacaktık." 
     Yolculardan Mehmet Akyüz, "Yaşadığıma inanamıyorum. Çok çabuk bitti, anlamadık. Yerde yattığımız ve kafamızı hiç kaldırmadığımız için kurtulduk" dedi. 
     
     Suudiler Çok başarılıyız 
     Araplar, Medine'ye kaçırılan Rus uçağına yönelik operasyonun başarılı olduğunu öne sürdü. Suudi Arabistan televizyonunda önceki gece uçak kurtarma operasyonuna geniş yer ayrıldı. Operasyonda biri Türk toplam 3 kişiyi öldürerek "yolcuları kurtaran" askeri timler ekrana getirildi. Arap komutan, "Operasyonumuz son derece başarılıdır. En az kayıpla rehineler kurtarıldı" dedi. 
     
     Türk polisi Suudi işi operasyon 
     İstanbul Emniyet Müdürü Kazım Abanoz, Suudi Arabistan polisinin operasyonunu değerlendirerek, "Suudi polisinin yaptığı operasyon tam Suudi usulü bir operasyondur" dedi. Operasyonun titizlikle planlanarak 3 - 4 saniyede bitirilmesi gerektiğini de ifade eden Abanoz, "Ama bu operasyon uzun sürdü. Böyle operasyon olmaz. Kesinlikle başarısız bir operasyondur" diye konuştu. 
     
     Moskova’ya giden Türklere KGB sorgusu 
     CENK BAŞLAMIŞ Moskova 

     Aralarında 13 Türk vatandaşının da bulunduğu yaklaşık 130 yolcuyu taşıyan uçak, akşam saatlerinde Moskova’da bulunan Vnukova Havaalanı’na indi. Yolcuların hemen alan dışına çıkmasına izin verilmedi ve Federal Güvenlik Servisi FSB - eski KGB yetkilileri kendilerini uzun süre sorguya çekti. Çok sıcak karşılanmadıklarını söyleyen Necati Ateş, "Uçakta gördüklerimi ve korsanların davranışlarıyla ilgili sorular sordular" dedi. 
     
     Gürsel Kambal’ın ailesi davacı oluyor 
     İSTANBUL Milliyet 

     Suudi timinin uçağa düzenlediği operasyonda hayatını kaybeden Gürsel Kambal’ın 27 yakınlarından Ziya Akyüz, Suudi yetkililerden davacı olacaklarını söyledi. Rehinelerin hayatını tehlikeye atan operasyonun yanlış olduğunu vurgulayan Akyüz, şöyle konuştu "Korsanların elinde büyük silahlar yoktu. Neden böyle bir operasyon yaptılar. Daha profesyonel davranabilirlerdi. Hukuki açıdan her hakkımızı kullanıp her yolu deneyeceğiz." 
     
     Abanoz Topukta zula ihtimali var 
     İSTANBUL Milliyet 

     Rus uçağını 2 oğluyla birlikte kaçırarak, Medine’ye indirten Suphan Arsayev'in eşi Zara Arsayev dün İstanbul Emniyet Müdürlüğü ekiplerince gözaltına alındı. İstanbul Emniyet Müdürü Kazım Abanoz, Zara Arsayev'in "Olayla bir ilgisinin olmadığını sadece bilgisine başvuracaklarını" bildirdi. Abanoz, hava korsanlarının ayakkabı topuklarının altına özel zulalar yapmış olabileceklerini söyleyerek, "İçeriden biri yardım etmiş olabilir" dedi. 
     
     Korsanlar İstanbul’a yedi ay önce geldi 
     NESLİHAN CUYAR İstanbul 

     Rus uçağını kaçıran korsanların yedi ay önce İstanbul’a geldikleri ve Esenler’de 60 milyon liraya kiraladıkları bir dairede kaldıkları ortaya çıktı. Muammer Aksoy Caddesi Özen Emek Sitesi’ndeki daireye yerleşen Sufyan Arsayev, oğulları İbrahim ile Musa ve eşi Zara’nın komşularıyla pek görüşmediği bildirildi. İlk geldiklerinde yaralı oldukları belirtilen Çeçenlerin olay günü 11.00’de evden ayrıldıkları belirlendi. 
     
     


 GÜNCEL 





















</TEXT>
</DOC>
