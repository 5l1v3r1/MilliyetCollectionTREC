<DOC>
<DOCNO> 24843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sontur10.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt’un yeni Belediye Başkanı Koçoğlu... 
</HEADLINE>
<TEXT>

     İstanbul Valisi Erol Çakır, İstanbul DGM’ce yürütülen soruşturma kapsamında tutuklanan Gürbüz Çapan’ın hukuki durumu belirleninceye kadar, Vali Yardımcısı Abdurrahman Koçoğlu’nu Esenyurt Belediye Başkanlığı’na atadı. 
     İstanbul Valiliği Basın ve Halkla İlişkiler Müşavirliği’nden yapılan açıklamada, 1580 sayılı Belediye Yasası’nın 94. maddesinin, "Boşalan belde belediye başkanlıkları için mansıp memur yüksek memur atamasına Bakanlar Kurulu karar verir" denildiği hatırlatıldı. Bu kanun uyarınca Bakanlar Kurulu’nun Esenyurt Beldesi Belediye Başkanlığı’na mansıp memur atanmasına karar verdiği belirtilen açıklamada, bu kararın 1 Haziran 2001 tarihinde Resmi Gazete’de yayımlanarak yürürlüğe girdiği kaydedildi. 
     Aynı kanunun aynı maddesinin C bendinde ise, "Belde belediye başkanlığına mansıp memur atama yetkisinin valiye ait olduğunun" yer aldığı ifade edilen açıklamada, "İstanbul Valisi Erol Çakır da, bu yetkiye dayanarak İstanbul vali yardımcılarından Abdurrahman Koçoğlu’nu, Esenyurt Belde Belediye Başkanlığı görevini yürütmeye atadı" denildi. 
     Koçoğlu’nun, yarın görevine başlayacağı belirtilen açıklamada, Abdurrahman Koçoğlu’nun bu görevi Gürbüz Çapan’ın mahkemece aklanmasına kadar sürdüreceği bildirildi. Açıklamada, Çapan’ın, belediye başkanlığı görevini düşürücü nitelikle bir cezaya çarptırılması halinde ise, Koçoğlu’nun bu görevi yeni başkan seçilinceye kadar sürdüreceği kaydedildi. Aynı açıklamada, belediyenin seçilmiş görevlilerinin görevlerini sürdürecekleri de vurgulandı. 
     







</TEXT>
</DOC>
