<DOC>
<DOCNO> 11526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/soneko28.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Aksoy bankaya el konulmasını kendisi istemiş 
</HEADLINE>
<TEXT>

     Tasarruf Mevduatı Sigorta Fonu'na devredilen İktisat Bankası'nın eski sahibi Erol Aksoy, mevduat çıkışları üzerine bankanın Fon'a devredilmesini kendilerininin istediğini bildirdi. 
     Aksoy, yaptığı yazılı açıklamada, Kasım ayında başlayan krizi takiben geçen bayram tatili boyunca bankacılık sektörüne yönelik bankaların tasfiyesi ve iflası konusunda oluşan spekülasyonların, İktisat Bankası'nda da 12 Mart Pazartesi günü mevduat çıkışına neden olduğunu kaydetti. 
     Bu eğilimin 13 Mart günü de devam etmesi üzerine, bankaya ait mevduat munzam karşılıklarının serbest bırakılması için Merkez Bankası'na başvurulduğunu belirten Aksoy, şöyle dedi 
     ''Ancak bu imkanın sağlanmaması üzerine, aynı gün Bankacılık Düzenleme ve Denetleme Kurulu'na başvurularak, bankanın bu şartlarda yükümlülüklerini yerine getirmekte zorlandığı ve devamının mümkün olmadığı gerekçesiyle, bankanın Tasarruf Mevduatı Sigorta Fonu'na devredilmesi tarafımızca istenmiştir.'' 
     İktisat Bankası'nın Türkiye'nin ihracatının yüzde 9'unu finanse eden ve ülkede ilk leasing ve faktoring şirketlerini getiren bir kurum olduğunu vurgulayan Erol Aksoy, açıklamasını şöyle sürdürdü 
     ''Bu karar ile her ne kadar 17 yıldır kendi çocuğum gibi gördüğüm ve Türkiye'de bankacılık sektöründe ihtisas bankacılığı gibi birçok yeniliğe imza attığımız, birçok bankacının okulu olan İktisat ve çalışanlarından ayrılmış olmanın üzüntüsünü yaşasam da, İktisat mudilerinin haklarının korunmuş olmasından dolayı sisteme şükran duymaktayım.'' 
     İktisat Bankası'nın ülkede el konulan son banka olması dileğinde bulunan Aksoy, ''Uygulamaya konulan yeni ekonomik politikaların, bu tür acı ve tatsız olayları arkamızda bırakmasını diliyorum'' dedi. 




</TEXT>
</DOC>
