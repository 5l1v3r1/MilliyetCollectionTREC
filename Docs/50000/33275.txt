<DOC>
<DOCNO> 33275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/guncel/gun03.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine otopark, yine yolsuzluk 
</HEADLINE>
<TEXT>

Eminönü’ndeki otoparklarda usulsüzlük yapıldığı iddiaları üzerine operasyon düzenleyen mali polis, biri belediye meclis üyesi,10 kişiyi gözaltına aldı... 
     CENNET NAR, NİHAT ALTINTAŞ 

     Eminönü Belediyesi’ne ait otoparkların ihalesinde usulsüzlük yapıldığı, sahte makbuz kullanılarak gelirlerin düşük gösterildiği iddiasıyla, aralarında bir belediye meclis üyesinin de bulunduğu 10 kişi gözaltına alındı. 
     Mali Şube Müdürlüğü ekiplerinin yaptıkları araştırmada, Eminönü’ndeki 44 otoparkın işletmeciliğinin açılan ihaleyle aylık 39 milyar liraya Duayen A.Ş. isimli şirkete verildiği, daha sonra bu şirketin çekilmesiyle işin ihale yapılmadan, 46 milyar liraya Çeltur adlı firmaya verildiği belirlendi. Usulsüz yapıldığı öne sürülen devir işlemin yanı sıra, aylık gelirini 50 milyar lira olarak gösteren firmanın aylık kazancının 400 - 500 milyar lirayı bulduğu ve vergi kaçırıldığı anlaşıldı. 
     Bunun üzerine gerçekleştirilen operasyonda, belediye meclis üyesi Sebahattin Topgar ile otoparkları işleten firma çalışanlarının da aralarında bulunduğu 10 kişi gözaltına alındı. Zanlılar, adliyeye sevk edildi. 
     Evraklarda başka bir kişiye ait olduğu görülen firmanın gizli sahibininse, Eminönü Belediye Başkan Yardımcısı Metin Şayir olduğu öne sürüldü. Otoparkları işleten firmayla ortak olmadığını belirten Şayir’in ifadesine başvurulacağı bildirildi. 
     



 GÜNCEL 













</TEXT>
</DOC>
