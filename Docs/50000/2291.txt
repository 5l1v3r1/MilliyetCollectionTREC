<DOC>
<DOCNO> 2291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sondun17.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ve Filistin arasındaki görüşmeler yarın devam edecek 
</HEADLINE>
<TEXT>

     İsrail ve Filistinli yetkililerin iptal ettiklerini açıkladıkları görüşmelerin yarına ertelendiği bildirildi. 
     İsrail devlet radyosunda yayınlanan haberde, taraflar arasında bugün yapılması beklenen, ancak Gazze'de bir Yahudi yerleşimcinin öldürülmesinin ardından iptal edildiği açıklanan barış görüşmelerinin yarın yapılacağı duyuruldu. Haberde, görüşmelere İsrail Dışişleri Bakanı Şlomo Ben Ami ile Filistin Meclis Başkanı Ahmed Kurey'in katılacağı ve tarafların, görev süresi 20 Ocak'ta sona eren ABD Başkanı Bill Clinton'ın önerdiği barış planını ele alacakları belirtildi. Bu arada, resmi kaynaklar, İsrail ve Filistinli güvenlik servisleri yetkililerinin bugün için planlanan görüşmesinin, ''yeni bir emre kadar'' iptal edildiğini belirttiler. Aynı kaynaklar, görüşme iptal edilmeseydi, İsrail heyetine Savunma Bakan Yardımcısı Efraim Sneh'in başkanlık edeceğini kaydettiler. 




</TEXT>
</DOC>
