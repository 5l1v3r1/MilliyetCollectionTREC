<DOC>
<DOCNO> 47556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo06.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de Benetton'u yenmenin sevinci yaşanıyor... 
</HEADLINE>
<TEXT>

     ULEB tarafından organize edilen Avrupa Ligi'nde A Grubu'nda yer alan Efes Pilsen, grubundaki ikinci maçında İtalyan Benetton Basket Treviso'yu 87-78 yenerek ilk galibiyetini aldı. 
     Efes Pilsen Menajeri Engin Özerhun, Benetton Basket Treviso karşısında özellikle ikinci yarıda iyi savunma yaptıklarını ve maçı kazandıklarını söyledi. 
     Özerhun, Marcus Brown ve Mehmet'in skora çok büyük katkı yaptıklarını belirterek, ''Diğer oyuncular da galibiyette rol oynadılar. Kambala savunmada çok iyi oynadı. Genç bir kadromuz var. 
     Yeni bir ekibiz ve oyuncuların uzun süre bir arada oynamamasının sıkıntısını yaşıyoruz. Bunu da zamanla aşacağız'' diye konuştu. 
     Taraftarların salonu doldurmasının ve kendilerine destek vermesinin de sevindirici olduğunu kaydeden Özerhun, ''Taraftarlarımız da destekleriyle galibiyette katkı sağladılar. İstanbul'daki bütün maçlarımızı kazanmamız lazım. Bunu da taraftar desteğiyle gerçekleştirebiliriz'' şeklinde konuştu. 
     Özerhun, takımda herhangi bir sorun olmadığını Erkekler Birinci Ligi'nin 2. haftasında Beşiktaş ile yapacakları maçın hazırlıklarına da bu akşam başlayacaklarını dile getirdi. 
     






</TEXT>
</DOC>
