<DOC>
<DOCNO> 35887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko19.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı "Programdan zarar gören kesimlere destek olunmalı" 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, böyle bir programın uygulanmasıyla üretimde kapasitenin düşmesi, üretim ve istihdamın azalmasının bazı özel uygulamaları gerektirdiğini belirterek, ''Bu, programdan zarar gören kesimlere destek olmayı gerektiriyor'' dedi. 
     Milliyet Gazetesi tarafından düzenlenen ''Krizin Neresindeyiz ' konulu panele katılan Eczacıbaşı, basın mensuplarının sorularını yanıtladı. 
     Eczacıbaşı, bir basın mensubunun ''Kemal Derviş, orta vadede üretimi destekleyici önlemler alacağını açıklıyor. Siz bu önlemler paketinden ne bekliyorsunuz '' şeklindeki sorusu üzerine, şunları söyledi 
     ''Bu önlemler paketinde yapısal destek programı var sanıyorum. Ayrıntılarını göreceğiz. Ama bugün panelimizde de belirtildi, böyle bir programın uygulanmasında üretimde kapasitenin düşmesi, üretim ve istihdamın azalması bazı özel uygulamaları gerektiriyor. Bu programdan zarar gören kesimlere destek olmayı gerektiriyor ve bunların da düşünülmesi, gündeme getirilmesi gerektiği ifade edildi, iktisatçılarımız tarafından. Ve sanıyorum bu konuda bir fikir birliği de çıktı ortaya. Sanıyorum sayın Bakanımız ve ekibi bunun çalışmaları içerisindeler.'' Eczacıbaşı, ''Programda bir revizyon söz konusu mu '' sorusu üzerine de, ''Hedefler konusuna son zamanlarda daha açıklık getirdiler. Bu da yararlı oldu. Kötü bir revizyon olacağını bundan sonra zannetmiyorum. Belli hedeflerde küçük değişiklikler olabilir'' dedi. Bülent Eczacıbaşı, son açıklamalar, IMF Başkan Yardımcısı Stanley Fıscher'ın ziyaretinde ortaya çıkan gelişmelerin programın başarısı açısından herkesin ümitlerini artırdığını sözlerine ekledi. 







</TEXT>
</DOC>
