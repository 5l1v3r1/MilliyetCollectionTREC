<DOC>
<DOCNO> 33312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yazar/bila.html </URL>
<DATE> 2001/07/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ponzi tipi kısır döngü 
</HEADLINE>
<TEXT>

     Bilkent Üniversitesi'nden Prof. Dr. Erinç Yeldan'ın "Küreselleşme Sürecinde Türkiye Ekonomisi" isimli kitabında Türk ekonomisinin yaşadığı krizle ilgili saptamalarından bazılarını daha önce bu köşeden duyurmuştuk. 
     Prof. Yeldan, Türk ekonomisinin sürüklendiği krizin ve kamu sektörü dengelerinin çöküntüsünün soyut anlamda bir idari ya da teknik beceriksizlikle açıklanabilecek düzeyin üzerinde olduğunu özenle vurguluyor. 
     Prof. Yeldan'ın saptamalarını aktarmaya devam edelim. Yeldan, Türkiye'deki durumu, "iktisat yazınında Ponzi tipi finansman diye adlandırılan bir kısır döngü" diye niteliyor. Ponzi tipi finansmanı da, kamu sektörünün iç borcunu ancak yeni iç borçlanma ile karşılayabilmesi ve giderek yıl içinde yapılan brüt iç borçlanmanın varolan toplam iç borç stokunu da aşar hale gelmesi olarak tanımlıyor. Bu kısır döngüden çıkmadıkça, ekonominin de dışarıdan yapılacak enjeksiyonlarla kendini girdaptan kurtaramayacağı saptamasını da vurguluyor. 
     Prof. Yeldan'ın bazı saptamaları da şöyle 
     1- 1980'lerin ikinci yarısında hızlanan ve 1989'da tam konvertibilite kararına ulaşan finansal serbestleştirme süreci, ulusal ekonomiyi doğrudan doğruya uluslararası spekülatif finans - kapitalin çıkar alanına itmiş ve sıcak para akımlarına bağımlı bir yapı doğurmuştur. 
     2- Finansal serbestleştirme, iktisat kuramının öngördüğü tasarruf - yatırım etkinliğinin artmasını ve sabit yatırımlara yönelik kredi havuzunun genişlemesini sağlayamamıştır. İktisat literatüründe McKinnon - Shaw tezi diye bilinen bu ortodoks yaklaşıma göre, finansal serbestlik tasarruf ve yatırım davranışlarını uyaracak, dolayısıyla kalkınma temposu hızlanacaktı. Ancak mali serbestlik deneyiminin Türkiye sonuçları bu beklentiyi gerçekleştirmemiş tersine, bu süreç sonunda ulusal ekonominin dışa bağımlılığı artmış, reel üretim yapısı dalgalanmaya itilmiş ve rantiyer tipi davranışlar beslenerek gelir dağılımının bozulması sonucunu doğurmuştur. 
     3- Ulusal ekonomide ulusal para biriminin kullanımı giderek gerilerken, gittikçe artan bir para ikamesi dolarizasyon tehlikesi öne çıkmıştır. Ulusal mali piyasaların gerek likit para arzı, gerekse tasarruf biçimleriyle giderek ulusal para biriminden uzaklaştığı görülmektedir. 
     4- Kamu kesiminin Ponzi tipi borçlanma döngüsü ve ulusal paradan kaçışın dolaylı göstergesi olan döviz cinsinden mevduattaki artış, bu süreçte ulusal yatırım havuzuna reel bir katkı yapmak yerine, spekülatif nitelikli birikimlerin finanse edildiğini göstermektedir. 
     5- 1999'da bankacılık kesimi dış kredi brüt giriş hacmi yılda 120 milyar doları aşmış görünmektedir. Spekülatif olarak sürekli devinim içinde seyreden bu işlemlerin ulaştığı hacmi niteleyebileceğimiz tek sözcük, ulusal ekonominin spekülatif bir saldırı altında kaldığı ve reel üretim ve yatırım kararlarında son derece büyük bir belirsizlik ve istikrarsızlık tehdidi oluşturduğudur. 
     6- Bu sonuç, Türk ekonomisinin, uluslararası para piyasalarının spekülasyonuna erken ve denetimsiz bir biçimde eklemlenmesinin acı bir maliyetidir. 
     7- Sıcak para spekülasyonları ve ulusal paranın dolarizasyon tehditleri doğrudan reel faizlerin yükselmesine yol açmakta, bir yandan da dövizin ucuz tutulmasını gerekli kılmaktadır. Bu süreçte artık yüksek reel faiz, düşük kur sarmalı uluslararası piyasalarca yönlendirilen dışsal bir mali araç haline dönüşmüştür. Bu olgu karşısında ulusal merkez bankası, para politikasını sürdürebileceği mali araçlar üzerindeki denetimini kaybederek, döviz rezervlerini idare eden bir "döviz idaresi kuruluşu" konumuna indirgenmiş haldedir. 
     Prof. Yeldan bu saptamaları yaptıktan sonra, bu koşullardaki bir ekonominin sıcak para kaynaklı dış şoklara açık hale geldiğini ve ne zaman kriz çıkacağının ve hangi boyutlarda gerçekleşeceğinin sadece mali piyasalardaki rastlantısal olaylara ve panik ve güvensizlik ortamının yaygınlığına bağlı hale geldiği sonucuna varıyor. 
     
Krizin nedeni derin      Prof. Yeldan'ın incelemesi daha önce yaşadığımız ve yaşamakta olduğumuz krizlerin nedenlerinin çok derinlerde olduğunu da gösteriyor. 
     Bu durum, "Başbakan televizyonda göründü de kriz ondan patlak verdi", "Bahçeli'nin kaşları bugün yine çatıktı da kriz doruğa çıktı" gibi bilimsellikten uzak, yüzeysel ve yapay analizlerin bir anlam taşımadığını da gösteriyor. 
     Ekonomi ve kriz üzerine kafa yorup, kısa yoldan "analist" payesi alanların, bilim adamlarının saptamalarını da arada bir okumaları gerektiği ortaya çıkıyor. 
     
     







Sultan Bahşiş 


Ponzi tipi kısır döngü 


Tayyip'le ilgili soru işaretleri 


Aslan Başkan 


İngilizlerin Monika'sı 


Tercih sıralaması yaparken 


Fransız diplomat haklı çıktı 


Küresel ütopyanın sonu mu 


Zamanı yönetmede taş mı önemli, mıcır ve kum mu 


Süre iki yıldır 


Beklenen ne 


Küreselleşme tuhaf bir dünya yaratıyor 


Turizmin kaymağını yabancılar yiyor 


Jet - Pa milletvekili yenilikçi olursa... 


</TEXT>
</DOC>
