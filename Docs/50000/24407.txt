<DOC>
<DOCNO> 24407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/siyaset/siy02.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker gibi’ tayin 
</HEADLINE>
<TEXT>

MHP’nin ağır topu Şefkat Çetin’in yeğeni Şeker Fabrikaları’na hem yönetim kurulu başkanı, hem de genel müdür oldu. Şekerspor’un da başına geçti 
     AYDIN HASAN Ankara 

     Hükümet ortağı MHP’nin, kendine bağlı bakanlıklarda gittiği kadrolaşmada "akrabalık ilişkileri" ön plana çıkmaya başladı. MHP’nin kadrolaşmasıyla ilgili tartışmalar sürerken, dün de partinin etkili isimlerinden Şefkat Çetin’in yeğeni Seyit Yücel, Şeker Fabrikaları Genel Müdürlüğü ile Yönetim Kurulu Başkanlığı’na atandı. 
     Resmi Gazete’de dün yayımlanan atama kararnamesiyle Yücel, Sanayi Bakanlığı’na bağlı Şeker Fabrikaları’nın başına getirildi. Yücel, daha önce bu kuruluşta genel başkan yardımcısı olarak görevlendirilmişti. Yücel’den boşalan koltuğa ise Timur Süral tayin edildi. Bürokrasi çevrelerinde, MHP Genel Başkan Yardımcısı Şefkat Çetin’in yeğeninin atanmasına ilişkin kararnameyi Cumhurbaşkanı Ahmet Necdet Sezer’in bir süre imzalamayarak beklettiği belirtildi. 
     Şeker Fabrikaları Genel Müdürlüğü’nün bünyesinde 27 fabrika bulunuyor. Fabrikalarda, 30 binin üzerinde işçi çalışıyor. Yücel, 26 Mayıs’taki genel kurulda da ikinci ligdeki Şekerspor’un başkanı oldu. Kulübün genel sekreterliğine ise Yücel’e yakınlığıyla tanınan Doğan Türk getirildi. 
     
Durmuş ailesi      Sağlık Bakanı Osman Durmuş’un iki kardeşi de bakanlık içinde fiilen etkili isimlere dönüştü. Durmuş, kardeşi Fuat Durmuş’u Sağlık Bakanlığı Personel Daire Başkanlığı’na getirdi. Durmuş diş hkimi olan kardeşi Fatih Durmuş’u da Ağız ve Diş Sağlığı Hastanesi’nde görevlendirdi. 
     MHP Lideri Devlet Bahçeli’nin koruma polisi Zinnur Çoban, Sağlık Bakanlığı İdari ve Mali İşler Daire Başkanlığı görevine getirilmişti. 
     
Öksüz’ün kardeşi      Siyaset ve bürokrasi kulislerinde konuşulan diğer isim ise Ulaştırma Bakanı Enis Öksüz. Öksüz, kardeşi Celil Öksüz’ü, Devlet Demiryolları’nda Eğitim Daire Başkanlığı’na getirdi. 
     



 SİYASET 


















</TEXT>
</DOC>
