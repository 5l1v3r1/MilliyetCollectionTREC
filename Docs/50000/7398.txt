<DOC>
<DOCNO> 7398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/son/sondun21.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’a hava saldırısı 
</HEADLINE>
<TEXT>

     Irak'ta keşif harekatını sürdüren Amerikan ve İngiliz uçaklarına son haftalarda Irak uçaksavarlarınca gittikçe daha fazla ateş açılmasının bugünkü bombardımana sebep olduğu bildirildi. 
     Irak'taki keşif harekatını yakından bilen Batılı bir savunma kaynağı, "Son haftalarda Irak hava savunma bataryalarının keşif uçaklarına açtığı ateş 10 misli artmıştı" dedi. 
     Batılı subay, Reuters'a yaptığı açıklamada, "Bağdat'ın güneyinde hedef alınan yerlerin bütünüyle uçaksavar bataryalarını idare eden komuta ve radar merkezleri olduğunu" belirtti. 
     İngiliz uçakları da, Amerikan uçaklarının saldırısına katıldı. USS Harry Truman uçak gemisinden olanlar dahil, Körfez bölgesindeki birçok Amerikan üssünden kalkan Amerikan savaş uçaklarının bombardımana katıldığı kaydedildi. 
     ABD Savunma Bakanlığı tarafından yapılan açıklamada, Bağdat'ın güneyindeki hedeflerin Amerikan ve İngiliz savaş uçaklarınca vurulduğu doğrulandı. Açıklamada, saldırının uçuşa yasak bölgenin dışında bir bölge olduğu kaydedildi. 
     Adının açıklanmasını istemeyen bir Amerikan Savunma Bakanlığı yetkilisi, İngiliz ve Amerikan uçaklarının Irak radar sistemlerini TSİ 20.00'de vurduğunu açıkladı. İngiltere Savunma Bakanlığı sözcüsü de, yaptığı açıklamada, "İngiliz uçaklarının da bombardımana katıldığını doğrulayabilirim" dedi. 
     Alınan bilgilere göre, şiddetli patlamaların Bağdat'ın merkezinde 
     çok net olarak hissedildi ve bu şiddetli patlamaların ardından Irak uçaksavarları da karşı ateşe başladı. 
     Irak Televizyonu da, normal yayınını keserek ulusal marşlar yayınlamaya başladı. Irak resmi haber ajansı İNA'nın bildirdiğine göre, bombardımanda Basra ve Maisan'da da sivil ve askeri binalar vuruldu. 
     




</TEXT>
</DOC>
