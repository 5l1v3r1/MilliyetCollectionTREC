<DOC>
<DOCNO> 24152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur22.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Jeofizik Mühendisleri Odası "Marmara Denizi'nde büyük deprem olmaz" 
</HEADLINE>
<TEXT>

     TMMOB Jeofizik Mühendisleri Odası Genel Başkanı Prof. Dr. Ahmet Ercan, ''Marmara Denizi'nde çok büyük deprem olması zor'' dedi. 
     Prof. Dr. Ercan, yaptığı açıklamada, ''Geçmişte bir bölgede belli büyüklükte bir deprem olmuşsa, gelecekte o yerde en az o büyüklükte bir deprem olacaktır' sözünü hatırlatarak, şunları kaydetti 
     ''Kısacası geçmişteki depremlere bakınca, gelecekteki depremleri ve işleyiş kimliklerini görürüz. Bu nedenle Marmara Denizi'nde, İzmit'ten-Saroz ve Bandırma'dan-İstanbul'a geçmişte olan depremlerin şiddetlerinin jeofizik çözümlemesi yapılmıştır. Yıkım düzeyini gösteren şiddet dağılımı, o günkü yapıların yapılışına, türüne, katına, yapıldığı yerin sarsım özelliklerine, yapıldığı yıla, yaşına ve bilgi kaynağının güvenliğine bağlı olarak değişir. 
     2300 yıllık şiddet ölçeğine göre şiddet bilgileri derlendiğinde, deprem şiddetlerinin çoğunlukla 8, yani Richter ölçeğine göre 6-6.5 büyüklüğünde olduğunu göstermiştir. 
     Bu yıllar arasında şiddeti 8 ve 8'den büyük deprem ortalama sayısı 75'dir. Diğer bir deyimle Marmara Denizi'nde, her 30 yılda bir şiddeti 8'den büyük yıkıcı bir deprem olagelmiştir. 2300 yılda olan depremlerin 1'inin şiddeti 11, 3'ünün 10, 18'inin 9, 37'sinin 7 ve 38'inin de 6 şiddetindedir. 
     8 şiddetindeki ve 6-6.5 büyüklüğündeki 1963 Çınarcık depreminin beklenen yinelemesi 30 yıl geçmesine karşın halen olmamıştır. 9 şiddetindeki 1935 Erdek depreminin yineleme dönemine uygun Marmara Denizi depremi, 2040 yılları dolayında beklenmektedir.'' 
     
     
     
     






</TEXT>
</DOC>
