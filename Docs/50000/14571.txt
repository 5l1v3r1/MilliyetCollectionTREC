<DOC>
<DOCNO> 14571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun04.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de en ırkçı kent New York 
</HEADLINE>
<TEXT>

     New York'un, ABD'nin, siyah-beyaz ayrımının en fazla olduğu kentleri arasında 3. sırada, beyaz-hispanik Güney Amerika kökenlilere verilen genel isim ve beyaz-Asya kökenli ayrımı açısından ise ilk sırada yer aldığı bildirildi. 
     Bu konuda yapılan araştırmanın sonuçlarına göre, siyah-beyaz ayrımının en fazla olduğu kentlerin başında Detroit, daha sonra da Milwaukee geliyor. 3. sırada yer alan New York'u sırasıyla Chicago ve Newark New Jersey izliyor. 
     Beyaz-hispanik ayrımı açısından ise New York'u sırasıyla Newark New Jersey , Los Angeles-Long Beach, Chicago ve Philadelphia izliyor. 
     Beyaz-Asyalı ayrımı bakımından da kentler şöyle sıralanıyor 
     New York, Stockton California , Houston, Sacramento California ve San Fransisco. 
     New York devlet üniversitesi profesörlerinden John Logan tarafından kaleme alınan ve Harvard Üniversitesi tarafından yayınlanan ''Medeni Haklar Projesi'' adlı raporda, ''siyah, beyaz, hispanik ve Asyalıların topluca bulundukları kentlerde bu etnik grupların kendi aralarında gruplaşarak yaşadıkları'' da belirtildi. 
     New York, beyazlar, Asyalılar ve hispaniklerin kendi aralarında gruplaşarak yaşadıkları kentlerin tipik bir örneğini oluşturuyor. ABD'de 2000 yılında yapılan nüfus sayımı, siyah, hispanik ve Asya kökenlilerin nüfuslarının, beyazlara oranla çok daha hızlı arttığını ortaya çıkardı. Bu arada, nüfus sayım bürosu hispaniklerin ayrı bir ırk değil bir ''etnik grup'' olduğunu belirtti. Büro yetkilileri, hispaniklerin her ırktan olabileceklerini söylediler. Raporda, siyahların diğer gruplarla en fazla iç içe yaşadıkları kentlerin ise ABD'nin güneyinde bulunduğu belirtiliyor. 




</TEXT>
</DOC>
