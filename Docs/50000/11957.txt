<DOC>
<DOCNO> 11957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/18/son/soneko04.html </URL>
<DATE> 2001/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Türkiye'nin parasal kazayı atlatması için dış destek şart" 
</HEADLINE>
<TEXT>

     Devlet Bakanı Kemal Derviş, bu akşam G-7 ülkelerinin büyükelçilerine yönelik düzenlenecek yemekte, Türkiye'nin bu parasal kazayı atlatması için makul ölçüde ve hızla dış desteğe ihtiyacı olduğunu anlatmaya çalışacağını söyledi. 
     Derviş, Devlet Bakanı Tunca Toskay ve Maliye Bakanı Sümer Oral ile birlikte Ankara Oteli'nde yediği çalışma yemeğinin ardından yaptığı açıklamada, çok iyi bir çalışma yemeği olduğunu kaydetti. Özellikle ihracatın lokomotif olduğunu vurgulayan Derviş, mutlaka ihracat yapılması gerektiğini belirterek, ihracatta alınabilecek tedbirleri görüştüklerini kaydetti. Kamu maliyesinin bütün dengesi konusunda Maliye Bakanı Oral'dan bilgi aldığını söyleyen Derviş, ''İleriye dönük olarak çalışmaları konuştuk'' dedi. 
     Derviş, bu akşam G-7 geliş 7 batılı ülke, ABD, Japonya, Almanya, Fransa, İngiltere, İtalya ve Kanada ülkelerinin büyükelçileri, Uluslararası Para Fonu IMF ve Dünya Bankası temsilcilerinin katılımı ile düzenlenecek akşam yemeği ile ilgili bir soru üzerine de, onlara çalışmalarla ilgili bilgi verileceğini kaydederek, ''Türkiye'nin gerçekten bu parasal kazayı atlatması için makul ölçüde ve hızlı dış desteğe ihtiyacı olduğunu da kendilerine çok açık bir şekilde, tutarlı bir program çerçevesinde anlatmaya çalışacağım'' dedi. Yurtdışından sağlanacak kaynağın büyüklüğü ile ilgili bir soru üzerine Derviş, şu anda rakam vermek durumunda olmadıklarını, öncelikle çerçeve anlaşması üzerinde çalıştıklarını söyledi. 
     Programdaki parasal büyüklükler konusunda çalışmaların sürdüğünü anlatan Derviş, yarın sabah ekonomi bürokratları, Merkez Bankası Başkanı ile birlikte bir açıklama yapabileceklerini, ilk aşamada çerçeve anlaşması üzerine çalıştıklarını, yani programın çerçevesini oluşturmaya çalıştıklarını kaydetti. Derviş, ''Toplumun çeşitli kesimleriyle daha ayrıntılı görüşmemiz, toplumun desteğini almamız gerekiyor hükümet olarak. Onun için son programın ortaya çıkması için biraz daha zamana ihtiyaç duyuyoruz'' dedi. Kemal Derviş, bir gazetecinin Bankacılık Düzenleme ve Denetleme Kurulu'nun BDDK açıklamasının hatırlatması üzerine de, ''Yorum yapmıyorum, yapmayacağım'' dedi. 




</TEXT>
</DOC>
