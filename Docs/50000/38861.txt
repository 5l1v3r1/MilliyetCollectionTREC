<DOC>
<DOCNO> 38861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/guncel/gun02.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özge Teğmen 'havada kalan eşitliğe' ders verdi 
</HEADLINE>
<TEXT>
Göklerde bir ilk 
4.00 üzerinden 3.88 notla Hava Harp Okulu'nu birinci bitiren Özge Özel, 230 erkek arkadaşını geride bıraktı 
     UTKU ÇAKIRÖZER Ankara 

     Deniz Harp Okulu'nu 1962'de birincilikle bitiren Nihal Gökçakın'ın ardından 39 yıl sonra Özge Özel isimli öğrenci, bu kez Hava Harp Okulu'nda aynı başarıyı gösterdi. Özge, okula giriş için kız ve erkek öğrencilere "farklı puan" uygulayan Hava Harp Okulu'ndaki 230 erkek arkadaşını geride bıraktı. 
     Erzincan 3. Ordu Komutanlığı'nda görev yapan Albay Reşit Özel'in kızı olan Özge Özel, 1997'de girdiği Hava Harp Okulu'nda dört yıllık eğitimini tam not olan 4.00 üzerinden 3.88 not ortalamasıyla bitirdi. Harp Okulu'nda elektronik bölümünü seçen Özel, 29 Ağustos'ta İstanbul'da yapılacak törenle teğmenlik yıldızının yanı sıra elektronik mühendisliği diplomasını da alacak. 
     Özel'in kız ve erkekler arasında ayrımcılık yaptığı iddiasıyla eleştirilen Hava Harp Okulu'nu 230 erkeğin önünde bitirmesi de ayrı bir anlam taşıyor. Hava Harp Okulu'nda bu yıl diğer harp okullarında görülmeyen bir uygulama başlatılarak okula girmek isteyen erkekler için giriş koşulu olarak belirlenen ÖSS'de 145 puan alma zorunluluğu, kız öğrencilerde en az 160 puan olarak belirlendi. 
     Deniz Harp Okulu'nda 145, Kara Harp Okulu'nda ise 150 puan olan baraj notu kız ve erkekler için değiştirilmezken, Hava Harp Okulu'na girişte iki cins arasında farklı puan istenmesi kamuoyunda "cinsiyet ayırımcılığı" değerlendirmesine yol açtı. 
     Türk havacılığında ve Hava Harp Okulu tarihinde bir ilke imza atan Özge Özel, Türk Silahlı Kuvvetleri tarihine de "harp okullarından birini birinci tamamlayan ikinci kadın" olarak geçti. Kara Harp Okulu tarihinde bugüne kadar hiçbir kız öğrenci birinci olamazken, Deniz Harp Okulu'nda 1962'de Nihal Özçakın birinci oldu. 
     1962'de Deniz Harp Okulu'nu birincilikle bitirerek tarihe geçen ve diplomasını dönemin Genelkurmay Başkanı Cevdet Sunay'ın elinden alan emekli albay Gökçakın, kendisinden 40 yıl sonra aynı başarıyı elde eden Özge Özel'in aldığı sonucu şöyle değerlendirdi "Gurur duydum. Türk kadınının hakkı olan yeri alacağını ispat etti. İnşallah generalliğini, kuvvet komutanlığını görürüz." 
     
     Savaş pilotu olacak 
     Harp okulu birincisi Özel'in de Türkiye'nin ilk kadın F16 pilotu Berna Şen ve F - 16 eğitimini birincilikle bitiren Burcu Kalpakçı gibi F - 16 pilotu olmak istediği öğrenildi. Özel, 29 Ağustos'ta teğmenliğe terfi ettikten sonra İzmir'e uçuş okuluna gidecek. İzmir'deki eğitim sonrasında hangi uçakta uçacağı belirlenecek Özel 2004 yılından itibaren Hava Kuvvetleri filolarında savaş pilotluğu yapacak. 
     



 GÜNCEL 
















</TEXT>
</DOC>
