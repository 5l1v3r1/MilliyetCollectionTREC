<DOC>
<DOCNO> 32990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/ygok.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs 
</HEADLINE>
<TEXT>

     BİLGİN GÖKBERK Köyün Delisi 

     Efes’le Koraç’ı alırken zirvedeydi. Kaybedecek bir şeyi yoktu. Cesurdu, yürekliydi. Basketbolun adeta Fatih Terim’iydi. Methiyeler düzüyorduk ve tabii dosttuk. Kupayı alınca değişti. Artık kaybedecek şeyleri vardı. Korkmaya başladı. Eleştirilerden ve eleştirenlerden rahatsız oldu. İnişe geçti. Hatta düşüşe. Sanki Şenol Güneş oldu. Etrafını dalkavuklar sardı. Pembe gazetesi yoktu ama pembe yazarları vardı. Bu koro her gün ona MFÖ’nün şarkısını söylüyordu. Her şeyi sen bilirsin. En uzağı sen görürsün. En güzel kızı, pardon kupayı sen kaptın. Sen neymişsin be abi. Bir maç sonrası Efes’le yolları ayrıldı. Üstelik hiç de hak etmediği bir şekilde. Kendisine bu kadar emeği geçen, basketbolu bir dönem sırtlayan, Avrupa’daki en büyük başarılara imza atan hoca, hiç de zarif olmayan bir şekilde Efes’ten uzaklaştırıldı. Milli Takım’ın başına geldi. Gelelim sadede. Eleştirilerden kaçması, kulağını tıkaması, kendi pembe dünyasında yaşaması, Efes’teki trajedik sonla Milli Takım’da da karşılaşmasından korkuyoruz. Aydın Örs olarak her türlü tavır içinde olabilir. Ama Milli Takım sorumlusu ülkenin, Türkiye’nin takımı, yani benim de takımımın başı olarak kapris yapmaya, kendini eleştirenlere, kendisinden farklı düşünenlere tavır almaya hakkı ve lüksü yok. Mesela Süper Suport’taki açık oturum. Basketbol yazarları, milli takım sorumluları, menajeri, hatta federasyon başkanı vardı. Konu Avrupa Şampiyonası’ydı. Sadece Örs yoktu. "Nezle olmuş" dediler. Basketbol felç olmuştu. O hala kendi nezlesini düşünüyordu. Üstelik bu görevi basketbol aşkına da yapmıyor. Federasyon bütçesindeki birkaç delikten biri de onun kontratından dolayı. Müthiş bir kadro. Atıcısı, tutucusu, oyun kurucusu, uzunu, kısası, bugüne kadar olanların en iyisi, en heyecan vericisi. Üstelik altında üç birinci sınıf asistan. Ve tabii onların yanında her derde deva sevgili Hakyemez. Eski Örs’ü istiyoruz. Kendine güvenen, cesur, korkmayan, yürekli, çalışkan, büyük hedefleri olan. İlk beş diyen değil, şampiyon olmak istiyorum diyen Örs’ü. Aydın Örs belki buna inanmayacak ama bir şeyi samimi olarak çok istiyorum. Efes’teki inişini Avrupa Şampiyonası’nda Milli Takım’la çıkışa çevirmesini. Böylece hem o, hem Milli Takım, hem de Türk basketbolu kazanacak. 
     
Bir örnek      FATİH Terim, Milli Takım sorumlusu olsaydı. Altında da Mustafa Denizli, Erdoğan Arıca ve Sakıp Özberk... Ne düşünürdünüz Aydın Örs ve ekibi için de aynı şeyleri düşünün. Aydın hocanın lüksünü daha güncel bir örnekle anlatalım istedik. 
     
SERİ İLANLAR      Pazartesi - Çarşamba 09.30 - 10.00 Radyo D’de, Cuma’ları ise Milliyet’teyiz Başka şubemiz yoktur . İmza Köyün Delisi 
     
Bir kısım G.Saray taraftarına      Bana gelen faks ve e - maillerin içeriği Galatasaray’ın futbol takımı ve amatör branşları gibi Galatasaray’ın bir kısım taraftarının da su aldığını gösteriyor. Senin gibi Galatasaraylı’nın ben anasını ....... diye başlıyorlar, babasını diye bitiriyorlar. Peki size benden bir soru. Size 13 kupa kazandıran, Galatasaray’dan başka takımda oynamayan kaptanınız, üstelik kongre üyeniz Fatih Terim’i gönderirken neredeydiniz Bana karşı gösterdiğiniz tepkilerin onda birini o yönetime gösterseydiniz Fatih Terim şu anda Milanello’da değil, Florya’daydı. Hiç kupa kazandırmadığı, üstelik üç - dört ay çalıştırdığı Fiorentina’dan ayrılırken Fiorentinalı taraftarların Gorri’ye gösterdiği tepkinin yarısını bile göstermediniz, gösteremediniz. Peki ben de size şimdi desem ki ben de sizin gibi taraftarın ....... ........ Haksız mı olurum Bana faks ve mailleriyle destek veren ve beni haklı bulan ve ne olur devam edin, doğruları yazıyorsunuz diyen gerçek Galatasaraylı taraftarlara da teşekkür ediyorum. 
     
Gorri mi, Gorriler mi      FATİH Terim, Gorri’den kurtuldu. Oh diyor herkes. Gorri’den kurtuldu ama Gorrilere yakalandı. Firenze’de bir Gorri vardı, Milanello’da kapıcılar, bakıcılar, bahçıvanlar bile birer Gorri. Haberiniz olsun. Bir Gorri’den bir sürü Gorri’ye. Terim’in de Allah yardımcısı olsun. Şuraya bakın. Faruk Süren, Gorri, Berlusconi. Yağmurdan kaçarken doluya tutulmak bu olsa gerek. 
     
F.Bahçe ve IMF      Hepimizin IMF’si var. IMF’leri seviyoruz. Ama devletin IMF’sine kızıyoruz. Kiminin anası, babası, kiminin kocası, dostu, postu, iç güveysinin karısı, kaynanası, jigolo oğlanın yaşlı başlı ablası, mankenin şarkıcının, şişman, göbekli ayısı, pardon dayısı veya para babası. Fenerbahçe’nin de bir IMF’si var. B.A.Y Başkan Aziz Yıldırım . Gazetede bir haber. "Fenerbahçe’nin en aziz transferi". Mert Meriç, sezonun en iyi transferi Aziz Yıldırım demiş ve ilave etmiş, "Çok iyi bir insandır." Fenerbahçe ailesi de Mert Meriç’ten farklı düşünmüyor. Onlara göre de Başkan iyi insan. Hoş sohbet. Aile babası. Temiz kalpli. Çalışkan, falan filan. Herkes kenarından teğet geçiyor. Kimse çıkıp "bizde para yok, para onda. Onun için o olmazsa olmaz," demiyor, diyemiyor. Allah korusun. Aziz Yıldırım yarın sıfırı tüketse öbür sayılan özelliklerinden dolayı Başkan kalabilecek mi Bırakın Başkan kalmasını, hoş sohbet ve iyi insan olması sosyal tesislerde yemek yemesine bile yetmeyecek. Aziz Yıldırım cin gibi. Üstelik akıllı. Gırgırını geçiyor. Gidiyorum deyip hanyayı, geliyorum deyip Konya’yı gösteriyor. Veya önce cehennemi, sonra cenneti. Rest güzeldi. Tabii göremediler. Tebrikler Aziz Yıldırım. İlk gerçek şirketleşmeyi de başarmış oldun. Kağıt üzerinde şirketleşemesen de artık Fenerbahçe’yi kendi şirketin gibi yöneteceksin. 
     
F.Bahçe ve Derviş      AZİZ Yıldırım, kardeşi Ali Yıldırım’a muhasebeyi emanet etmiş. Ortalık birbirine girmiş. Muhasebe dedikleri zaten kendi parası. Yani parasını kardeşine emanet ediyor. Ne var bunda Ne yapacaktı yani Parayı ben vereyim, siz çarçur edin mi diyecekti Komik olmayın. Hamdi Akın röportajında söyledi. En çok parayı o verdiği için en çok da o çalışıyor. Çünkü para onun. Bu kadar basit. Aynısını IMF yapmıyor mu Aziz Yıldırım IMF ise kardeşi de Derviş. Ve ufak ufak Fenerbahçe’deki Öksüz ve Yalovalar’ı ayıklıyorlar. Baksanıza koca efsanevi karizmatik Başkan Ali Şen’e bile yapacak iş kalmadı. O da sıkıntıdan Hülya Avşar ve Kaya Çilingiroğlu’na el atıyor. Onları barıştırıyor. 
     



 SPOR 

























</TEXT>
</DOC>
