<DOC>
<DOCNO> 13973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/31/son/sontur05.html </URL>
<DATE> 2001/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi şeyler de oluyor, Türk doktorun Avrupa'daki büyük başarısı... 
</HEADLINE>
<TEXT>

     Ankara Üniversitesi Tıp Fakültesi Hematoloji-Onkoloji Bilim Dalı Öğretim Üyesi ve Ankara Numune Hastanesi Kemik İliği Transplantasyon Ünitesi Sorumlusu Doç. Dr. Taner Demirer, Avrupa Kemik İliği Transplant Konseyi'nin EBMT ''Solid Tümör Grubu Başkanlığı''na seçildi. 
     Hollanda'nın Maastricht kentinde yapılan başkanlık oylamasına, Avrupa'nın çeşitli ülkelerinden200 kemik iliği transplant merkezi direktörü katıldı. Bu oylamada en çok oyu alan Doç. Dr. Demirer, 6 yıllık süre için, EBMT Solid Tümör Grubu Başkanlığı'na getirildi. 
     Göreve Türk doktor Doç. Dr. Demirer'in seçilmesiyle, İtalya'da bulunan Grup Başkanlığı Ankara'ya taşınacak. Doç. Dr. Taner Demirer, göreve seçilmesinin kendisi ve Türkiye için büyük önem taşıdığını söyledi. 
     Avrupa'da bulunan 426 kemik nakil iliği merkezinde yapılan meme, akciğer, over ve testis tümörü gibi solid tümörlerdeki nakil uygulamalarından ve bunlarla ilgili bilgilerin toplanması ve koordine edilmesinden sorumlu olacağını belirten Doç. Dr. Demirer, görevini başarıyla yerine getireceğine inandığını kaydetti. 
     Avrupa Kemik İliği Konseyi'nin birçok bilimsel ve sosyal konularda karar mekanizması olarak rol oynadığına dikkati çeken Doç. Dr. Demirer, ''Bu, Avrupa Birliği'ne girme yolunda olan ülkemizin bilimsel kariyerinin yükseltilmesi yolunda atılmış önemli bir adımdır. Bundan mutluluk duyuyorum'' diye konuştu. 
     
     



</TEXT>
</DOC>
