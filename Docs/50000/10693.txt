<DOC>
<DOCNO> 10693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/spor/spo02.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BALİC OYNUYOR 
</HEADLINE>
<TEXT>

Mustafa Denizli, uzun bir aradan sonra Boşnak oyuncuyu Antalyaspor karşılaşmasında ilk on birde sahaya sürecek 
     YUSUF KOBAL 

     SARI - Lacivertli takımın Boşnak yıldızı uzun bir aradan sonra Antalyaspor maçında ilk on birde sahaya çıkacak. Teknik Direktör Denizli ile arasındaki buzları eriten Balic, hazır olduğunu bildirip hocasından görev istedi. Uzun süredir yedekte bekleyen Boşnak oyuncu Denizli ile yaptığı görüşmede "Kendimi çok iyi hissediyorum. Sakatlığım tamamen geçti. Bana şans verin" dedi. 
     MUSTAFA Denizli’nin bu haftaki çalışmalarda da oldukça hırslı gözüken Balic’e, Rapajic ve Johnson’un yokluğunda şans tanıyacağı belirtildi. Antalyaspor maçının kadrosuna alınması beklenen Andersson ise ayağındaki ağrıların artması yüzünden dün Acıbadem Hastanesi’nde kontrolden geçti. Doktorlar, ameliyattan sonra bu tür şikayetlerin görülebileceğini, ciddi bir sorunun bulunmadığını açıkladı 
     ANDERSSON, Denizli tarafından kampa alındı. İsveçli futbolcu pazar günü yarın yapılacak son testlerden sonra kadroya girme konusunda kararını kendisi verecek. Bu arada adalesinden sorunu olan Mustafa Doğan’a da dün MR çekildi. Tecrübeli oyuncunun Antalyaspor maçında oynayabileceği bildirildi. Sarı - Lacivertli takımın dünkü çalışmasına katılmayan Rüştü’nün de takımdaki yerini alacağı ifade edildi. 
     
Denizli dikkat çekti      FENERBAHÇE Teknik Direktörü Mustafa Denizli dün futbolcularına bir dizi uyarıda bulundu. Aradaki puan farkı nedeniyle kimsenin rehavete kapılmamasını isteyen tecrübeli teknik adam daha hiçbir şeyin bitmediğini söyledi. Denizli, "Antalyaspor’u sakın küçümsemeyin. Nasılsa iç sahada kazanırız. Seyirci arkamızda. Şans bizden yana. Fark atarız demeyin. Tüm gücünüzü ortaya koyun. bu maçtan da üç puanla ayrılın" diye konuştu. Fenerbahçe dün yaptığı çalışmadan sonra kampa girdi. 
     
Johnson-Uche karşı karşıya      DÜNYA Kupası Afrika 2. Grup eleme maçında bugün Gana - Nijerya karşı karşıya gelecek. Fenerbahçe’nin Ganalı futbolcusu Johnson ile Nijeryalı oyuncu Uche bu kez birbirlerini yenebilmek için mücadele verecekler. Öte yandan Sarı - Lacivertli takımda sarı kart sınırında bulunan Mirkoviç, Lazetic, Balic, Rapajic ve Mustafa Doğan ikaz edildi. 
     


 SPOR 

























</TEXT>
</DOC>
