<DOC>
<DOCNO> 4978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sondun09.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Libya "Tazminat ödemeyi düşünebiliriz" 
</HEADLINE>
<TEXT>

     Libya’nın Londra Büyükelçisi Muhammed Azavi, Lockerbie davasının temyiz süreci tamamlanınca, kurbanların ailelerine tazminat ödemeyi düşünebileceklerini söyledi. 
     Büyükelçi Azavi, BBC radyosuna verdiği demeçte, "Temyizin sonuçlanmasından sonra tazminatı görüşebiliriz. Güvenlik Konseyi’ne daha önce bildirdiğimiz gibi görevimizi yerine getireceğiz. Ancak bunu şu anda düşünmüyoruz" dedi. 
     Azavi, Libyalı Abdülbassit El Megrahi’nun suçlu olması durumunda tazminatı ödeyeceklerini, ancak temyiz sonuçlanana kadar hiçbir şeyin sona ulaşmadığını söyledi. 
     İskoçya’nın Lockerbie kasabası üzerinde Pan Am yolcu uçağını havaya uçurmaktan suçlu bulunan ve ömür boyu hapse mahkum olan Abdülbassit El Megrahi’nin avukatlarının temyize başvurması bekleniyor. 
     
     




</TEXT>
</DOC>
