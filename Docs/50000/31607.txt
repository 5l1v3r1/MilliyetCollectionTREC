<DOC>
<DOCNO> 31607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/siyaset/asiy.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
406 bin 896 dosya zamanaşımından kapatıldı 
</HEADLINE>
<TEXT>
Adalet zamanı aşamıyor 
Siyasi cinayetlerden, devleti dolandıranlara, hayali ihracattan, görevini kötüye kullananlara kadar açılan birçok kritik dava birer birer düştü 
     BELMA AKÇURA İstanbul 

     Türkiye’de siyasi cinayet işleyen, hayali ihracat yapan, görevini kötüye kullanan ve devleti dolandıranlara ilişkin açılan davaların çoğu "zamanaşımı" gerekçesiyle birer birer düşüyor. Adalet Bakanlığı verilerine göre, sadece 1999’da 406 bin 896 dosya zamanaşımı nedeniyle kapatıldı. 1986 - 1999 arasındaysa, ülke genelinde zamanaşamı nedeniyle kapatılan dosya sayısı yıllık ortalama 200 bin civarında. 
     Eski bakan ve işadamı Cavit Çağlar’ın naylon fatura davasının zamanaşımından düşmesinden sonra, Susurluk skandalının en önemli davalarından sayılan "kayıp silahlar" davasının da düşmesi, yargı kararlarını bu kez siyasilerin değerlendirmesine yol açtı. 
     
Önce hesap versinler      Emre Kocaoğlu ANAP Milletvekili 
     Türkiye’de yargılamak üzere kurulmuş bir kurum kendisi yargılanacak hale gelmiş. Zamanaşımından davaların düşmesi çok ağır ve kötü ihtimaller akla getiriyor. Herkese hesap soranlar önce kendileri hesap versin. Ciddi işleyen bir adalet mekanizması olsa, böyle garip karar veren yargıçların meslek hayatları boyunca verdikleri bütün kararları mercek altına almak lazım. 
     
Davam düştü ama      İsmail Hakkı Cerrahoğlu MHP Milletvekili 
     Yargıda düşen dava sayısı fazlaysa adalet mekanizmasını hızlandırmak gerekir. Türkiye’de birileri birilerinin dosyalarını zaman kaybına uğratamazlar ki. Sistemin yarattığı insan tipinde mutlaka ufak tefek, hislerine veya beklentilerine göre hareket eden insanlar var. Benim davam da düştü ama bunu ben söylersem hissi olur. Bunu aydın ileri görüşlü insanlara sormak lazım. 
     
Yargıda rüşvet var      Rıdvan Budak DSP Milletvekili 
     Cinayet, soygun, devlet elbisesini giyerek gasp, siyaset elbisesini giyerek hortumculuk yapan kişilerin ve bu kimliklere sahip kişilerin zamanaşımından daha çok yararlandıklarını görüyoruz. Bu durum da halkta, "Gücü olan yargılanmıyor. Her türlü kanunsuzluğu yapabiliyor" düşüncesi yaratıyor. Bu tür davaların bir kısmı bilerek bekletilmiştir. Görülen o ki, yargıya rüşvet girmiştir. 
     
Kamu vicdanı rahatsız      Mehmet Ali Şahin Bağımsız Milletvekili 
     Özellikle son iki örnek, kamuoyunun çokça üstünde durduğu davalardı. Bunların zamanaşımından ortadan kalkmaları kamu vicdanını son derece rahatsız etmiş, adaleti sarsacak hadiselerdir. "Adalet yerini bulmuyor" kanısı toplumda yaygınlaşırsa, bu çok ciddi bir tehlike olur. Bu konuda bir araştırma önergesi vereceğiz. 
     

</TEXT>
</DOC>
