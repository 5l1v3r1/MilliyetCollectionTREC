<DOC>
<DOCNO> 37324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/guncel/agun.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Mahallesi değişiyor 
</HEADLINE>
<TEXT>
Radikal solun arka bahçesi değiliz 
Gazi Cemevi, kamuoyuna, sadece sol örgüt militanlarının cenazelerinin kalktığı bir yer olarak yansıdı. Ancak, Cemevi, Alevi Sünni ve halkla devlet arasındaki ilişkileri güçlendiren bir role sahip 
     RUŞEN ÇAKIR İHSAN YILMAZ YOLUNU ARAYAN ALEViLiK - 2 

     İstanbul Gazi Mahallesi, 1995’teki provokasyon sonucu tam 17 kişinin hayatını kaybetmesiyle ülke gündemine yerleşti. O gün bugündür, büyük çoğunluğunu Alevilerin oluşturduğu mahalle ve buradaki cemevi, hep şiddet olaylarıyla birlikte anılır oldu. Halbuki Gazi Cemevi, sadece sol örgüt militanlarının cenazelerinin kalktığı yer değil. Cemevi, hem bölgede Alevi - Sünni kardeşliğini güçlendirme, hem de halkla devlet arasında yeniden iyi ilişkiler tesis etmede önemli bir rol üstleniyor. Gazi Cemevi, Halk Eğitim Merkezi ve İlçe Milli Eğitim Müdürlüğü’nün katkılarıyla, kapılarını gençlere açmış durumda. Kültür Bakanlığı, Cemevi Kütüphanesi’ne 8 koli kitap ve kursiyerlere kıyafet alınması için 3 milyar lira gönderdi. Sünniler de korkmadan cemevindeki kurslara gelmeye, cemlere girip kendilerine yanlış tanıtılan bir kültürü aracısız gözlemlemeye başladı. 
     
     Provokasyona gelmiyoruz 
     Hacı Bektaş -i Veli Kültürünü Tanıtma Derneği Gazi Cemevi Başkanı Hıdır Elmas, Gazi Mahallesi’nde yaşanan değişimle ilgili sorularımızı şöyle yanıtladı 
     "Gazi olaylarının ardından, halk psikolojik çöküntü yaşıyordu. Gazi’de oturan gençlere, sanki sabıkalıymış gibi iş verilmiyordu. Burası başka bir devletin mahallesi gibi görülmek istendi. Gazili, potansiyel suçlu durumuna düşmüştü. Bu, yavaş yavaş kırılıyor. Altyapımız düzelmeye başladı. Devletle toplum arasında köprü vazifesi görüyoruz. Sempozyumlar, seminerler düzenledik, sivil toplum örgütleriyle kampanyalar yaptık. Halkımız eskisi gibi hemen sokaklara koşmuyor. Kimsenin provokasyonuna gelmiyor. Artık uyandı, çünkü zarar gören hep kendisi oldu." 
     
     Gazili ne istiyor 
     "Yaşlımızdan gencimize kadar yaşamak istiyoruz, okumak istiyoruz, kültür sahibi olmak istiyoruz. Kahve kültürünü yok etmek istiyoruz. Biz Gazi’yi güzel bir mahalle durumuna getirmek istiyoruz. Bizim de yaşamaya hakkımız yok mu Ne olursunuz bizi bırakın, biz yaşamak istiyoruz." 
     "10 kilometre ötede polislere ateş ediliyor. Gazi’de silahlar patladı’ deniyor. Oranın Gazi’yle hiçbir ilgisi yok. Polis, asker hepsi bizim evladımız. İstiyoruz ki, biraz da güzelliklerimiz, olumlu yönlerimiz yazılsın. Medya, aydınlar gelip burayı görüp yaşasın. Kulaktan dolma laflarla insanların onurunu incitmesinler." 
     
     "Sahipsiz sürüyü kurt kapar" 
     Gazi Cemevi Başkanı Hıdır Elmas, "Alevi gençlerin, radikal sol örgütlerin tabanı olduğu iddiaları var ", sorumuzu da şöyle yanıtlıyor 
     "Sahipsiz sürüyü, ne yapar kurt Daha fazla dalar, daha fazla koparır, alır götürür. Başıboş insan ne olur Birileri kendine asker edinir. Zayıf yerinden değerlendirir, ondan sonra kullanır. Sahipsiz, eğitimsiz, ilgisiz kalırsanız, ya sokaklara düşersiniz, ya da birilerinin kucağına atılırsınız. Alevi gençliği sahipsiz kaldı. Ama, Alevi çocuğunu, kimse sol örgütlerin arka bahçesi gibi görmesin. Benim de çocuklarım var, hepsi işinde gücünde. Devletten arzumuz, kurslara biraz destek olsunlar. Buraları donatırsanız, bazı dar gelirli insanlara şemsiye açarsanız, onu kendi çatınızın altına alırsanız, birilerinin kucağına atmazsınız." 
     
     Cenazeler cemevinden kalkıyor 
     Sünni de olsa, bazı sol örgüt mensuplarının cenazelerinin, cemevlerinden kaldırıldığı iddiası için, Gazi Cemevi Başkanı Hıdır Elmas şöyle diyor "Birisi Tokat’taki cenazesini alıyor, Gazi Cemevi’ne getiriyorsa, cemevi Hayır kabul etmiyoruz’ demez. O kişinin son yolculuğu. Bizim düşüncemize göre, öbür dünyaya göç eden insana, en kutsal hizmeti verip uğurlamak gerekiyor. Kim olursa olsun, Müslüman olmasa dahi bu görevi yapmak lazım. Devlet, cenazenin oralardan buraya getirilmesine izin vermişse, benim de hizmet yapma imk nım varsa, bunu yaparız." 
     
Gazi’de açan çiçekler      GAZiLiYiM DEMiYORDUK Nurten Karakaş, 19 yaşında. Doğduğundan beri burada yaşıyor. Kursla kendisine yeni bir yön çizmiş. Artık amacı, konservatuvara gitmek. Gece gündüz demeden sınava hazırlanıyor. "Gaziliyim, demek istemediğim oldu. Özellikle iş aramaya gittiğimizde, Gazi’de oturuyorum’ demiyorduk. İnsanlar önyargılıydı. Zaman zaman Alevi - Sünni ayrımını hissettim. Bunu arkadaş çevremde de yapanlar oldu. Ama ben ayrım yapmıyorum" diyor. 
     DIŞARIDAN OKULU BiTiRECEĞİM Gönül Koç, 19 yaşında. Cemevinde bağlama öğreniyor. Ayrıca, bırakmış olduğu okulunu dışardan bitirmeyi planlıyor. Onun da hedefi, konservatuar. 8 yıldır Gazi’de oturuyor. Taksim’de bir türkü barda çalışıyor. İnsanlar arasındaki ayrıma o da şahit olmuş. "Amacım müzikte yükselmek" diye konuşuyor. 
     KORKANLAR OLUYOR Özlem Koç, 21 yaşında. İlkokuldan beri türkü söylüyor. Müzik onun için her şey. Kursa devam ediyor. Bazı konserlere gidiyor. Gazili bir genç kız olmanın sıkıntısını o da yaşamış. "Bizden korkan oldu ama biz aslında Gazili olmaktan memnunuz. Kırılması gereken bir önyargı ve yanlış tanıma var sadece." 
     GAZi’YE YARARLI OLMAK İSTiYORUM Elif Bozoklu, 19 yaşında. Giresunlu bir ailenin kızı. Çalışmıyor ve 1.5 yıldır kursa geliyor. Ailesinde müzikle uğraşan kimse yok. Önceleri babası, bağlama dersi almasına karşı çıkmış. "Babamla mücadele edip kazandım. Şu anda sorun yok, onlar da memnun. Cemevi’nde olmasının ikna edici rolü oldu. Yararlı olmak istiyorum Gazi’ye" diyor. 
     
Sünni baba - kız cemevi kursunda      Fotoğraf Selahattin Sevi 

     Gazi Cemevi’ndeki kurslara Alevi - Sünni ayrımı olmadan herkes katılıyor. Sultançiftliği’nde oturan 43 yaşındaki Sünni kökenli Şerif Açıl ile beraber kursa geldiği kızı da bunlardan sadece ikisi. 2.5 aydır bağlama kursu gördüğünü söyleyen Açıl, "Hocamız çok iyi. Özel kursa gitsem, bu kadar başarılı olamazdım. İlk önce ben başladım, baktım ortam iyi, kızımı da getirdim. Burası sadece eğitim veriyor. Ayrım söz konusu değil. Başı kapalı kızlar da burada kursa geliyor" diyor. 
     

</TEXT>
</DOC>
