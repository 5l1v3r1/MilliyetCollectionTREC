<DOC>
<DOCNO> 8438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sontur25.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşüt operasyonu davasında Yasin Altınbaş dışında 4 sanığa tahliye 
</HEADLINE>
<TEXT>

     Hayali ihracata yönelik başlatılan ve kamuoyunda ''Paraşüt Operasyonu'' olarak bilinen çalışma kapsamında yakalanan 30 kişinin yargılandığı davada, Doğal Altınbaş Holding Yönetim Kurulu Başkanı Yasin Altınbaş ve gıyabi tutuklu 2 kişi dışında tutuklu kalmadı. Adana DGM, tutuklu sanıklardan 4'ünü daha tahliye etti. 
     Adana 1 No'lu DGM'deki bugünkü duruşmada, tutuklu sanıklar Yasin Altınbaş, Recep Kayar, Mustafa Kemal Akay, Remzi Horzum ve Fatih Ağcakala ile tutuksuz sanıklar Melahat Özyürek, Mehmet Doğan, Aydın Güneş ve Semih Dönmez hazır bulundu. Diğer tutuksuz sanıklar duruşmaya katılmadı. 
     Mahkeme heyeti, sanıklar ve avukatlarından, Gümrük Müsteşarlığı Teftiş Kurulu Başkanlığı'nın yaptığı soruşturma sonucu gönderdiği 6 klasörlük dosya ve raporla ilgili görüşlerini sordu. 
     Sanık Yasin Altınbaş'ın avukatlarından Erdal Merdol, raporun deliller değerlendirilmeden, kanıtlar ortaya konulmadan yazıldığını, bu nedenle gerçekleri ifade etmediğini savundu. 
     Avukat Merdol, müvekkili Yasin Altınbaş hakkındaki ''hayali şeker ihracatı'' ile ilgili suçlamanın da gerçeği yansıtmadığını iddia ederek şöyle konuştu 
     ''Müvekkilim, söz konusu şekeri Suriye'ye ihraç etmiştir. Ancak Suriye, bu şekerleri Birleşmiş Milletler ambargosunu delerek el altından Irak'a sattığı için kayıtlarında görülmemektedir. Bu konuda Suriye'nin tuttuğu kayıtlar gerçekçi değildir.'' Avukat Ziya Yergök ise Yasin Altınbaş'a ait olan ve depolarda bulunan pirinç, çay, yağ gibi gıda maddelerinin mahkemece satışına karar verildiğini, bunların bir kısmının, piyasa değerinin çok altında fiyatla satıldığını ve müvekkilinin mağdur olduğunu ifade ederek, satışların durdurulmasını istedi. Avukat Yergök, ayrıca satışlardan elde edilen ve bankalarda faizsiz olarak tutulan paraların faizle değerlendirilerek değer kaybının önlenmesi yolunda karar verilmesini istedi. 
     Avukatlar, suçsuz olduklarını ifade ederek müvekkillerinin tahliyelerini talep ettiler. Mahkeme heyeti, Yasin Altınbaş'a ait malların satışından elde edilen gelirlerin tek bir devlet bankasında toplanarak en yüksek mevduat faizi oranında değerlendirilmesini kararlaştırdı. Heyet ayrıca sanıklar Mehmet Emin Altınbaş ile Kemal Özsönmez'in gıyabi tutukluluk hallerinin devamına, tutuklu sanıklardan Recep Kayar, Mustafa Kemal Akay, Remzi Horzum ve Fatih Ağcakala'nın 1'er milyar lira kefaletle tahliyesine, Doğal Altınbaş Holding Yönetim Kurulu Başkanı Yasin Altınbaş'ın ise tutukluluk halinin devamına karar vererek duruşmayı erteledi. 




</TEXT>
</DOC>
