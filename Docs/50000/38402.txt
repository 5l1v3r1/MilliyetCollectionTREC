<DOC>
<DOCNO> 38402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sondun03.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mc Donald's'ı 13 milyon dolar dolandıran çete çökertildi.. 
</HEADLINE>
<TEXT>

     Fastfood zinciri McDonalds ile işbirliği yapan Federal Soruşturma Bürosu FBI yetkilileri, McDonalds'ın promosyon oyunlarına son 6 yıldır hile karıştırarak haksız kazanç elde eden bir suç çetesini çökertti. 
     FBI, çetenin, 1 milyon dolar ve diğer önemli tutarlardaki ödülleri olan yarışma oyunlarının sonuçlarını hile yoluyla düzenleyerek, kazanılan parayı grubun üyeleri arasında paylaştırdığını öne sürdü. 
     Çetenin bu yolla 13 milyon dolardan fazla ödül kazandığı belirtilirken, McDonalds'ın ''Monopoly'' ve ''Kim Milyoner Olmak İster'' adlı oyunlarındaki büyük ödülleri hakkıyla kazanan olup olmadığının bilinmediği ifade edildi. 
     Şimdiye kadar 8 kişinin tutuklandığı kaydedilirken, yetkililer, dolandırıcılığın merkezinde, McDonalds'ın oyun promosyonları ve güvenlikle ilgilenmek üzere görevlendirdiği Simon Pazarlama Şirketi'nin güvenlik memuru olan 58 yaşındaki Jerome Jacobson'un bulunduğunu söylediler. 
     Florida eyaletinin Jacksonville kentindeki federal mahkemeye yapılan şikayette, Jacobson'un ödül kazanan oyunlarla ilgili bilgilere sahip olduğu, bu bilgileri dostları ve iş ortaklarına dağıttığı ve kazananların daha sonra Jacobson ve ortaklarına para ödediği kaydedildi. 
     Bu arada, Simon Pazarlama Şirketi'nin bağlı olduğu Simon Worldwide, yaptığı açıklamada, McDonald's ve konuyu inceleyen diğer tüm kuruluşlarla işbirliği yapacağını bildirdi. 
     Tutuklanan 8 kişinin, dolandırıcılıkla suçlandığı belirtilirken, FBI'ın diğer şüphelilerin peşinde olduğu kaydedildi. 






</TEXT>
</DOC>
