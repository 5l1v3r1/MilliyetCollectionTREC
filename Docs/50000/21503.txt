<DOC>
<DOCNO> 21503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/spor/yuru.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Nankörlüğün böylesi 
</HEADLINE>
<TEXT>

     ÖMER ÜRÜNDÜL 

     Fenerbahçe ile Galatasaray’ın ligin son üç haftasına sadece bir gol averaj farkıyla puan puana girmeleri, Gaziantep’in Beşiktaş ile üçüncülük mücadelesi yapmanın yanında ikinciliği kovalaması geçtiğimiz hafta içi tansiyonu yükseltti. Alışılmış karalama politikaları hemen gündeme geldi. Bilhassa Fenerbahçe ile Galatasaray’ın rakiplerini yenip, yenemeyecekleri değil, ne kadar gol atacakları tartışıldı. 
     Ancak pazar gecesi son derece onurlu maçlara sahne oldu. Fenerbahçe, küme düşmüş Erzurum karşısında ecel terleri dökerek üç puana ulaşabildi Ankaragücü, zor koşullarda yüreğini ortaya koyarak Galatasaray’ı yendi. Gaziantep’in ligde en iyi dereceyi almasını en çok arzu edenlerden Trabzonspor, rakibine deplasmanda çelme taktı. Ligin ikinci yarısının Adanaspor ile birlikte en başarısız takımı Gençlerbirliği de Beşiktaş’ı devirdi. Bu onurlu mücadelelerde hakemler de onurlu yönetimler sergilediler. Şimdi çok merak ediyoruz. Çirkin dedikodular üretmeyi alışkanlık haline getirenlerin birazcık olsun yüzleri kızardı mı 
     Ali Sami Yen Stadı’nda seyircinin hakeme ve rakip takım futbolcularına yaptıkları taşkınlıkları yadırgamadık. Çünkü tribün anarşisi bilhassa kritik maçlarda bütün stadlarda sergileniyor. Gereken cezai işlemler de uygulanmadığı için maalesef süratle yol alıyor. 
     Bizi esas üzen seyircinin 90 dakikanın bitiminde Galatasaraylı futbolculara hakaret etmeleri ve pet şişe yağmuruna tutmalarıydı. Galatasaray geçen sene inanılmazı başarıp, UEFA Kupası’nı kazandı. Real Madrid gibi bir Dünya devinden Süper Kupa’yı kaptı. Şampiyonlar Ligi’nde iki grup geçip, çeyrek final oynadı. Dört senede üst üste lig şampiyonu olup, rekor kırdı. Maddi sıkıntıları da göz önünde bulundurursak, iki senedir bu büyük başarılara imza atan, üç günde bir maç yapmasına rağmen sahada savaşan futbolculara bağırlarına basıp, teşekkür etmek yerine, kafalarına şişe attılar. Herhalde nankörlüğün böylesi Dünya’da bugüne kadar eşine rastlanmamış bir olaydır. 



 SPOR 



























</TEXT>
</DOC>
