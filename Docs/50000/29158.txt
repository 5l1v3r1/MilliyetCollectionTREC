<DOC>
<DOCNO> 29158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sontur09.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistler ne yer, ne içer 
</HEADLINE>
<TEXT>

     Turizm Antalya ekonomisinin bel kemiği olma özelliğini sürdürüyor. Antalya'da en büyük alış-veriş turistler için yapılıyor. 
     Akdeniz Turistik Otelciler Birliği AKTOB Başkanı Ahmet Barut, Antalya'daki turistik tesislerin bir yıllık tüketiminin 1.5 miyar dolar cıvarında olduğuna dikkati çekerek, ''Antalya'daki turist otelden hiç çıkmasa da, Antalya esnafına yaklaşık 1.5 milyar dolar para bırakmaktadır. Çünkü oteller, yiyecekten içeceğe, havlusundan otel onarımına kadar her şeyi turist için harcıyor. Bu harcamalar da Antalya esnafına gitmektedir'' dedi. 
     Otellerin masrafının küçümsenmeyecek kadar büyük olduğuna işaret eden Barut, otellerin bir sezonda ikişer takım bardak, tabak, havlu, çarşaf, masa örtüsü gibi gideri olduğunu, her yıl otelde tamirat yaptığını, bu iş 6 ğ yapılırken boyacısından, marangozuna kadar bir çok esnafın yararlandığını, otel içindeki derici, kuyumcu gibi esnafın da ayrıca satış yaptığını belirtti. 
     Kim demiş para harcamıyorlar diye 
     ''Turist otelden dışarı çıkmadığı için para harcamıyor'' gibi sözlere katılmadığını da kaydeden Ahmet Barut, şunları söyledi 
     ''Turistin Antalya ekonomisine 4 milyar dolar katma değer katkısı var. Bu paranın 1.5 milyar doları otellerde turistler için harcanmaktadır. Yiyecekten, içeceğe, havlusundan, otel onarımına kadar bir çok alanda para harcanmaktadır. Bu paralar esnafa gitmektedir. Turist hiç otelden ayrılmazsa da bu para esnafa harcanıyor. Ama turistlerin hediyelik eşya, deri, kuyum gibi harcamaları azaldı. Turist dışarı çıktığında da hanutçular taraından rahatsız ediliyor. Bunun nedeni de derici, kuyumcu gibi esnaf sayısının aşırı derecede artmasıdır. Çok olduğu için esnafa düşen payda az oluyor.'' 
     Ahmet Barut, Antalya'daki turistik tesislerin bir yıl içinde 500 milyon dolarlık et ürünleri, 40 milyon dolarlık sebze, 20 milyon dolarlık hububat, 50 milyon dolarlık meşrubat tükettiğini, otel demirbaşı, onarım gibi tüketimler ile birlikte turistler için bir yılda 1.5 milyar dolara yakın harcama yapıldığına işaret etti. Barut, turistlerin bir sezon içinde tükettiği yiyecek ve içecek miktarını ise şöyle açıkladı 
     ''Turistin bu yıl 14 bin ton kırmızı et, 12 bin ton tavuk, 3 bin ton hindi, 10 bin ton süt, 2500 ton tereyağı, 10 bin ton yoğurt, 1500 ton kaşar peyniri, 2500 ton reçel ve bal, 5 bin ton beyaz peynir. 80 bin ton sebze ve meyve, 10 bin ton pirinç, 10 bin ton makarna tüketeceği hesaplanıyor. Daha yüzlerce kalem mal tüketilecek. Turizmde tüketim iç pazara göre farklıdır. Birinci kalite mal tüketilir. Türkiye'de hindi eti tüketimi kırmızı ete göre 20'de birdir. Turizm pazarında ise dörte birdir. Bunun nedeni ise deli dana korkusudur. Deli dana korkusu yüzünden turistler hindi eti tüketimini artırıyor.'' 
     Antalya'da bu yıl başta rakı olmak üzere 100 trilyon liralık tekel ürünü satılmasının beklendiğini kaydeden Barut, şunları kaydetti 
     ''Tekelin satışının yüzde 65'i sigaradır. Yani 65 trilyon liralık sigara, 27 trilyon liralık rakı, 8 trilyon liralıkta şarap, cin,votka gibi içecekler tekel tarafından bu yıl satılacak. Antalya yöresinde meşrubat tüketimi de çok fazladır. Türkiye'de yılda kişi başına 70 şise meşrubat tüketiliyor. Dünyada ortalama 110 şişe tüketilirken, Antalya'da ortalama 150 şişe meşrubat tüketilmektedir. Ancak bu yıl meşrubat fiyatlarının yüksek olması nedeniyle geçen yıla oranla yüzde 10 daha az meşrubat tüketilecek. Turist meşrubat yerine daha fazla su içecek. Turistin en fazla tükettiği içkilerin başında gelen bira tüketiminde bu yıl artış olmayacak. Turistler şarabı ve rakıyı daha fazla tercih edecektir.'' 
     
     






</TEXT>
</DOC>
