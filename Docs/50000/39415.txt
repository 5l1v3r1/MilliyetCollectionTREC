<DOC>
<DOCNO> 39415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sonspo15.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Birleşik Grup Derneği, Denizli'yi topa tuttu 
</HEADLINE>
<TEXT>

     Fenerbahçeliler Birleşik Grup Derneği, teknik direktör Mustafa Denizli'yi, kendisine yapılan eleştirileri olgunlukla karşılamamak ve camiayı küçültücü yanıtlar vermekle suçlayarak eleştirdi. 
     Dernekten yapılan yazılı açıklamada, Denizli'nin, Milliyet Gazetesi'nde yer alan röportajında kendisini eleştirenler için ''Beyinleri gelişmedi'' şeklindeki ifade kullanmasının, hem düşündürücü hem de camiayı küçültücü olduğu kaydedildi. 
     ''Türkiye'nin en büyük camiasında teknik adamlık yapmak, ateşten gömlek giymeye benzer. Eleştirileri olgunlukla karşılayıp, ondan kendine göre ders çıkarması gerekenlerin, camiayı küçültücü sözlerle yanıt vermesi affedilmez bir hatadır'' denilen açıklamada, daha sonra şu görüşlere yer verildi 
     ''Avrupa'nın en pahalı 4. teknik adamı sıfatına haiz olup, yaklaşık 14 aylık çalışmaya ve 100 milyon dolarlık harcamaya rağmen, henüz takım tertibi, iskelet ve oyun sistemi konusunda ciddi zaaf yaşatan bir teknik adamdan, başka türlü cevap beklemek iyimserlik olurdu. 
     Kamuoyuna, 'baskılı, tempolu, pozisyon ve gol üreten bir takım' vaadinde bulunan Denizli'nin, kendi sahasındaki maçlarda bile 6-7 stoperle oyuna başlayıp, kapanarak takıma adeta deplasmanda oynayan küçük takım görüntüsü verdirmesinin hesabını, elbette spor kamuoyu kendisinden soracaktır. 
     Türkiye'nin en büyük camiasında, hayal edemeyeceğiniz ücretlerle çalışıyor ve aynı zamanda Avrupa'nın en pahalı 4. teknik adamı sıfatını taşıyorsanız, her türlü eleştiriye karşı, olgun ve müsamahakar davranmasını da bileceksiniz.'' 
     Açıklamada ayrıca, ''Geçen yıl büyük özveri ile stadı dolduran binlerce taraftarın, bu yıl küserek stada gelmemesini, sadece bilet fiyatlarının pahalı olmasına bağlamak yerine, özlenen Fenerbahçe'yi yaratma konusunda geç kalmamak, yapılması gereken en akılcı davranış olacaktır'' denildi. 






</TEXT>
</DOC>
