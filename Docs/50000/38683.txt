<DOC>
<DOCNO> 38683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko06a.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK da inceleme başlattı 
</HEADLINE>
<TEXT>

İş Bankası’yla ilgili haberler üzerine inceleme başlatan SPK, hissedeki hareketleri inceleyerek, bir manipülasyon olup olmadığını araştıracak 
     SONGÜL HATISARU 

     Bankacılık Düzenleme ve Denetleme Kurulu’ndan BDDK sonra, Sermaye Piyasası Kurulu da İş Bankası’yla ilgili olarak basında çıkan haberler üzerine harekete geçti. Haberler üzerine inceleme başlatan SPK, İş Bankası’nın borsada işlem görmesi nedeniyle olaya el koydu. 
     Kurul’un görevlerini belirleyen Sermaye Piyasası Kanunu’nun 22 . maddesimnin g fıkrası, "Sermaye piyasasını ilgilendiren her türlü iletişim araçlarıyla yapılan yayın, duyuru ve reklamları izlemek ve bunlardan yanıltıcı olduğu tespit edilenleri yasaklamak ve gereği yapılmak üzere ilgili kuruluşlara bildirmek" olarak sayılıyor. Piyasada Kurul’un bu çerçeveden yola çıkarak konuyla ilgili inceleme başlatması doğal bulundu. 
     
     Emsallere bakılacak 
     SPK incelemesini tamamladıktan sonra suç unsuruna rastlarsa para cezası kesebilecek ve savcılığa suç duyurusunda bulunabilecek. SPK’nın incelemeyi 2499 sayılı Sermaye Piyasası Kanunu’nun cezai sorumlulukları düzenleyen 47. maddesine göre yürüttüğü bildirildi. 
     Madde, "Sermaye Piyasası araçlarının değerini etkileyebilecek yalan yanlış yanıltıcı mesnetsiz bilgi veren haber yayan yorum yapan ya da açıklamakla yükümlü oldukları bilgileri açıklamayan gerçek kişilerle tüzel kişilerin yetkilileri ve bunlarla birlikte hareket edenler iki yıldan beş yıla kadar hapis ve 10 milyar liradan 25 milyar liraya kadar ağır para cezasıyla cezalandırılırlar" hükmünü içeriyor. 
     Kurul, İş Bankası hisselerinin fiyat ve miktar hareketlerinde emsal hisselere göre daha farklı bir seyir izlediği ve bu farklılığın çıkan haberlerden kaynaklandığı sonucuna varırsa manipülasyon suçundan dolayı savcılığa suç duyurusunda bulunacak. 
     



 EKONOMİ 























</TEXT>
</DOC>
