<DOC>
<DOCNO> 4122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/27/dunya/dun04.html </URL>
<DATE> 2001/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sübyancı davası AB’yi karıştırdı 
</HEADLINE>
<TEXT>

     GÜVEN ÖZALP Brüksel 

     Sübyancılık skandallarıyla ünlü Belçika’nın bu konudaki dosyasına yeni bir dava ekleniyor. Ancak bu kez işin ucu Avrupa Birliği’ne de dokunuyor. Dört yıllık geçmişe sahip olan dosya sonunda yargı önüne getiriliyor. Suçlananlar ise, aralarında üst düzey birlik yetkililerinin çocuklarının da bulunduğu bir kreşte çalışan iki pedagog ve adı açıklanmayan bir İtalyan parlamenter. 
     Yaşları beşi geçmeyen yaklaşık 250 çocuğun gittiği Clovis adlı kreşte bundan dört yıl önce bazı çocukların "garip" davranışları aileleri adli yetkililere başvurmaya itti. 
     
Yuvadaki gariplik      Olayın ana kahramanları 31 yaşındaki İtalyan pedagog Matteo B. ve 33 yaşındaki İspanyol David A. S’ydi. Çocuklarının "garip" davranışlarından şüphenen ailelerin kendi doktorlarıyla yaptıkları görüş alışverişi ardından cinsel tacize hatta tecavüze uğradıkları sonucuna vararak başlamasını sağladıkları soruşturma Avrupa Parlamentosu’nun kapısına da dayandı. İki pedagogla işbirliği içinde bulundukları iddia edilen dadıların, adı açıklanmayan bir İtalyan parlamenterin kreşin garajına girmesine olanak sağladıkları, bu parlamenterin de çocuklara burada tecavüz ettiği belirtiliyor. Çocukların, genellikle bir eve götürülerek orada cinsel tacize tabi tutuldukları da iddialar arasında yer alıyor. 
     
Belçika geleneği      Belçika’da son derece sık rastlanan türden olan bu olay ortaya çıktığında Avrupa Birliği’nin olayın sessiz bir biçimde kapatılması için tüm olanaklarını seferber ettiği, hatta bazı ailelere para karşılığı bu davadan vazgeçmeleri yönünde telkinde bulunduğu da edinilen bilgiler arasında. 1997’de şikayetle yola çıkan beş aileden ikisi davayı sürdürmeme kararı almışlar bunda da "herhangi bir sonuç elde edemeyecekleri düşüncesi" etkili olmuş. Geri kalan üç aile ise bu skandalı sonuna kadar götürmekte ısrarlı gözüküyorlar. 
     


 DÜNYA 













</TEXT>
</DOC>
