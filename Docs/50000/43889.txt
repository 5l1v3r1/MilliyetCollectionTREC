<DOC>
<DOCNO> 43889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/yasam/yas01.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunan ihya oldu 
</HEADLINE>
<TEXT>

İstanbul'da belediyeye ait alınmadık ihale bırakmayan Albayraklar, 1996'daki trilyonluk’ çöp ilahesinde de dost, akraba ve ortaklarına tulum çıkarttırdı’.. 
     İSTANBUL Milliyet 

     İstanbul Büyükşehir Belediyesi'nden aldıkları trilyonluk ihaleler nedeniyle haklarında soruşturma açılan Albayrak kardeşlerin, Recep Tayyip Erdoğan'ın başkanlığı döneminde kazandıkları ihaleler parmak ısırtıyor. 
     Sözde rekabet ortamı yaratılarak kamunun zarar görmesini engellemek amacıyla 1996'da yapılan çöp ihalesine davet edilen beş firmadan dördünün Albayrak kardeşlerle akraba ya da ortak kişilere ait olduğu ortaya çıktı. 
     
     Al takke ver külah 
     Sonuçta Albayrak Şirketler Grubu'nun sahibi Albayrak kardeşlerle bağlantılı iki firmanın kazandığı 1996 yılının çöp ihalesi, şöyle gelişti 
     Büyükşehir Belediyesi 1996'da, İhale Yasası'nın 71. maddesine göre çöp transfer istasyonlarının işletilmesi işini protokolle kendi şirketi İSTAÇ'a devretti. İSTAÇ protokolle devraldığı işi taşeronlara yaptırmak için açtığı ihaleye beş firmayı davet etti. 
     İhaleye katılan Sistem İnşaat Turizm Sanayi ve Tic. Ltd. Şti., Mim Tur Turizm Seyahat İnşaat Tic. Ltd. Şti., Günaydın Kardeşler Seyahat Turizm Sanayi ve Tic. Ltd. Şti., Albayrak Turizm Seyahat İnşaat Tic. A.Ş. ve Özdoruk İnşaat Sanayi Tic. Ltd. Şti., Anadolu ve Avrupa yakasındaki çöp aktarma merkezlerinin işletilmesi ve çöplerin depo alanlarına taşınması işi için teklif verdi. 
     İhaleyi, Avrupa yakası için en uygun teklifi veren Sistem İnşaat ile Anadolu yakası için en uygun teklifi veren Günaydın Kardeşler şirketleri kazandı. 
     
     Ya akraba ya ortak 
     Büyükşehir Belediyesi de, 7 Kasım 1997 tarihli açıklamada söz konusu şirketlere 1996'da 730 milyar lira 1996'daki kura göre yaklaşık 10 milyon dolar, yani bugünün parasıyla 15 trilyon lira ödeme yapıldığını bildirdi. 
     Buraya kadar her şey normal görünürken, ihaleye katılan firmaların sahiplerinin birbirleriyle ilişkisi kafaları karıştırdı. Çünkü ihaleye katılan beş firmadan dördü, Albayrak kardeşlerle bağlantılıydı. Sistem İnşaat şirketinin büyük ortağı Süleyman Çakır'ın, aynı ihaleye katılan Albayrak Turizm'in sahibi Ahmet Albayrak'ın bacanağı olduğu anlaşıldı. 1996'da Muzaffer Albayrak, Sistem İnşaat şirketinin ortakları arasında yer alıyordu. Daha sonraki yıllarda Sistem'in bütün hisseleri Albayrak kardeşlere geçince Çakır, Albayrak Şirketler Grubu'nda finansman müdürü olarak görev aldı. 
     
     Adresleri bile aynı 
     Günaydın Kardeşler şirketinin ortaklarından Adem Günaydın da, Ahmet Albayrak'ın kayınbiraderiydi. Yeşil Bereket Konut Yapı Kooperatifi'nde Günaydın ile Muzaffer Albayrak yönetim kurulu üyesi olarak bulunuyor. 
     Sistem İnşaat'ın diğer ortağı Yunus Günaydın ise Albayrak Yeditepe Konut Yapı Kooperatifi'nde Kazım Albayrak ile yönetim kurulu üyeliğini paylaşıyor. Şirketin merkezi, Albayraklara ait bir çok şirketin de adresi olarak görünen Fatih Oğuzhan Caddesi'ndeki Oğuzhan İş Merkezi'nde bulunuyor. 
     Mim Tur Turizm şirketinin sahibi Muharrem Metin Özata, Mustafa Albayrak'la Bilge Eğitim Sağlık ve Sosyal Hizmetler Ticaret A.Ş ve Şafak Tüketim Maddeleri Pazarlama A.Ş'de yönetim kurulu üyesi. Şafak Tüketim Maddeleri şirketi ile ihaleye teklif veren Albayrak Turiz Seyahat İnşaat Ticaret A.Ş.'nin merkezi Maltepe, Çayhane Sokak No. 1 Topkapı adresinde görünüyor. 
     
1997'de de onlar kazandı      İstanbul Büyükşehir Belediyesi, çöp toplama ihalesi ile ilgili 1997'de açtığı ihaleye de yine Sistem İnşaat ile Günaydın Kardeşler başta olmak üzere Üneşler İnşaat, TemSan ve Bayrak İnşaat Turizm Sanayi Ltd. Şti’ni davet etmişti. Tıpkı 1996'daki gibi, Avrupa yakasının trilyonluk çöp işini Sistem İnşaat, Anadolu yakasının çöp işini ise Günaydın Kardeşler almıştı. 1997'deki ihaleye davet edilen Bayrak İnşaat'ın ortaklarından Saffet Albayrak, Albayrak Şirketler Grubu'ndaki Albayrak kardeşlerle amca çocuğu. 
     



 YAŞAM 



















</TEXT>
</DOC>
