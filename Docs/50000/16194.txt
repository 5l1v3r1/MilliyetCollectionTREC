<DOC>
<DOCNO> 16194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/spor/aspo.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal bile şaştı 1 - 0 
</HEADLINE>
<TEXT>

Bursa’daki tatsız, tuzsuz randevuda galibi kaza golü belirledi. Beşiktaş, Ayhan’ın topuğundan çıkan topu Şenol’un çizginin içinde tutmasıyla umudunu tazeledi 
     BİLAL MEŞE 

     Kolektif futbolda bir oyuncuya yüklenmek, onu yerden yere vurmak aslında haksızlıktır. Beşiktaş’ın gol "umudu" Ahmet Dursun’u izlerken insanın sinirleri bozuluyor. Adam golcü mü, yoksa "işsiz" mi, anlamak mümkün değil Yalan rüzgarı gibi. Topla buluşmaktan çok, rakibe yükleniyor, itiyor, kakıyor, faul yapıyor. Buluştuğu hiç bir topa "verimlilik" kazandırmadı. Ona atılan her top "heba" olup, gitti. 
     Bijediç’in göreve gelmesiyle birlikte düşme potasından kurtulan ve aldığı sonuçlarla dikkatleri üzerine çeken Bursaspor, Beşiktaş’a oranla daha atak ve etkili, galibiyet arayan taraftı. Sahasından çabuk çıkan, rakip alanda daha iyi çoğalan Bursaspor’da yardımlaşma ve pres ön plandaydı. Beşiktaş’ın aklı ise Avrupa’daydı... Erzurumspor galibiyeti ile moral bulan Beşiktaş, sadece "istekliydi" hepsi o kadar. Yoksa futbol adına güzellikler ortaya koyamadı. 
     Dünkü futbolun adı olsa olsa "iki denktaş" takımın mücadelesiydi. Oyunun büyük bölümünde Bursaspor üstün gibi gözüktü, ancak sonuca gidecek golü bir türlü bulamadı. Maçın böyle bitmesi beklenirken yukarıdan bir vahiy indi sanki. Son dakika içinde Ayhan dokundu, kaleci Şenol topu yatarak kontrol etmeye çalıştı. Ancak top çizgiyi az farkla geçince yan hakem Münir Takpak’ın uyarısıyla orta hakem Ünsal Çimen golü verdi. Kartal bu mucize golle adeta altın buldu Bursa’da... Ve Avrupa umudunu son dakika piyangosuyla sürdürdü. 
     Beşiktaş maça hem "hızlı", hem de "iştahlı" başladı... 10.dakikada Okan, Erman’ın bakışları arasında topla sıyrıldı, ayağından açtı, Fevzi çıktı, yatarak çeldi, Ali Eren son anda araya girdi. 
     28. dakikada Beşiktaş gole çok yaklaştı. Savunmadan seken topla Karhan sağda buluştu, arka direğe kesti. Altı pas içinde Sellami dokundu, top kalecinin ayaklarından döndü, savunma uzaklaştırdı. 
     44. Dakikada Tayfun ceza yayı üzerinden sert vurdu, Fevzi uzandı, top yandan az farkla auta giderken Kartal’ın "yüreği ağzına geldi." 
     İkinci yarıda her iki takım açısından da "hareketli" ve de "heyecan" veren bir oyun vardı sahada. 58. dakikada Beşiktaş’ın en iyisi, her alanda takımın yardımına koşan Bayram, savunmadan dönen topa sert vurdu, Ümit Özat son anda çizgi üzerinden çıkardı. 
     90. dakikada İbrahim soldan ortaladı, Ayhan dokundu. Kaleci Şenol topu çizgi üzerinde tutmaya çalıştı. Ancak top az farkla çizgiyi geçti. Orta hakem Ünsal Çimen, yan hakem Münir Takpak’a baktı ve golü verdi 1 - 0 
     
NOTLAR      Bursalılar isyan etti 
     HAKEM Ünsal Çimen, yardımcı hakem Münir Takpak’ın uyarısıyla orta yuvarlağı gösterince yer yerinden oynadı. Bitiş düdüğü ile başta kaleci Şenol olmak üzere Bursasporlular hakem üçlüsünün üzerine yürüdü. Polis hakemleri çember altına alarak güçlükle soyunma odasına götürdü. Bir saha görevlisinin, Nihat’a küfür etmesiyle gerginleşen ortamı Bursasporlu oyuncular yatıştırdı. 
     
     BÜYÜK İLGİ 
     SON haftaların başarılı takımı Bursaspor’u dünkü maçta taraftarı yalnız bırakmadı. Yağışlı havaya rağmen tribünler dolarken, İstanbul ve çevre illerden gelen yaklaşık iki bin Beşiktaş seyircisi de takımlarına destek verdi. 
     
     OKAN’A TAKİP 
     BEŞİKTAŞLI yöneticilerin, Bursasporlu yönetici Levent Kızıl ile Okan’ın transferi konusunda görüşüp, genç futbolcu için nabız yokladıkları bildirildi. Başkan Serdar Bilgili’nin arkadaşı olan Kızıl’a, "Bu futbolcuyu satmayı düşünüyorsanız, bize öncelik tanımanızı istiyoruz" diye konuştuğu öğrenildi. 
     
     AYHAN’A UYARI 
     KARŞILAŞMANIN ilk yarısında zaman zaman hakemle diyaloğa giren Ayhan’a, yedek kulübesinden uyarı geldi. Menajer Sinan Engin, genç futbolcuyu sık sık bağırarak uyardı ve "Hakemle uğraşma, oyuna dön. Pozisyonları kaçırıyorsun" dedi. 
     
     KARHAN CAMİDE 
     BEŞİKTAŞLI Karhan dün futbolcu arkadaşlarıyla birlikte camiye gidip, cuma namazını kılan cemaati izledi. Slovak oyuncu "Her hafta İstanbul’da kiliseye giderim. Ancak İslam dini ile ilgili de kitaplar okuyorum" dedi. 
     
     DAUM ALIŞ VERİŞTE 
     BEŞİKTAŞ Teknik Direktörü Daum, maçtan önce tercümanı Murat Kurt, yardımcıları Roland Koch ve Immel ile birlikte alış veriş yaptı. 
     


 SPOR 






























</TEXT>
</DOC>
