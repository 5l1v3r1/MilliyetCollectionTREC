<DOC>
<DOCNO> 45429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/06/son/sondun20.html </URL>
<DATE> 2001/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsansız keşif uçağına ateş açılmış 
</HEADLINE>
<TEXT>

     ABD'nin olası operasyonu için gün sayıldığı Afganistan'da bugün heyecana yol açan uçaksavar füzelerinin hedef aldığı uçağın, insansız bir keşif uçağı olduğu bildirildi. 
     Adını açıklamayan bir Taliban yetkilisi, hangi ülkeye ait olduğu bilinmeyen uçağın, Taliban'ın hava savunma mevzilerini saptamak için gönderilen insansız bir keşif uçağı olduğunu belirtti. 
     Yetkili, Kandahar dahil Afganistan'ın diğer yerlerinde herhangi bir hava sahası ihlali olmadığını söyledi. 
     Görgü tanıkları, 2 uçak gördüklerini, birincisinin hızla gözden kaybolduğunu, diğerinin ise kent üzerinde uçtuğunu açıklamıştı. 
     Kabil'in etrafına yerleştirilen uçaksavar bataryalarının, bazı görgü tanıklarınca 15 dakika, bazı görgü tanıklarınca ise birkaç dakika boyunca ateş ettiği ve en az bir karadan havaya füze ateşlendiği kaydedildi. 
     Yüksekten giden uçağın gözden kaybolmasıyla uçaksavar ateşinin durduğu ve halkın gündelik yaşamını sürdürdüğü bildirildi. 
     Bu arada El Cezire televizyonu, insansız keşif uçağı olarak tanımladığı uçağın ve bu uçağı vurmaya çalışan füze atışının görüntülerini yayımladı. Füzeden kurtulan uçak, kuzeye doğru gözden kayboldu. 
     Öte yandan Taliban'ın güçlü olduğu Kandahar'da bir yetkili, komutanların ''ABD tehditleriyle yüzleşmek üzere çatışmaya hazırlandığını'' açıkladı. 
     Yetkili, komutanların kendi bölgelerinde toplantılar yaptığını ve Afganistan'a saldırılması durumunda çatışmak üzere halkı hazırladığını söyledi. 
     






</TEXT>
</DOC>
