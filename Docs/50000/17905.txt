<DOC>
<DOCNO> 17905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/ekonomi/eko12.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamulaştırma yasası kabul edildi 
</HEADLINE>
<TEXT>

     Devlet Bakanı Kemal Derviş'in öncelik verdiği yasalar arasında yer alan Kamulaştırma Yasa Tasarısı TBMM Genel Kurulu'nda kabul edildi. 
     Yasaya göre, idareler yeterli ödenek sağlanmadan kamulaştırma işlemi yapılamayacak. Kamulaştırma Yasası'nda yapılan değişikliğe göre, kamu yararının gerektirdiği hallerde, karşılığı nakden ve peşin olarak ödenmesi koşuluyla, özel mülkiyette bulunan taşınmaz malların, objektif esaslara göre hızlı, doğru ve sağlıklı bir şekilde kamulaştırılması esası tam olarak uygulanacak. İdarelerce yeterli ödenek sağlanmadan kamulaştırma işlemlerine başlanamayacak. 
     Maliye Bakanı Sümer Oral, yasanın kabul edilmesinden sonra yaptığı teşekkür konuşmasında, mülkiyet hakkının da sınırsız olmadığını, kamu yararı bulunması halinde özel mülkiyetteki taşınmazların kamulaştırılabildiğini, vatandaşların da bunun karşılığını isteme hakkı bulunduğunu anlattı. Oral, yasayla kamulaştırma işleminin adil olması, karşılığının gecikmeden, zamanında ve tam olarak ödenmesinin sağlandığını söyledi. 



 EKONOMİ 


















</TEXT>
</DOC>
