<DOC>
<DOCNO> 40573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/yasam/yas06.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Biraz gayret çocuklar 
</HEADLINE>
<TEXT>

Ergenlik döneminde çocukların da yapabilecekleri var.. Bu konuda kitap okumak, aileye biraz daha fazla anlayış göstermek, iyi bir başlangıç.. 
     Eyvah Çocuğum Büyüdü 
Sibel Kahraman 

     Ergenlik çağlarındaki çocuklarla anne ve babalar arasında çatışma her zaman var oldu. Ancak bu dönemi, öfke krize dönüşmeden, merak bağımlılığa yol açmadan geçirmek biraz da ergenlerin elinde. 
     Depresyon ve Panik Bozukluk Merkezi Uzman Doktoru Psikiyart Nihat Kaya, bu konudaki sorularımızı yanıtladı. 
     
Ergenlik dönemini çatışma yaşamadan atlatmak mümkün mü 
     Bu dönemde aileyle çatışma az da olsa yaşanır. Siz ne söylerseniz söyleyin, ergen mantığıyla değil, duygularıyla hareket eder. Bu nedenle sorumluluğun büyük kısmı aklıyla hareket eden aileye düşer. 
     
Ergenlerin kendileri için yapabilecekleri birşey yok mu 
     Var. Bu dönemi daha sağlıklı atlatabilmeleri için bu dönemin özelliklerini öğrenmeleri gerekir. Örneğin bu konudaki kitapları okuyabilirler. Bilgi sahibi olmadan hiçbir şey yapmaları mümkün değil. Anne babalarının kendi dönemlerine ilişkin söylediklerini çoğunlukla kulak arkası ederler. Onları dinlesinler. 
     
     Çözüm mutlaka vardır 
Kuşak farkı ne olacak 
     Eski kuşağın dediği herşey demode şeklinde bir önyargı var. Bu önyargının kesinlikle aşılması gerekiyor. Kendilerine ters gelen birşey varsa bunun muhatabı kimse onunla konuşmalılar. 
     
Anne babalar konuşma talebine olumlu bakmıyorsa 
     Pek çok anne baba kesin kurallar koyar ve bu kurallara uyulmasını ister. Bu durumda ergen orta yolu bulmaya çalışmalı. Bir ara formül mutlaka vardır. 
     
Ailesinin kendisini anlamadığını, sevmediğini düşünenler ne yapabilir 
     Ailelerin anlamadığı doğru ama sevmedikleri yanlış. Sevgiyi dışa vurumları farklı. Sevgi, akıl verme, dayatma, çocukların yaşamlarını planlama şeklinde yansıtılıyor. 
     
Gençler enerjilerini nasıl harcamalılar 
     İlk sırada spor geliyor. Her genç kendi imkanları doğrultusunda, sevdiği sporu yapmalı. Öğrenimi için bir hedef belirlemeli. Kitap okumalı. Kitap okumak genç insanın ufkunu genişletecek, çoğulcu olmasını sağlayacaktır. 
     
Arkadaşları sigara, alkol alıyor ve onunda kullanmasını istiyorsa 
     Burada da görev aileye düşüyor. Genç insana katı yaklaşmadan bunların zararları anlatılmalı. 
     
     Ergenlik dönemi mutlaka yaşanmalı 
     Psikiyatr Serdar Serdaroğlu, ergenlik döneminde bazı şeylerin yaşanması gerektiğine dikkat çekerek, "Yaşanmayanlar yaşanır" diyor. İşte görüşleri 
     'Çocukluğu iyi geçen biri ergenlik çağını da iyi geçirir. Ergenlik döneminde ihtiyaçlarını karşılayamayanlar bunu 30 - 40 yaşlarında yapmaya başlarlar. Bir bakarsınız 30 yaşında adam 'Çok sıkıldım' deyip karısından boşanır veya yolunda giden işinden istifa edip 'Kuralsız yaşayacağım' der. 30 - 35 yaşında sık sevgili değiştirmeye başlar. Oysa bunlar ergenlik döneminde yaşanması gereken şeyler. Ergenlik döneminde yapması gerekenler o kadar kısıtlanmış ki, içine attıklarını 30'lu yaşlarda yaşamaya başlıyor." 
     
     Sivilceleri sorun etmeyin 
     Ergenlik çağının en büyük dertlerinden sivilceleri kabus haline getirmeye gerek yok. İşte konunun uzmanı Dermotolog Dr. Ahmet Günay'ın önerileri 
     
Akne neden en fazla ergenlik döneminde oluşur 
     Ergenlik döneminde hormonlar düzensiz çalışır, yağ salgısı artar. Artan yağ, yağ bezlerini tıkar. Bu tıkaç okside olup kararır ve siyah noktaları oluşturur. Veya üzeri deriyle kaplanarak sarı kistik sivilceler oluşturur. Üstüne mikroplar ilave olarak mikrobik cerahatli sivilceye yol açar. 
     
Sorunlu akneler neden oluşur 
     Gençler aknelerle oynuyor, sıkıyor bu da daha kötüye gitmesine neden oluyor. İz oluşuyor. Kendiliğinden geçecek akneler, son derece kötü duruma geliyor. 
     
Besin ve makyajın etkisi var mı 
     Makyajı kesinlikle yasaklıyoruz. Özellikle pudra ve fondoten cildin hava almasını engelleyerek akneye neden oluyor. Baharatlı yiyeceklerin, çerezlerin de akne üzerinde etkili olabildiği yönünde bilimsel çalışmalar yapılıyor. 
     
Sorunlu akne tedavisi ne kadar sürer 
     Genellikle 15 günle 3 ay arasında değişir. 
     
Güneş etkiler mi 
     Yaz aylarında akne şikayetleri azalıyor. Çünkü güneşin olumlu etkisi var. 
     



 YAŞAM 





















</TEXT>
</DOC>
