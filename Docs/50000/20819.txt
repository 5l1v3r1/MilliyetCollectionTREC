<DOC>
<DOCNO> 20819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/spor/spo05a.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gibi kuvvetli 
</HEADLINE>
<TEXT>

Avrupa Grekoromen Güreş Şampiyonası’nın ikinci gününde de sporcularımız rakiplerine minderi dar etti. Eroğlu yarı, Çebi ve Tüfenk çeyrek finale çıktı 
     HAMİT TURHAN 

     İSTANBUL’da düzenlenen 48. Avrupa Şampiyonası’nda grekoromen güreşçilerimizin şovu sürüyor. İkinci gün müsabakalarında mindere çıkan sporcularımız 7 galibiyet, 1 mağlubiyet elde etti. 63’de Şeref Eroğlu yarı, 58’de Şeref Tüfenk ve 69’da Selçuk Çebi çeyrek finale yükseldi. Şeref Eroğlu çeyrek finalde İsrailli rakibini 7 - 1’le geçerken, Türkiye’yi ilk kez temsil eden Şeref Tüfenk önce Ukraynalı, sonra da Polonyalı rakiplerini devirdi. Selçuk Çebi ise ilk turda Hırvat, ikinci turda Rumen güreşçileri mağlup etti. 
     85 kiloda Dünya ve Olimpiyat Şampiyonu Hamza Yerlikaya, Slovak rakibi Atilla Badki karşısında normal süreyi 1 - 0 önde kapatırken, uzatma bölümünde aldığı iki puanla ikinci tura çıktı. 130 kiloda Fatih Bakır da İsveçli rakibi Eddy Bevgtssey’i, atak oyunu sonucu ihtarlarla 3 - 0 yenmeyi başardı. 97 kiloda Mehmet Özal çeyrek final maçında Romen rakibine 5 - 2 yenildi. Böylece güreşçilerimiz iki günde yaptıkları 17 müsabakadan sadece birini kaybetti. 
     

</TEXT>
</DOC>
