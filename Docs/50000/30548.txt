<DOC>
<DOCNO> 30548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur14.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelenekçiler yeni partinin kuruluş tarihini açıkladı "11 Temmuz" 
</HEADLINE>
<TEXT>

     Anayasa Mahkemesi tarafından kapatılan Fazilet Partisi içinde ''Gelenekçiler'' olarak adlandırılan grubun, yeni partilerinin kuruluş dilekçesini 11 Temmuz Salı günü İçişleri Bakanlığı''na verecekleri öğrenildi. 
     Bir süredir ''Gelenekçi'' kanatta yer alan hukukçu milletvekilleri tarafından yeni partinin tüzüğü ve programı üzerinde yapılan çalışmalar son aşamaya geldi. Programda, temel hak ve hürriyetlerin daha da genişletilmesi üzerinde duruldu. 
     Kurucular Kurulu'nun 125-130 kişiden oluşması üzerinde mutabakat sağlanırken, tüzüğe kesin bir rakam henüz yazılmadı. Alınan bilgiye göre, Kurucular Kurulu'nun yarısının milletvekili olması düşünülüyor. 
     Gelenekçi kanada mensup milletvekillerinin, partinin Genel Başkanı'nın Recai Kutan olması konusunda hemfikir olurken, Genel Başkan Yardımcılarının da FP vitrinindeki isimlerden seçilmesi gerektiği üzerinde durdukları ifade ediliyor. 
     Yeni partinin adının ne olacağı konusunda çeşitli alternatifler ortaya konduğu, 25 civarındaki isim arasında ''Selamet Partisi''nin de geçtiği bildirildi. 
     Bu arada, kapatılan FP'nin Genel Başkanı Recai Kutan'ın da dile getirdiği şekilde ''Birliğin bozulmaması'' için ''yenilikçi'' kanada mensup milletvekilleri ile de görüşmelere başlandı. 
     Bu çerçevede dün eski Grup Başkanvekili, Manisa Bağımsız Milletvekili Bülent Arınç ile bir görüşme yapıldı. Konya Bağımsız Milletvekili Teoman Rıza Güneri'nin de içinde bulunduğu gelenekçi milletvekilleri, görüşmeden bir sonuç elde edemediler. 
     Gelenekçi milletvekillerinin, ''bütünlüğün bozulmaması'' için Kayseri Bağımsız Milletvekili Abdullah Gül ile de bir görüşme yapacağı ifade ediliyor. 
     
     







</TEXT>
</DOC>
