<DOC>
<DOCNO> 34007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur05.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuraklık kapıya dayandı...Ege'de barajlar alarm veriyor 
</HEADLINE>
<TEXT>

     Ege Bölgesi'nde içme ve sulama suyu sağlanan baraj ve göletlerde su seviyelerinin giderek düştüğü, su rezervlerinde yağış eksikliğinin yüzde 60 seviyelerine ulaştığı bildirildi. 
     Ege Bölgesi ovalarında sulama alanlarında tasarruf uyarısı yapılırken, kuraklığa daha dayanıklı pamuk türleri geliştirilmesi gerektiği belirtildi. 
     DSİ 21. Bölge Müdürlüğü yetkililerinden alınan bilgiye göre, barajlardaki su oranlarının düşmesi nedeniyle bölgede özellikle tarım arazilerin sulamasında zaman zaman sıkıntılar yaşanıyor. Üreticiler, yeterince sulama suyu alamadıkları gerekçesiyle şikayetçi oluyor. 
     Denizli'de bulunan Işıklı Barajı'nda geçen yılın Temmuz ayında doluluk oranı yüzde 49 iken, bu yılın Temmuz ayındaki doluluk oranı yüzde 28'e düştü. Bu baraj gölünde yağış eksikliği yüzde 39 olarak kaydedildi. 
     Denizli'nin bir başka su rezervuarı olan Adıgüzel Barajı'nda 2000 yılı Temmuz ayında doluluk oranı yüzde 65, 2001 yılının Temmuz ayında ise 36 belirlendi. 
     Aydın'da bulunan Kemer Barajı'nda, 2000 yılının aynı döneminde doluluk oranı yüzde 54, 2001 yılında ise yüzde 33 ölçüldü. Yine Aydın'da bulunan Topçam Barajı'nda geçen yılın Temmuzunda doluluk yüzde 55 iken bu yıl Temmuz'da doluluk yüzde 30'a düştü. 
     Aydın sınırları içindeki Yaylakavak Barajı'nda 2000 yılı Temmuz ayı doluluk oranı yüzde 54, 2001 yılı doluluk oranı yüzde 29 olarak belirlendi. 
     Muğla sınırları içinde bulunan Geyik Barajı'nda su seviyesi yüzde 28'lere kadar düşerken, geçen yıl Temmuz'da doluluk oranı yüzde 42 olan Mumcular Barajı'nda su seviyesi yüzde 31'e düştü. Yetkililer, göletlerde de benzer durumun yaşandığını, Aydın'daki Akçaova Göleti'nde doluluk oranının yüzde 34'e, Hıdırbeyli Göleti'nde yüzde 21, Muğla'daki Kazan Göleti'nde ise doluluğun yüzde 20'ye kadar düştüğünü kaydettiler. 
     DSİ yetkilileri, yağış azlığı nedeniyle barajlardaki su seviyelerinin çok düşük olduğunu, bu durumun, tarım alanlarına verilen su miktarının da azalmasına yol açtığını belirttiler. Yekililer, üreticilerin damlama, elektrifikasyon gibi tasarruf sağlayıcı sulama yöntemi tercih etmesini isterken, ''Kuraklığa daha dayanıklı pamuk türleri geliştirilmeli ve üreticilerin bu türleri yetiştirmesi sağlanmalıdır'' dediler. 
     
     
     
     






</TEXT>
</DOC>
