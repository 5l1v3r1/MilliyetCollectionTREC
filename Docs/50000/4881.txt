<DOC>
<DOCNO> 4881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/ekonomi/eko04.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'ye ilk fuarcı geliyor 
</HEADLINE>
<TEXT>

Yüzde 20'sini halka arz etmeye hazırlanan Tüyap Fuarcılık'ın asıl hedefi üç yıl içinde bütün hisselerini halka açmak 
     EBRU SUNGUR 

     Tüyap Tüm Fuarcılık Yapım Yönetim Kurulu Başkanı Bülent Ünal, şirketin yüzde 20'sinin Alfa Menkul Değerler liderliğindeki bir konsorsiyum aracılığıyla halka açılacağını söyledi. 7.4 trilyon lira olan sermayenin halka arzla 9.2 trilyona artırılacağını belirten Ünal, halka arzın uzun süredir gündemlerinde olduğunu, ancak kriz nedeniyle ertelediklerini kaydetti. Ünal, "Piyasa koşulları olumlu olursa şubat sonu ya da mart başı gibi halka arzı gerçekleştirmek istiyoruz" dedi. 
     Asıl hedeflerinin şirketin bütün hisselerinin borsada işlem görmesi olduğunu vurgulayan Ünal, bunu üç yıllık bir süreçte tamamlamayı planladıklarını anlattı. Halka arz sonrası izleyecekleri temettü politikasına da değinen Ünal, "2001 karının tamamını temettü olarak dağıtacağız" diye konuştu. 
     
     Kısa vadeli borçlar kapatılacak 
     Tüyap'ı halka açmaya karar vermelerinde üç etkenin rol oynadığını bildiren Ünal, şunları söyledi 
     "Bunların ilki kurumsallaşma isteği. Diğeri hızlı büyüme hedefi. Halka arzdan elde edeceğimiz gelirin bir kısmını yatırımlarda kullanacağız. Ayrıca kısa vadeli borçların faiz yüklerinden kurtulma isteği de halka arz kararı almamızda etkili oldu." 
     Şirketin toplam 8 milyon dolarlık borcunun yarısının kısa vadeli olduğunu belirten Ünal, "Halka arz gelirinin bir kısmıyla bu borçların kapatılması, faiz yükünü azaltarak karlılığımızı artıracak" dedi. Ünal ayrıca Tüyap Beylikdüzü Fuar Merkezi'nin alanını 52 bin metrekareye çıkaracak olan 4 milyon dolarlık yatırımı da bu yıl tamamlayacaklarını kaydetti. Türk fuar pazarının büyüklüğünün 75 - 80 milyon dolar arasında bulunduğunu ifade eden Ünal, Tüyap'ın pazar payının ise yüzde 25 olduğunu söyledi. 
     
     İlginç fuarlar düzenleyecekler 
     Bu yıl Adana'da tarım fuarı düzenleyeceklerini kaydeden Ünal, özellikle Arap ülkelerindeki girişimcilere yönelik bu fuardan olumlu sonuçlar almaları halinde Adana'da kalıcı bir fuar merkezi kuracaklarını söyledi. Ünal, ayrıca İçişleri Bakanlığı'nın kurumsal desteğiyle Haziran'da Ankara'da güvenlik fuarı düzenleyeceklerini ve fuara 38 ülkenin emniyet teşkilatının katılacağını belirtti. 
     
TÜYAP 15.8 trilyon lira 2001 ciro hedefi 2000 cirosu 9.2 trilyon lira 2000 9 karı 600 milyar lira 2000 fuar sayısı 46 2000 ziyaretçi sayısı 1.3 milyon kişi Pazar payı Yüzde 25      
     


 EKONOMİ 
















</TEXT>
</DOC>
