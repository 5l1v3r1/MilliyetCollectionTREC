<DOC>
<DOCNO> 13623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sondun01.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in helikopterli operasyonunda Arafat'ın evi de hedef oldu 
</HEADLINE>
<TEXT>

     İsrail'in dün Batı Şeria ve Gazze'ye düzenlediği hava saldırısında Filistin lideri Yaser Arafat'ın Gazze'deki evinin de zarar gördüğü bildirildi. 
     Ürdün'ün başkenti Amman'da düzenlenen Arap Birliği Zirvesi'ne katılan Arafat'ın saldırının olduğu sırada evde olmadığı belirtildi. Reuter televizyonunda yayımlanan görüntülerde, evin odalarının kırık cam parçaları ve yıkıntılarla kaplı olduğu, duvarların dökülmüş sıvaları ve duvarda görünüşe göre bir füze tarafından açılmış bir deliğin bulunduğu dikkat çekti. 
     Görüntülerin, hasarı belirlemek amacıyla incelemelerde bulunan Filistinli üst düzey polis yetkililerinin evin içini dolaşmadan az önce Filistin televizyonu tarafından çekildiği kaydedildi. Filistinliler ''devlet terörü'' olarak niteledikleri İsrail saldırısını kınarlarken, İsrail ise bu saldırıların, bir süreden beri İsrail'de düzenlenen bombalı saldırıları cezalandırmak amacıyla yapıldığını kaydediyor. 
     
     
     




</TEXT>
</DOC>
