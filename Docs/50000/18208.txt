<DOC>
<DOCNO> 18208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sonspo05.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor Beşiktaş'ı puansız göndermeye hazırlanıyor 
</HEADLINE>
<TEXT>

     Kocaelispor Kulüp Başkanı Sefa Sirmen, iç transfer görüşmelerine Beşiktaş maçından sonra başlayacaklarını bildirdi. 
     Sirmen, yaptığı açıklamada, sıkıntılı bir sezonu geride bıraktıklarını belirterek, yeni sezon zirve için mücadele edecek bir ekip yaratacaklarını söyledi. 
     İç transfer çalışmalarına Beşiktaş maçından sonra başlanılacağını ifade eden Sirmen, ''Bu maçtan sonra, önce teknik direktör Hikmet Karaman, ardından da futbolcularımızla masaya oturacağız'' dedi. 
     İç transferde, Karaman'ın kendilerine vereceği rapor doğrultusunda hareket edeceklerini belirten Sirmen, ''Sorun yaşayacağımızı sanmıyorum. Çünkü, hiçbir futbolcumuz Kocaelispor'dan ayrılmak istemiyor'' diye konuştu. 
     Sirmen, iç transfer sonrasında dış transfere yöneleceklerini ve Karaman'ın listesinde bulunan futbolcularla görüşmelere başlayacaklarını kaydetti. 
     Hafta sonunda yapacakları Beşiktaş maçına da değinen Sirmen, ''Bu maçı kazanarak, ikinci yarıdaki yükselişimizi devam ettirmek istiyoruz'' dedi. 
     Kalan 5 maçta 15 puan toplamayı hedeflediklerini ifade eden Sirmen, şunları söyledi 
     ''Bu yıl, birçok sıkıntıyı birden yaşadık. Kocaelispor tarihinde ilk kez bir sezonun ilk yarısında 3 teknik direktör değiştirerek, hiç yapmadığı bir şeyi yapmıştır. Güvenç Kurtar ve Rasim Kara'dan beklediğimiz verimi alamadık ama Hikmet Karaman ile inanılmaz bir çıkış yakaladık. Ligin ikinci yarısında yakaladığımız istikrarı Siirt Jet-Pa Spor karşısında yitirir gibi olduk. Şimdi yapacağımız tek şey, Beşiktaş'ı yenerek bu yenilgiyi telafi etmektir. Seyircimizin desteğiyle Beşiktaş'ı İzmit'ten puansız yollayacağız. Buna inanıyorum.'' 







</TEXT>
</DOC>
