<DOC>
<DOCNO> 14293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/ekonomi/eko04.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Görev zararına neşter 
</HEADLINE>
<TEXT>

Hazine Müsteşar Yardımcısı Hakan Özyıldız, kamu bankalarının görev zararlarının yapılacak operasyonla azaltılacağını söyledi 
     EKONOMİ SERVİSİ 

     Hazine Müsteşar Yardımcısı Hakan Özyıldız, kamu bankalarının görev zararlarının değişken faizli tahvil ya da nakit ödeme yoluyla azaltılarak finans piyasası üzerindeki baskının azaltılacağını söyledi. 
     Özyıldız, kamu bankalarıyla ilgili operasyon ve borçlanma stratejileri hakkında İMKB'de düzenlenen toplantıda ayrıntılı bilgi verdi. 
     Özyıldız, 2001 yılı sonu itibarıyla Hazine iç borç stoku ve senede bağlanmamış görev zararları ve TMSF bankaları zararlarının operasyon yapılmaması durumunda GSMH'nin yüzde 74 olarak tahmin edildiğini, operasyon sonrasında ise GSMH'nin yüzde 61'i olarak gerçekleşeceği tahminini dile getirdi. 
     Hakan Özyıldız, borçlanmanın gecelik bazda yıllık yüzde 70 faizle çevrileceğinin varsayıldığını belirtti. 
     
     'Faiz açıklamayız' 
     Hakan Özyıldız, faiz beklentisinin ne olacağının sorulması üzerine, "Hazine faiz açıklamaz. Bugüne kadar hiçbir zaman açıklamamıştır" dedi. Özyıldız, bunun bazı sakıncaları olacağını, ilke olarak geçmişte olduğu gibi faiz tahminlerini açıklamayacaklarını bildirdi. 
     Özyıldız, yeni borçlanma enstrümanlarının ne olacağı yönündeki bir soruya da, "Radikal değişikler üzerinde çalışmıyoruz" karşılığını verdi. 
     Toplantıya, Özyıldız'ın yanı sıra Kamu Finansmanı Yardımcısı Ali İhsan Gelberi ile Merkez Bankası Ali Çuhadar da katıldı. 
     
     Kamu bankalarında zarar operasyonu 
     Hazine kamu bankalarının görev zararını kurutmak için kapsamlı bir planı yürürlüğe koyuyor. İşte Hazine'nin borç eritme operasyonu 
     - Kamu bankalarının görev zararları, ya 1 yıl vadeli 3 ayda bir kupon ödemeli değişken faizli senetler ihraç edilerek ya da nakit ödeme yoluyla tasfiye edilecek. 
     - Görev zararları için daha önce ihraç edilen yaklaşık 10 katrilyonluk senet de bu tür senetlerle değiştirilecek. 
     - 2001'de kamu bankalarına görev zararları karşılığı 7.8 katrilyon, Fon'daki bankalara da 2.25 katrilyon lira senet ihraç edildi. Değişken faizli tahvillerin kupon ödemeleri, kamu bankalarının Merkez Bankası'ndan yaptıkları fonlamanın maliyetine eşit olacak. Böylece söz konusu bankaların borçlanma ihtiyaçlarındaki artış önlenecek. 
     - Verilecek tahviller ikinci el piyasada işlem görmeyecek. 
     - Hazine, bütçe finansmanının gerektirdiği miktarın üzerinde borçlanarak söz konusu senetlerin kupon ödemelerini gerçekleştirecek veya senetleri erken itfa edecek. 
     - Bu önlemler sonrası Hazine'nin iç borçlanma ihtiyacında artış görülecek, ancak kamu sektörünün piyasalardan kullandığı kaynak, azalacak. 
     - Kamu bankalarının gecelik piyasadan borçlandığı gözönüne alındığında, kamunun borçlanma maliyeti azalacak vadeler uzayacak. 
     - Borçlanma ihtiyacındaki artış çerçevesinde Hazine itfalarından bağımsız olarak her hafta düzenli olarak borçlanma ihaleleri yapacak. 
     - İhale programlarında sadece ihale alt limiti açıklanacak. Bu alt limit, bütçe finansmanı amacıyla borçlanacağı miktarı belirtecek. Bunun üzerine borçlanılacak miktar ise kamu ve TMSF bankalarının ellerinde bulunan senetlerin faiz ödemeleri ya da erken itfası için kullanılacak. 
     - Belirginlik sağlanması açısından ihaleye gelen toplam talebin en fazla yüzde 80'i karşılanacak. 
     - Bankacılık operasyonun kamu sektörünün borçlanma politikasına etkisi sonucu iç borç stoğunun GSMH'ye oranı yüzde 30'ken yüzde 61'e yükselecek. 
     
     


 EKONOMİ 






















</TEXT>
</DOC>
