<DOC>
<DOCNO> 10255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sontur14.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, İçişleri Bakanı'na Trabzon'dan yanıt verdi 
</HEADLINE>
<TEXT>

     Adalet Bakanı Hikmet Sami Türk, ''hiçbir adalet bakanı savcısını eleştirmek durumunda kalmak istemez''dedi. 
     Bakan Türk, Trabzon'un Araklı ilçesindeki bayramlaşma sırasında vatandaşların sorularını da yanıtladı. Bakan Türk, bir vatandaşın, ''İçişleri Bakanı Sadettin Tantan, Bazı savcılar dosyaları sümen altında tutarak, davaları erteliyorlar diyor. Bu konuda sizin görüşünüz ne '' sorusuna, şu yanıtı verdi 
     ''Savcılarımız görevlerini yapmaktadır. Her kuruluşta olduğu gibi savcılar veya hakimler arasında da görevini yapmakta kusuru görülenler olduğu zaman, biz Adalet Bakanlığı olarak gerekli inceleme ve soruşturmayı yaptırıyoruz. Bu çeşit ihmali görülen hiçbir savcı ya da hakimin disiplin cezası görmemesi mümkün değildir. Ama bu çeşit sözler genel olarak yargının saygınlığını zedeler. O nedenle bu çeşit sözlerin gelişigüzel söylenmemesi lazım. İçişleri Bakanlığı ile Adalet Bakanlığı'nın görevleri, kolluk güçleri ile savcıların görevleri bazı konularda birbirini tamamlayan görevlerdir.'' 
     Bakan Türk, kurumların birbirini suçlamasının doğru olmadığını da ifade ederek, ''Bu kurumlar bir zincirin halkaları gibi görev yaparlar. Görevin tam olarak yerine getirilmesi için herkesin görevini tam yapması lazım. Eğer bir savcıda bir dosya biraz bekliyorsa, bunun sebeplerini aramak gerekir'' dedi. 
     



</TEXT>
</DOC>
