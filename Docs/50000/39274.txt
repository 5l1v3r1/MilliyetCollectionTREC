<DOC>
<DOCNO> 39274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sontur16.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis mezarlıkta yeniden arama başlattı... Kanlı bir tişört buldu 
</HEADLINE>
<TEXT>

     İşadamı Üzeyir Garih'in Eyüp Sultan Mezarlığı'nda öldürülmesiyle ilgili araştırmalarını sürdüren polis, suç delillerine ulaşabilmek için bugün mezarlıkta yeniden başlattığı aramada, kanlı bir tişört parçası ele geçirdi. 
     Çeşitli şubelere bağlı 200 polisin dün Garih'in öldürüldüğü Eyüp Sultan Mezarlığı'nda yaptıkları genel araştırmanın ardından, bugün de uzmanlardan oluşan yaklaşık 10 polis tarafından cinayet mahalli çevresinde detaylı arama ve inceleme başlatıldı. 
     İnceleme kapsamında olay yerinin yakınındaki mezar taşlarından ve demir kapılardan numuneler alan polisler, bu sırada üzerinde kan izi bulunan ve bir tişörte ait olduğu sanılan bir bez parçasına rastladılar. 
     Söz konusu bez parçası, incelenmek üzere polis laboratuvarına gönderildi. 
     Bu arada İstanbul'un en eski mezarlıklarından biri olarak kabul edilen ve 500 dönüm alan üzerinde kurulu Eyüp Sultan Mezarlığı'nda, 2 memur, 4 mezar kazıcı ve birkaç tane de bekçinin görev yaptığı belirtildi. 
     Sayıları dikkate alındığında 500 dönümlük bir alanı kontrol etmelerinin mümkün olmadığını söyleyen bir mezarlık görevlisi, hatta ''Eyüp Mezarlık Memurluğu'' adını taşıyan kulübelerinin de şimdiye kadar 9 kez soyulduğunu bildirdi. 
     Basında yer aldığının aksine Üzeyir Garih'in cesedini mezarlık bekçisinin bulmadığını anlatan aynı görevli, televizyonlar olayı vermeye başladıktan sonra Topkapı Mezarlıklar Müdürlüğü'nden arayan bir kişinin olayın doğruluğunu öğrenmek istemesiyle durumu öğrendiklerini kaydetti. 
     Bunun üzerine bekçi Vedat Avcı'nın mezar başına gittiğini ve cesedi gördüğünü ifade eden görevli, Avcı'nın da olaydan sonra gözlem altına alınan kişiler arasında bulunduğunu dile getirdi. 
     Fuat'ın ailesinin tepkisi 
     Öte yandan, Eyüp Adliyesi'nden ayrıldıktan sonra Fuat N. ile birlikte Şifa Yokuşu Kasım Katip Sokak'taki 2 odalı evlerine giden baba Hasan ile evde bekleyen anne Adile, oğullarının ''katil zanlısı''olarak lanse edilmesine tepki göstermeyi sürdürdüler. 
     Oğlunun 1 ve 2. sınıfları Ankara Yıldırım Beyazıt İlköğretim Okulu'nda okuduğunu, İstanbul'a gelince 3. sınıfa Topçular İlköğretim Okulu'nda devam ettiğini belirten Adile N., Fuat'ın 4. sınıfa devam etmeden okuldan ayrıldığını söyledi. 
     Fuat'ın böyle bir olaya karışmasının imkansız olduğunu, oğluna kötü muamelede bulunulduğunu iddia eden anne Adile N., ''Oğlumun hakkını arayacağım'' dedi. 
     Baba Hasan N. de, ''Suçsuz yere bizi rezil ettiler. Hakkımızı mahkemede arayacağız'' şeklinde konuştu. 
     ''Katil zanlısı'' olarak kamuoyuna açıklanan Fuat N. de, ''Bunu benim yapmam imkansız. Bunu ancak büyük biri yapabilir'' dedi. 
     Aileyi 4 yıldır tanıdıklarını söyleyen bazı komşular da, Fuat'ın şu ana kadar kötü bir olaya karıştığını duymadıklarını bildirdiler. 
     
     
     
     






</TEXT>
</DOC>
