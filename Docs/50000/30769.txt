<DOC>
<DOCNO> 30769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/07/guncel/gun01.html </URL>
<DATE> 2001/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tabut binalarda ölümü bekliyorlar 
</HEADLINE>
<TEXT>

Depremde ağır hasar gören binalarda h l pek çok insanın yaşadığını söyleyen Bayındırlık İl Müdürü, "Bu binaların hepsi birer tabut" diyor 
     ÖMER ERBİL İstanbul 

     Marmara depremi sonrasında Bayındırlık Bakanlığı tarafından, can ve mal güvenliği olmadığı tespit edilen 327 ağır hasarlı binadan 112'si halen çevresini tehdit ediyor. Hatta bu binaların bir kısmında oturuluyor. 15 bin orta hasarlı konuttan sadece 5 bin konutta güçlendirme yapıldı, 10 bin konutun durumu ise bilinmiyor. Bayındırlık İl Müdürü Firdevs Yüksel, "Bilim adamları 'İstanbul depremini bekleyin' dedikçe uykularım kaçıyor. Çünkü güçlendirme yapılmadığından bu binaların hepsi birer tabut" dedi. 
     
     215 BİNA YIKILDI 
     Marmara ve Düzce depremlerinden sonra İstanbul'da 2 bin 148 konut ağır, 15 bin 76 konut orta hasarlı hale geldi. Ağır hasarlı binaların 215 tanesi oturulamaz durumda olduğundan yıkıldı. 112 ağır hasarlı bina sahibiyse, kararın iptali yönünde dava açtığından yıkımları yapılamadı. Avcılar’daki ağır hasarlı Subaşı apartmanının sakinleri de evlerini boşaltmayı reddedenlerden... Yıkım kararının çıkabilmesi için Yargıtay'ın onayı bekleniyor. 
     
     'TEMEL SAKATSA...' 
     İstanbul'da "oturulamaz" denilen 15 bin 76 konut bulunuyor. Bunların 5 bin 26'sı Bayındırlık Bakanlığı'ndan 10 trilyon 200 milyar güçlendirme kredisi alarak binalarını sağlamlaştırdı. 10 bin 50 konutun durumunun bilinmediğini söyleyen Yüksel, endişelerini şöyle dile getiriyor 
     "Bakanlık olarak her hak sahibine 2 milyar lira güçlendirme kredisi verdik. 5 bin kişi bu krediyi aldı. Kredi almayan konutların durumunu bilmiyoruz. Bu insanı ürkütüyor. Çatlaklar, kiriş kırıkları, kolon patlamaları çok basit metodlarla onarılıyor. Vatandaş 'Evim sağlam' diyor. Ama temeli görmüyor..." 
     
     Belediye Başkanı Mustafa Değirmenci Müdahale edemiyoruz 
     Avcılar'da ağır hasarlı raporu verilen bina mahkeme kararıyla orta hasarlıya çevrildi. 17 kolonu kesik bina, içinde yaşayanlar için tabuttur. Vatandaşın buralarda oturmasına müdahale edemiyoruz. Bakanlık yerel yönetimleri bu konuda by - pass etti. 
     
     Doç. Dr. Seyit Ali Kaplan Çıkma altına destek şart 
     Avcılar'da depreme dayanıklı bina bulmak çok zor. Çıkmalı binalar adeta tuzak. Çıkmanın altına bir güçlendirme yapılmazsa, diğer onarımların anlamı yok. Az hasarlı görülen binalar bile, depremde çökebilir. 
     



 GÜNCEL 







cezasız kalmalı mı 









</TEXT>
</DOC>
