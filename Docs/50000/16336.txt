<DOC>
<DOCNO> 16336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/guncel/gun06.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Çapan aranmıyormuş 
</HEADLINE>
<TEXT>

Beyaz Şahin’de gözaltı sayısı 19 oldu. Başkan Gürbüz Çapan’ın, savcının listesinde yer almadığı öğrenildi 
     İSTANBUL Milliyet 

     İstanbul DGM Başsavcılığı’nın talimatıyla İl Jandarma Alay Komutanlığı’nca Esenyurt Belediyesi’ne yönelik gerçekleştirilen Beyaz Şahin Operasyonu kapsamında gözaltına alınanların sayısı 19’a yükseldi. İtiraflarla ortaya konulan rüşvet çarkının belgelendirilmeye çalışıldığı soruşturmada, yedi kişinin aranmasına da devam ediliyor. 
     Yolsuzlukla suçlanan Esenyurt Belediye Başkanı Gürbüz Çapan’ın kardeşi Çetin Çapan’ın teslim olmasının ardından dün öğle saatlerinde Boğazköy Kooperatifler Birliği Başkanı Fuat Keskin de gözaltına alındı. Çapan’ın gizli kasası olduğu öne sürülen Keskin’in, başkanlığını yaptığı birliğin hesapları ve kayıtları da araştırılıyor. İhaleler, vakıflar ve kooperatiflerin mercek altına alındığı soruşturmada, belediyeye iş yapan müteahhitlerin hesapları da inceleniyor. 
     
3 gün ek süre alınacak      Halen Almanya’da bulunan Başkan Çapan’ın DGM Cumhuriyet Savcısı Ahmet Kelebek’in gönderdiği listede yer almadığı, yurda dönmesi halinde gözaltına alınmasının söz konusu olmayacağı kaydedildi. Dört günlük gözetim süresi bugün dolacak sanıklar için üç günlük ek gözetim süresi isteneceği de ifade edildi. 
     Soruşturma kapsamında, Başkan Çapan’ın eniştesi Muzaffer Bulut ile Hamit Ülbey, Cevat Zeyrek, Hasan Gündüz, Kemal Onul ve Yılmaz Aydemir de halen aranıyor. 
     Soruşturmanın sağlıklı yürütülmesi için, sorgulamada görevli özel ekibin, savcı ve müfettişler dışında kimseyle görüşmesine izin verilmiyor. Müfettiş ve uzmanların, soruşturmayı yürüten DGM Cumhuriyet Savcısı Kelebek ile yaptıkları toplantıdan sonra, çalışmalarına yarına kadar ara verdikleri öğrenildi. 
     


 GÜNCEL 

































</TEXT>
</DOC>
