<DOC>
<DOCNO> 28561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/24/son/sondun02.html </URL>
<DATE> 2001/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Peru 7.9 şiddetinde sallandı... 35 ölü, 200 yaralı 
</HEADLINE>
<TEXT>

     Peru'nun güney bölgesinde meydana gelen Richter ölçeğine göre 7.9 büyüklüğündeki depremde, ilk belirlemelere göre 35 kişi öldü, 200 kişi yaralandı. 
     ABD Jeolojik Tetkik kurumu USGS tarafından yapılan açıklamada, depremin, Bolivya ve Şili'de de güçlü bir şekilde hissedildiği belirtildi. 
     Açıklamada, depremin 30 ila 40 saniye sürdüğü kaydedilerek, ''Bu büyüklükte bir deprem, meydana geldiği bölgeler de göz önünde bulundurulduğunda, önemli oranda can ve mal kaybına yol açabilir'' denildi. 
     USGS'den Jeofizikçi Waverly Person, deprem dalgası tsunami olasılığı konusunda, ''Şili kıyıları boyunca birçok dalga saptadık ancak, bu dalgalar hasar yaratacak kadar büyük değil. Şu anda böyle bir tehlike yok'' dedi. 
     Peru Jeofizik Enstitüsü, depremin merkez üssünün, Pasifik okyanusunda, Peru'nun ikinci büyük kenti Arequipa yakınlarındaki bir bölgede bulunan Ocono köyünün 82 kilometre açığında olduğunu bildirdi. 






</TEXT>
</DOC>
