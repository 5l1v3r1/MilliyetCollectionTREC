<DOC>
<DOCNO> 41229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/spor/spo02.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne... Yine mi deplasman 
</HEADLINE>
<TEXT>

Fenerbahçe’nin geçen yılki hastalığı yeniden hortladı, ikinci deplasman maçında da galibiyeti bulamadı. Defansların büyük hatalar yaptığı maçta Körfez ekibinin bir şutu direkten döndü 
     YUSUF KOBAL 

     Uzun zamandır iyi futbol bekliyor Fenerbahçeli. Takımını doya doya izleyebilmek, Kadıköy’ün dışından da geriye futbolun tadını almış dönebilmek için. Ama Denizli’nin Fenerbahçe’si bu konuda oralı bile değil. Hoca sürpriz peşinde. Kadro farklı. Samandra’da kalanlar hüzünlü. 
     İstemeden atılan goller, size ne kadar keyif verir ki... Şu kadere bak adam yıllarını, terini, gönlünü, dahası uğruna parasını verdiği Kocaelispor’dan, ikisini birden attığı gollerle vefasını söküp aldı. 
     Mert’in de ayağı gitmiyordu da, yok mu şu melekler .. İki sezondur Fenerbahçe’nin futboluna karışıyorlar. 
     Basketbol maçında tribünlerin birdenbire İsrail yanlısı kesilmesinin sırrı Revivo’da gizli sanki. Televizyonların spor programlarına sürekli jenerik üretiyor. Attığı gol, futbolu soğuk, sevimsiz geceye ateş gibi düşüyor. 
     Leverkusen maçı öncesi Fenerbahçe yine düşlere dalmış. Birisi dürtüyor. Uyanıp golü atıyor. Sonra yine derin uyku. Mışıl mışıl uyayan savunma, gol yedikçe sarhoş olan Fenerbahçe. Her yeni birlikteliğin bir acemilik dönemi olur. Fenerbahçe sahaya her maçta bambaşka kişilikle endam edince, bir dizi acemilik oluyor. Sürekli deplasmanlarda bocalıyor. Ya da Şampiyonlar Ligi’nin hayali Fenerbahçe’yi fena halde çarpıyor. 
     Kısacası İstanbul dışını sevmiyor efsane kadro. Hem kendine hem de deplasmanda kendini izleyenlere bu oyun ve bu skorlar baygınlık veriyor. 
     13. dakikada Abdullah ortaladı. Anderson ve Ogün topun üzerinden atladı. En gerideki Mert sert vurdu 0-1 
     18. dakikada Nuri’nin altıpasın içine gönderdiği topa Ayman dokundu. Boştaki meşin yuvarlağı kafayla filelere göndermek Ayew’e kaldı 1-1 
     22. dakikada Kaan Dobra’nın 25 metreden attığı sert şut üst direkten geri döndü. 
     40. dakikada Andersson’un önüne attığı topu Kocaeli ceza sahasının sol çaprazında ustaca bir vuruşla filelere gönderen Revivo durumu 2-1 yaptı. 
     42. dakikada Kaan Dobra’dan aldığı topu Serdar, yanındaki Ümit ve Mirkoviç’e rağmen söktü aldı ve Rüştü’yü avladı 2-2 
     58. dakikada Mert sağ taraftan orta yapayım derken, top gitti Kocaelispor kalesinin doksanına takıldı 2-3 
     69. dakikada Lazarov korneri kullandı. Fenerbahçe savunması seyrederken Ayew kafayla indirdi. Serdar da kafayla dokunup beraberliği ilan etti 3-3 
     
Denizli köpürdü      FENERBAHÇE Teknik Direktörü Mustafa Denizli maç sonrası yaptığı açıklamada, "Zoru başardık ve maçı berabere bitirdik. Çok kolay goller yedik. Üç gol attığımız maçta puan verdik. Düşündürücü olan yediğimiz goller. Ancak bu maçı unutup Leverkusen maçına bakmalıyız" dedi. 
     
Notlar      Andersson isyan etti 

</TEXT>
</DOC>
