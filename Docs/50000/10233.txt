<DOC>
<DOCNO> 10233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sonspo02.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim ile Milan 2. Başkanı boğazda buluşuyor 
</HEADLINE>
<TEXT>

     İtalyan basını, Avrupa Şampiyonlar Ligi'nde çarşamba akşamı oynanacak Galatasaray-Milan maçının yanı sıra, Fatih Terim ile Adriano Galliani görüşmesini merak ediyor. 
     La Gazzetta dello Sport gazetesi, İstanbul'da olan Milan Kulübü 2.Başkanı Adriano Galliani ve Genel Direktör Ariedo Braida ile Fatih Terim'in bu akşam boğazda bir yemek yiyeceklerini yazdı. 
     Gazetede, Milanlı yöneticileri Terim'in davet ettiği öne sürülürken, artık serbest olan Terim ile her konuda açık açık konuşulabileceği savunuldu. 
     Corriere dello Sport gazetesi de verdiği haberinde, teknik direktör Terim'in kırmızı-siyahlı yöneticilerle görüşebileceğini yazarken, anlaşmadan önce teknik heyet problemi olduğu ve bunun çözülmesi gerektiği savunuldu. 
     Haberde, ''Terim ile yöneticiler Türk teknik adamın çok tercih ettiği Les Ambassadeurs adlı lokantada görüşebilirler. Terim yarın stada da gidecek ama öyle geliyor ki, Milan ile görüşme artık son aşamasında ve gerçekte biraz durduruldu. Büyük düğüm teknik heyette. Kulüp, teknik direktörden bağımsız bir grup yaratmak isterken, Terim kendi adamlarını istiyor'' denildi. 
     Tutto Sport gazetesi de birinci sayfadan verdiği haberinde ''Milan, Avrupa ve Terim için Türkiye'de'' başlığını atarken, ''Milan'ın gelecekteki teknik direktörü İmparator Fatih Terim de yarınki maçı statta izleyecek'' ifadesini kullandı. Bu arada, Milan Kulübü 2.başkanı Adriano Galliani de 2 gün önce yaptığı açıklamada ''Elbetteki İstanbul'da Terim'i görürsem selamlayacağım ama kapalı bir yerde konuşmayacağımız kesin. Eğer karşılaşırsak, herkesin olduğu yerde karşılaşacağız. Bu da hiçbir şey demek değil. Yani Terim ile karşılaşırsak, kontrat konuşmayacağız'' dedi. 
     Galliani, bu zamana kadar çok iyi işler yaptığını söylediği teknik direktör Terim ile önceden herhangi bir kontrat imzalamadıklarını ifade etti. Milan Kulübü'nün 2. Başkanı, sezon sonuna doğru teknik direktör konusunda kararlarını vereceklerini, alınan sonuçlarında bunda önemli olacağını savundu. 
     Öte yandan, maç ile ilgili olarak italyan basınında yer alan ifadelerde Milan'ın sakatlıklardan dolayı büyük sıkıntı çektiği ve orta sahadaki sakatlar arasına Alberti'nin de eklendiği kaydedildi. Teknik Direktör Alberto Zaccheroni de sakatlıklarla ilgili olarak ''Güneş altında yeniden yokluk. Minumum koşullardayız ama bu hikaye aylardır böyle gidiyor'' diye konuştu. 




</TEXT>
</DOC>
