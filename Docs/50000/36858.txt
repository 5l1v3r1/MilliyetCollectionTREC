<DOC>
<DOCNO> 36858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sondun19.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tatilinizi varolmayan bir ülkede geçirin" 
</HEADLINE>
<TEXT>

     Turizm sektöründe son birkaç yılda hayal kırıklığına uğrayan ve ''Tatilinizi varolmayan bir ülkede geçirin'' sloganıyla atağa geçmeye hazırlanan KKTC, yılda bir milyon turisti ağırlamayı planlıyor. 
     KKTC Turizm Bakanı Serdar Denktaş'ın geçen hafta Türkiye'de yaptığı temaslarda ele alınan Antalya'dan günü birlik turlar konusu, 15 Ağustos Çarşamba günü KKTC'de yapılacak geniş katılımlı toplantıda daha detaylı biçimde incelenecek. Toplantıya Antalya'dan KKTC'ye günü birlik tur satmak isteyen acentelerin temsilcileri, Kıbrıs Türk Otelciler Birliği ile Kıbrıs Türk Seyahat Acenteleri Birliği üyeleri katılacak ve Antalya'da satılacak paketlerin detayları belirlenecek. Günü birlik turlarda, Antalya'dan gelecek turistlerin, ulaşım dahil iki yıldızlı otelde 70 Dolara bir gün geçirmelerinin sağlanması amaçlanıyor. Kıbrıs Türk Otelciler Birliği Başkanı Turhan Beydağlı yaptığı açıklamada, Antalya'dan günü birlik turist getirilmesi çalışmalarını desteklediklerini, ancak uzun süreli geceleme yaratılmasının turizmde daha sağlıklı gelişmeler kaydedeceğini belirtti. 






</TEXT>
</DOC>
