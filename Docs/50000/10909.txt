<DOC>
<DOCNO> 10909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/dunya/adun.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumuşak DEVRİM 
</HEADLINE>
<TEXT>

Fransa’da sol, ilk turu dün düzenlenen yerel seçimlerle, Paris Komünü hareketinden 130 yıl sonra ilk kez, eşcinsel bir belediye başkanı adayı ile başkentin yönetimini ele geçirmeye hazırlanıyor 
     DIŞ HABERLER SERVİSİ 

     Fransa’da dün, ilk turunda 40 milyon seçmenin 231 kent ile 36 bin 565 yerleşim bölgesindeki yönetimleri belirlemek için oy kullandığı yerel seçimler, hem başkent Paris’in hem de ülkenin geleceği üzerinde tarihsel etkilerde bulunmaya aday görünüyor. 
     Birincisi, gelecek yıl yapılacak cumhurbaşkanlığı seçiminde sağ eğilimli şimdiki Cumhurbaşkanı Jacques Chirac ile solcu rakibi, şimdiki Başbakan Lionel Jospin’in şansları bu yerel seçimde ortaya çıkacak. İkincisi ancak daha önemlisi başkent Paris, kanla bastırılan Paris Komünü hareketinden bu yana, yani 130 yıl aradan sonra ilk kez, büyük bir olasılıkla, solcu bir belediye başkanının yönetimine girecek. 
     Üstelik solcu aday bir başka özelliği ile de dikkat çekiyor. Çünkü 50 yaşındaki Bertrand Delanoe, Fransa’da ender olarak "gay" olduğunu ilan eden politikacılardan biri. Kısaca yıllık gelirleri 5 milyar dolara ulaşan, siyasi arenadaki ağırlıklı yeri dolayısıyla her zaman spot ışıklarının altında bulunan bir makama "gay" ve solcu bir kişi geliyor. 
     
     Sağ ikiye bölündü 
     Bertrand Delanoe’nin en ciddi rakibi ise De Gaul’cü Cumhuriyet için Birlik Partisi’nden RPR Phillippe Seguin. Ancak Chirac’ın liderliğini yaptığı RPR’nin oylarının ikiye bölünmesi bekleniyor. Halen Paris’in Belediye Başkanı olan Jean Tiberi, partisi tarafından aday gösterilmemesine rağmen kendi başına adaylığını koydu. "Gay" aday Delanoe’nin şansını, RPR hakkında ileri sürülen yolsuzluk ve suistimal iddiaları da hayli artırıyor. Seçimin ikinci turu 18 Mart’ta yapılacak. 
     
Portre Bertrand Delanoe      Robin Hood hayranı gay 
     Uzun ince yapısıyla göze çarpmasına karşın, neredeyse renksiz denebilecek kişiliğiyle her zaman gölgede kalmayı tercih eden Bertrand Delanoe, "gay" olduğunu itiraf etme cesaretini göstererek halkın büyük beğenisini kazandı. Açık yürekliliği ve birbiri ardı sıra yaktığı sigaralarla "halktan biri" imajı oluşturdu. Sağcı politikacılar gibi parlak vaadlerde bulunmadı, günlük yaşamı ilgilendiren sıradan konulara eğildi. Örneğin trafik sorunu ve hava kirliliğine önlem olarak metro çıkışlarında halka ucuz bisiklet kiralamayı planladığını açıkladı. Kreş sayısını artıracağı vaadinde bulundu, belediye başkanlığına yalnızca Paris’i sevdiği için talip olduğunu söyledi ve çoğu Parisli’yi inandırdı. Robin Hood hayranı olduğunu söyleyen, Tunus doğumlu Delanoe sessiz sakin fakat şeffaf ve dürüst kişiliğiyle neredeyse sanal bir politikacı portresi çizdi. 
     
     


 DÜNYA 










</TEXT>
</DOC>
