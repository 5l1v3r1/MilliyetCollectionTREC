<DOC>
<DOCNO> 22786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/soneko14.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon Bankaları Başkanı "Demirbank'a çok ciddi teklifler var" 
</HEADLINE>
<TEXT>

     Fon Bankaları Ortak Yönetim Kurulu Başkanı Tevfik Altınok, Demirbank'a çok ciddi teklifler olduğunu ve bu tekliflerin değerlendirildiğini söyledi. 
     Tevfik Altınok, Marmara Üniversitesi tarafından kendisine fahri bankacılık doktorası diplomasının verildiği törenin ardından gazetecilerin sorularını yanıtlarken, fon bankalarının zararının her geçen gün arttığı yönünde görüşlerin sıkça dile getirildiğini hatırlatılması üzerine, ''Bir ay sonra konuşalım mı '' diyen Altınok, ''Bu süre içinde ne değişecek '' sorusuna da şu yanıtı verdi 
     ''Çok büyük şeyler değiştiğini göreceksiniz. Bugün gerçekten eğer Fon'daki bankaların durumuna bakarsanız -çoğu kişi bunu biliyor ya da bilmiyor- şurası bir gerçek 13 banka devredildi, ama bugün sayısı 8. Bunan anlamının ne olduğunu herhalde pek çok kişi takdir edecektir diye zannediyorum.'' 
     Sümerbank çatısı altında 5 bankanın birleştirildiğini hatırlatan Altınok, Sümerbank'ın halen 30 iştirakinin bulunduğunu, bu iştiraklerin satışa çıkarıldığını ve birkaç tanesinin de fiilen satıldığını söyledi. 
     Altınok, ''İştiraklerden bir kısmını belki kapatacağız. Bir kısmını da kendi içerisinde birleştirip tek bir kuruluş haline getireceğiz'' diye konuştu. 
     Sektör ve Türk ekonomisinin 2 büyük kriz yaşadığını hatırlatan Altınok, şu görüşleri dile getirdi 
     "Böyle bir ortam içinde hiç beklemediğiniz olaylarla karşı karşıya kalıyorsunuz. Burası bir gerçek. Biz bugün eğer sektörde bir reform, bir değişiklik, ileriye adım bekliyorsak, sorunları çözmeden bunları yapmamıza imkan ve ihtimal yok. Bu işte çıban başı olan veya bu işin problemi olan kesim eğer Fon'daki bankalar ise geldiğim günden beri söylüyorum, 2001 yılında biz bu işi mutlaka çözmüş olacağız.'' 
     Altınok, ''Demirbank ve İktisat bankalarının satışları ne durumda '' sorusunu da şöyle yanıtladı 
     ''Demirbank zaten devam ediyor. İktisat Bankası ile ilgili olarak da öncelikle devir bilançosu dediğimiz bilançonun hazırlanması lazım. O bilanço hazırlandıktan sonra satış süreci başlayacak. Sanıyorum BDDK bu konuda kararlarını devir bilançosundan sonra alır almaz biz de harekete geçmiş olacağız.'' 
     
     
     






</TEXT>
</DOC>
