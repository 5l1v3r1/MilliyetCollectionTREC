<DOC>
<DOCNO> 42202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur15.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bostancıoğlu "1 milyon 50 bin öğrenciye 50'şer milyon yardım yapılacak" 
</HEADLINE>
<TEXT>

     Milli Eğitim Bakanı Metin Bostancıoğlu, ''Bu yıl yeni bir uygulama başlatarak, 1 milyon 50 bin öğrenciye 50'şer milyon lira eğitim yardımı sağlanacak'' dedi. 
     Bostancıoğlu, Zonguldak'ın Karadeniz Ereğli ilçesine bağlı Köseler köyündeki İbrahim İzmirlioğlu İlköğretim Okulu'nun açılış töreninde, 2000 yılında 607 bin öğrencinin taşımalı eğitimden yararlandığını ve öğle yemeği de verildiğini, aynı uygulamanın bu dönem yine devam edeceğini söyledi. 
     Kırsal kesimde 1999'da öğrenim gören 2 milyon 800 bin, geçen yıl ise 3 milyon 900 bin yoksul öğrenciye kitap dağıtıldığını anlatan Bostancıoğlu, şunları kaydetti 
     '2001'de 1 milyon 640 bin öğrenciye kitap dağılacak. Bu yıl yeni bir uygulama başlatarak, 1 milyon 50 bin öğrenciye 50'şer milyon lira eğitim yardımı sağlanacak. Yıl sonuna kadar bu yardımın 80 milyon liraya çıkarılabilmesi için kaynak araştırmasındayız. Devlet her zaman yoksul öğrencilerin yanındadır. Yoksul öğrencileri, mahalle ve köylerdeki anne ve babaları ile muhtarların yardımlarıyla tespit edeceğiz. Her okulda bir kurul oluşturduk. Müdür, sınıf veya rehber öğretmeni, okul aile birliğini temsilen veliler ve muhtarlar kurulda yer alacaklar. Bu demokratikleşmedir. Bunun en güzel örneğini okullarımızda öğreniyoruz.'' Son 3 yılda 106 bin yeni derslik yaptıklarını ve 188 bin yeni öğretmen ataması gerçekleştirdiklerini belirten Metin Bostancıoğlu, 8 yıllık zorunlu eğitimin de başarıyla uygulandığını kaydetti. 
     Bostancıoğlu, Türkiye'de olduğu gibi Zonguldak ve Karadeniz Ereğlisi'nde öğretmensizlik nedeniyle boş geçen ders olmayacağını belirterek şunları söyledi 
     ''Fedakar öğretmenlerimizin ek ders ücreti kabul etmeleriyle, boş geçen ders ve kitap kuyruğu da olmayacak. Bir üst sınıf ile alt sınıfın kitaplarını öğrenciler okuyabilecekler. Bu bir güzelliktir. Ancak çirkinlik olarak göstermek isteyenler var. Bu kitapların değişmediğini ve eğitimin ailelere yük olmadığını gösteriyor. Zonguldak'ta orta"ğretimde bir dersliğe 30 öğrencinin altında öğrenci sayısı düşüyor. Şehirlerde bu sayı 46'dır. Ancak ikili öğretimle bu dersliklerin öğrenci sayısını 30'un altına çekmek durumundayız.'' 
     Bakan Bostancıoğlu, bu okulların yapımında hayırsever vatandaşların destek olduğunu vurgulayarak ''AB ülkeleri ile yaptığımız Milli Eğitim Bakanları ve Eğitim Bakanları toplantısında, Türk insanının okullar yaptırdığını ve halkına okullar armağan ettiğini söylediğimde inanamıyorlar, Böyle bir şey olamaz diyorlar. Çünkü kendi ülkelerinde böyle bir şey yok. Burada da milli eğitimin başarılı olduğunu görüyorum. Bostancıoğlu, okulun yapımını üstlenen İbrahim İzmirlioğlu'na Milli Eğitim Bakanlığı Onur Belgesi de verdi. 







</TEXT>
</DOC>
