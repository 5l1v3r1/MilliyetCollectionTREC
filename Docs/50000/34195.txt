<DOC>
<DOCNO> 34195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko03.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgaya eleştiri, programa destek 
</HEADLINE>
<TEXT>

     EYLEM TÜRK 

     MHP lideri Devlet Bahçeli ile Devlet Bakanı Kemal Derviş’in diğer koalisyon ortakları ile birlikte çektirdiği güven fotoğrafından sonra Türkiyenin önde gelen işadamları bugün IMF başkan yardımcısı Stanley Fischer ile bir araya gelerek ikinci bir güven mesajı verecek. 
     Türk Sanayicileri ve İşadamları Derneği’nin TÜSİAD ev sahipliğinde Çırağan Sarayı’nda yapılacak toplantıya çok sayıda işadamı katılacak. Sanılanın aksine bugünkü toplantı patronların IMF’ye tepki değil, uzlaşma mesajı verecekleri bir yemek olacak. Patronlar önce Stanley Fischer’in Türkiye hakkındaki görüşlerini ve ekonomik analizlerini dinleyecek. Ardından kendilerinin dalgalı kura karşı olmadıklarını ancak, sürekli yükselen kur sistemine karşı olduklarını anlatacaklar. Patronların bir mesajı da sürekli yükselen kur nedeniyle yatırım ve üretim yapamadıkları, hedef belirleyemedikleri olacak. 
     
     Tahminler tutmuyor’ 
     TÜSİAD yönetimi ekonomik tahminlerini defalarca değiştirmek zorunda kaldığını aktardıktan sonra, dalgalı kura geçiş sonrası üçüncü tahmin değişikliğinin de gündeme geldiğini anlatacak. TÜSİAD Fischer’e bu yıl büyümenin eksi 6’nın üzerine çıkabileceği, enflasyonun da yüzde 70’i geçebileceği tahminlerini iletecek. 
     Patronların Stanley Fischer’le yapacakları toplantının ana gündem maddesi kur politikası olurken, bunun yanında IMF’nin uluslararası piyasalara güven vermesini isteyecekler. 
     
     Hükümete destek çıkacak 
     Piyasanın son durumu ile ilgili olarak Fischer’e bilgi verecek olan TÜSİAD üyeleri, hükümetin ve uygulanan ekonomik programında arkasında olduklarını IMF yetkilisine iletecekler. Patronlar, aynı zamanda, IMF’ye karşı katı bir tutumda olmadıkları mesajını belirterek, uzlaşma mesajı verecekler. Bu sayede patronlar geçtiğimiz hafta hükümet üyelerinin bir arada çektirdiği fotoğrafla verdikleri güven mesajını uluslararası piyasalara karşı yenilemiş olacak. 
     



 EKONOMİ 


























</TEXT>
</DOC>
