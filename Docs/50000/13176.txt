<DOC>
<DOCNO> 13176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/son/sontur12.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'deki patlamanın nedeni boru tipi bombaymış 
</HEADLINE>
<TEXT>

     İzmir'in Çankaya semtinde İzmir Ticaret Odası'na İZTO ait Ticaret Sicil Memurluğu önünde, sabah patlayan bombanın, el yapımı, zaman ayarlı ve boru tipi olduğu belirlendi. 
     Alınan bilgiye göre, olay yerine gelen Terörle Mücadele Şube Müdürlüğü'ne bağlı Bomba İmha Uzmanları, patlayıcı parçalarını özel malzemelerle topladılar. 
     Yapılan ilk incelemede, bombanın, el yapımı, zaman ayarlı ve boru tipi olduğu tespit edildi. Emniyet yetkilileri, patlayıcı parçalarıyla bir elektronik düzeneğin de bulunduğunu, bunların, Bölge Kriminal Polis Laboratuvarı ile İzmir Emniyeti Olay Yeri İnceleme ve Kimlik Tespit Şube Müdürlüğü'ne teslim edildiğini bildirdiler. Yetkililer, soruşturmanın sürdürüldüğünü kaydettiler. Gazi Bulvarı 68 numaradaki İZTO'ya ait binada faaliyet gösteren Ticaret Sicil Memurluğu önünde, saat 07.05'te bomba patlamış, binanın bazı camları kırılmış, kepenkleri hasar görmüştü. 




</TEXT>
</DOC>
