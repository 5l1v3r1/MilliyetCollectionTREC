<DOC>
<DOCNO> 35285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko13.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye hisse senedi takasında en başarılı ülke... 
</HEADLINE>
<TEXT>

     Türkiye, hisse senedi takası başarı sıralamasında gelişmekte olan ülkeler arasında en önde yer aldı. 
     Uluslararası menkul kıymetler sektörüne yönelik analizler gerçekleştiren GSCS Benchmarks adlı kuruluşun, aralarında Türkiye, Yunanistan, Güney Afrika, Güney Kore ve Latin Amerika ülkelerinin de bulunduğu gelişmekte olan 20 ülkenin takas ve saklama sistemlerinin değerlendirildiği 2001 yılı raporu yayınladı. 
     İMKB Takas ve Saklama Bankası A.Ş'den Takasbank konuya ilişkin olarak yapılan açıklamada, gelişmekte olan ülkelerin takas ve saklama sistemlerinin, takas, saklama, operasyonel risk ve müşteri memnuniyeti kriterleri baz alınarak değerlendirildiği belirtildi. 
     Hisse senedi takası kriterinde takas performansları, işlem büyüklükleri, yerel piyasa faiz oranları ve temerrüt süresi baz alınarak yapılan değerlendirmede, Türkiye'nin gösterdiği performans ile son 5 yılda olduğu gibi bu yıl da birinci sırada yer aldığı bildirildi. Hisse senedi takası başarı sıralamasında Türkiye'nin ardından Güney Kore ve Filipinler sıralandı. 
     Saklama kriterinde, rüçhan haklarının kullanımı, kullanılan toplam rüçhan hakkı sayısı, yatırımcının korunması, temettülerdeki vergi istisnaları ve stopajlar baz alındığında, Güney Kore birinci, Güney Afrika ikinci, Filipinler üçüncü sırada yer aldı. Türkiye de saklama başarısı açısından 17. sıradan 13. sıraya yükseldi. Operasyonel risk kriterinde, G30 önerilerine uyumluluk, yasal düzenlemeler ve iç denetim süreçlerinin etkin bir biçimde kullanılması, yabancı yatırımcılarla ilgili yasal düzenlemeler ve mücbir sebeplerden doğan riskler ile birlikte merkezi takas tarafı riskleri incelendi. 
     Operasyonel risk açısından Güney Kore en az riskli ülke olarak belirlendi, Tayland ikinci ve Türkiye üçüncü sırada geldi. Takas ve saklama hizmetlerinde müşteri memnuniyeti ve müşterilerin ödedikleri paranın karşılığını alabilmeleri konusunda yapılan değerlendirmede ise, Güney Kore, Tayland, Meksika ve Arjantin'in ardından Türkiye beşinci sırayı aldı. 







</TEXT>
</DOC>
