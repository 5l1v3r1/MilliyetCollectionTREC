<DOC>
<DOCNO> 29949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo06.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Cavcav "Ümit Karan kolay kolay Galatasaray'da oynayamaz" 
</HEADLINE>
<TEXT>

     Gençlerbirliği Kulübü Başkanı İlhan Cavcav, Galatasaray ile antrenmanlara çıkan Ümit Karan'ın, hala Gençlerbirliği'nin futbolcusu olduğunu vurgulayarak, ''Hülle, hile demektir. Ümit Karan'ın kolay kolay Galatasaray'da oynayacağını sanmıyorum'' dedi. 
     Kulüpler Birliği'nin toplantısına katılmak için İstanbul'da bulunan Cavcav, toplantıya girmeden önce gazetecilerin konuyla ilgili sorularını yanıtladı. 
     Galatasaray gibi, UEFA Kupası'nı kazanmış bir kulübün örnek olması gerektiğini ve hülle yoluna gitmesinin onaylanamayacağını belirten Cavcav, şöyle konuştu 
     ''FIFA'nın kararının Türkiye'de uygulanıp uygulanmayacağı henüz belli değil. Ayrıca bu işin mahkemesi var, adaleti var. Biz sonuna kadar direneceğiz. FIFA ile de görüştük. Her ülkenin hudutları içinde kendi kanunlarının geçerli olduğunu söylediler. 5 Temmuz'da satış günü var. Biz Ümit için gerekli miktarı Futbol Federasyonu'na yatıracağız. Sonrasını ise hep beraber göreceğiz.'' 
     Ümit Karan'ı hülle yoluyla hiçbir takıma vermeye niyetleri olmadığını ifade eden Cavcav, şöyle devam etti 
     ''Hülle yolunun açılması, ancak futbolcu satışı yoluyla hayatını idame ettirebilen Anadolu kulüplerine indirilecek en büyük darbe olur. Galatasaray, Fenerbahçe, Beşiktaş gibi büyük kulüpler bugün için bu işten karlı çıkabilirler. Ama sonunda en büyük zararı görecekler de onlar olur. Futbol Federasyonu, Türk kanunlarınına göre gerekeni yapacaktır.'' 






</TEXT>
</DOC>
