<DOC>
<DOCNO> 33315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/yazar/dundar.html </URL>
<DATE> 2001/07/22/ </DATE>
<TIME>  </TIME>
<AUTHOR> CAN DÜNDAR  </AUTHOR>
<HEADLINE>
İngilizlerin Monika'sı 
</HEADLINE>
<TEXT>

     LONDRA 

     45 derecelik cehennemi güneş altında kavrulan bir Akdeniz kasabasından 19 derecede sırılsıklam ıslanan İngiliz başkentine gelince şaşırıyor insan... 
     Ancak Londra'nın ikliminden daha da şaşırtıcı olan şey gündemi... 
     Perşembe günü ABD Başkanı George Bush Londra'daydı. Lakin ertesi gün, bu ziyaretin haberi itibarlı Guardian gazetesinin ancak 9. sayfasına girebildi. Çünkü cuma gazetelerinin ilk sayfalarına, BBC dahil bütün televizyonların haber bültenlerinin ilk sıralarına ve metroların sohbet konularının başına bir skandal gelip yerleşmişti 
     Lord Archer'ın seks skandalı... 
     
     
     
     Cuma gecesi bütün televizyon kanallarında yayımlanan belgeseller ve tartışma programlarıyla rengarenk hayatı delik deşik edilen bu karizmatik adam bir yazar... 
     Aynı zamanda 80'lerin ortalarında Thatcher döneminde Muhafazakar Parti'nin Genel Başkan yardımcılığını yapmış ve "lord" unvanı almış bir politikacı... 
     Kuzey Irak Kürtlerinin göçü sırasında BBC'de yaptığı bir programla bir gecede 57 milyon pound yardım toplayıp, bunun yarısını "kaybetmesi"yle tanınıyor. 
     Lord Jeffrey Archer'ın öyküsü 9 Eylül 1986 geceyarısı başladı. İngiliz politikacı saat 00.45'te bir otelde Monica adlı bir fahişeyle 
     - Kamer Genç'in tabiriyle "çiçek sulama"dan dönerken - görüldü. 
     2 hafta sonra İngiliz bulvar gazetesi News of the World, Monica'nın, Lord adına verilen parayı alırken fotoğrafını yayınladı. 
     "Monica skandalı" patlayınca Lord Archer Muhafazakar Parti'deki görevinden istifa etti. Ama kamuoyuna "Monica diye biriyle asla buluşmadığını" açıkladı. 
     İş iddiaya binince Daily Star girdi devreye ve "Archer yalan söylüyor, Monica ile yattı" haberini patlattı. 
     Lord, bu iddianın peşine giden üç bulvar gazetesi aleyhine 500 bin poundluk tazminat davaları açtı. Mahkemede bir arkadaşının yalancı tanıklığı sayesinde o gece otelde değil bir yemekte olduğunu "kanıtladı" ve davayı kazandı. 
     
     
     
     Aslında olay orada kapanmış görünüyordu. 
     Ancak 1999 Ekim'i gelip de Lord Archer Londra belediye başkanlığına aday olunca dosya yeniden açıldı. 
     Mahkemede Archer lehine yalancı şahitlik yapan arkadaşı, vicdan muhasebesi sonucu, "Başkan adayının dürüst bir adam olmadığını" parti yetkililerinin kulağına fısıldadı. 
     Ve olayın arkası çorap söküğü gibi geldi. 
     Bu ihbar basına sızdı. Archer adaylıktan çekildi. Partisinden kovuldu. 2000 baharında "adaleti yanıltmaktan" 10 yıl hapis istemiyle yargılanmaya başlandı. 
     Önceki gün Old Bailey'de 4 yıl hapse mahkum olarak cezaevine girdi. Dün de özel izinle çıkıp, üzüntüden ölen annesinin cenazesine katıldı. 
     
     
     
     Haberleri birlikte izlediğimiz bir İngiliz dostum "Diana'nın ölümünden beri gördüğüm en geniş medya kampanyası bu" dedi biraz da hayretle... 
     Dünyanın geri kalanı gibi İngilizler de bu türden "Monica skandalları"na bayılır gerçi... 
     Ama burada farklı bir durum var 
     İngilizler evli bir yazarın bir fahişeyle kaçamağını affedebilirdi, ama bir politikacının kendilerine ve mahkemeye yalan söylemesini asla... 
     Affetmediler de... 
     Kaçamağı değil, yalanı mahkum ettiler. 
     
     
     
     Haberleri izlerken İngiliz dostuma üç kişiyi sordum 
     Karısı 
     Bütün yargılama boyunca eşinin yanında olmuştu. 
     Monica 
     Bir trafik kazasında ölmüştü. 
     Dostu 
     Vicdan huzuru bulmuştu. 
     
     







Sultan Bahşiş 


Ponzi tipi kısır döngü 


Tayyip'le ilgili soru işaretleri 


Aslan Başkan 


İngilizlerin Monika'sı 


Tercih sıralaması yaparken 


Fransız diplomat haklı çıktı 


Küresel ütopyanın sonu mu 


Zamanı yönetmede taş mı önemli, mıcır ve kum mu 


Süre iki yıldır 


Beklenen ne 


Küreselleşme tuhaf bir dünya yaratıyor 


Turizmin kaymağını yabancılar yiyor 


Jet - Pa milletvekili yenilikçi olursa... 


</TEXT>
</DOC>
