<DOC>
<DOCNO> 7896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sontur16.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz’da yine tehlike 
</HEADLINE>
<TEXT>

     Marmara’dan Karadeniz’e geçiş için aynı anda İstanbul Boğazı’na giriş yapmak isteyen Norveç ve Malta bandıralı 2 kuru yük gemisi, çarpışmaktan son anda kurtuldu. Birbirine sürten ve küçük çaplı hasar oluşan iki gemi, Ahırkapı bölgesinde demirletildi. 
     Ahırkapı demirleme bölgesinden demir alan Malta bandıralı "Khaleda" adlı kuru yük gemisi, boğazdaki trafik akışını düzenleyen Ahırkapı Trafik Kontrol İstasyonu’nun sıralama yapmasını beklemeden, İstanbul Boğazı’na girmek istedi. Bu gemi, saat 02.30 sıralarında, aynı anda boğaza giriş yapmakta olan Norveç bandıralı "Spareigot" adlı kuru yük gemisi ile çarpışmaktan son anda kurtuldu. 
     Birbirlerine sürtmeleri sonucu küçük çaplı hasarlar oluşan 2 gemi, daha sonra Ahırkapı bölgesindeki alanda demirletildi. 
     Kazaya karışan gemilerden 1977 yılı yapımı Malta bandıralı "Khaleda" adlı kuru yük gemisinin 12 bin 212 grostonluk ve 157.7 metre uzunluğunda, 1982 yılı yapımı Norveç bandıralı "Spareigot"un da 22 bin 300 grostonluk ve 189.7 metre uzunluğunda olduğu öğrenildi. 
     Bu gemilerden "Spareigot"un İtalya’dan aldığı 11 bin 965 ton kömürle Bulgaristan’ın Varna Limanı’na, "Khaleda"nın ise boş olarak Ukrayna’nın Odessa Limanı’na gitmek istedikleri bildirildi. 
     
     




</TEXT>
</DOC>
