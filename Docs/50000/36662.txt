<DOC>
<DOCNO> 36662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/guncel/gun03.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk için zararlı kimsesize yararlı 
</HEADLINE>
<TEXT>

Sağlıksız diye toplatılan simit ve ekmekler kimsesiz çocuklara dağıtıldı 
     HÜSEYİN ÖZGENÇ Denizli DHA 

     Denizli'de sağlığa zararlı olduğu gerekçesiyle belediye tarafından toplatılan simit ve ekmekler, kimsesiz çocukların yemesi için yuvaya verildi. 
     Belediye zabıta ekipleri, önceki gün saat 05.00'te başlattığı operasyonda, önce bakkal önlerindeki, üretim yeri belli olmayan bandrolsüz ekmekleri, ardından yaz tatilini değerlendirmek için mahalle aralarında satış yapan çocukların ellerindeki tepsiler dolusu simitleri topladı. "Sağlığa zararlı" olduğu gerekçesiyle el konulan 800 ekmekle bin simit imha edileceğine Sosyal Hizmetler ve Çocuk Esirgeme Kurumu'na bağlı olan yetiştirme yurdu ile 0 - 12 Yaş Çocuk Yuvası'na verildi. 
     
     Belediye Başkanı kutladı 
     Zabıtanın bu operasyonu ilginç bir basın bülteniyle duyuruldu. Bültende el konulan ekmek ve simitlerin yuva ve yurda teslim edildiği açıklandı. Belediye Başkanı Ali Aygören sağlığa zararlı olduğu gerekçesiyle toplanıp, kimsesiz çocuklara yedirilen ekmek ve simitler için önce zabıta ekiplerini kutladı. 
     Bültende Aygören'in, "Belediye olarak halkın sağlığını korumak için gecemizi gündüzümüze katarak çalışıyoruz. Belediyemizin halk sağlığını hiçe sayarak satış yapanlara ve esnafa karşı yürüttüğü operasyonlar aralıksız sürecek. Halkın sağlığı bizim için önemlidir, bundan kesinlikle taviz vermeyeceğiz" sözleri yer aldı. Geçen yıl simit satma standartlarını belirleyen Denizli Belediyesi, plastik el arabaları dışında başka usullerde simit satışına izin vermiyordu. 
     
     Belediye Başkanı Dağıtılanlar zararlı değil 
     ASLI ÖKTENER 

     Denizli Belediye Başkanı Ali Aygören, "Bu gıdalar Belediye Sağlık İşleri Müdürlüğü laboratuvarlarına gidiyor. Burada tahlil ediliyor. Bozuk olanların tamamı imha ediliyor. Geçen yıl simitlerin kapalı satılması ve hijyenik arabalar içinde satılacak diye yönetmelik hazırladık. Bunlar kaçak yapılan ve satılmaya çalışılan simit ve ekmeklerdir" diye konuştu. 
     
     İl Sağlık Müdürü Saçmalık. Neye göre ayıracak 
     Toplanan simit ve ekmeklerin, kimsesiz çocuklara verilmesinin doğru olmadığını söyleyen İl Sağlık Müdürü Dr. Hüseyin Okunakol, şunları söyledi "Belediyenin sağlığa zararlı gerekçesiyle topladığı gıdaları test edip zararsız gıdaları kimsesizlere vermesi saçmalıktır. Bir defa üretilirken sağlığa zararlıysa hiçbiri kullanılmaz. Yok hijyenik şartlarda satılmadığından dolayı topladılarsa, ki hepsi öyle, dolayısıyla içinde iyisini kötüsünü neye göre ayıracak " dedi. 
     



 GÜNCEL 













</TEXT>
</DOC>
