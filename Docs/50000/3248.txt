<DOC>
<DOCNO> 3248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sontur03.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş "Cumhurbaşkanı'na kırgın değilim" 
</HEADLINE>
<TEXT>

     Yargıtay eski Cumhuriyet Başsavcısı Vural Savaş, ''Seçilmememden dolayı herhangi bir kırgınlığım yok. Açıklamaların duygusal değil. Yeni seçilen Kanadoğlu da Atatürkçü bir insandır'' dedi. 
     Savaş, Hulki Cevizoğlu'nun sunduğu ''Ceviz Kabuğu'' adlı televizyon programına katılarak, çeşitli konulardaki görüşlerini açıkladı. 
     İrtica, bölücülük ve çıkar amaçlı suç örgütlerine karşı mücadele için elinden geleni yaptığını söyleyen Savaş, halkın sevgisinin önemli olduğunu, bunu da kendisinin bildiğini kaydetti. Toplumun büyük kesiminin kendisine karşı sevgi beslediğini, ancak sevmeyenlerin de olabileceğini belirten Savaş, medyada, hukukçular arasında hainlerin bulunduğunu, bununla sadece bu kesimi değil, devlete karşı örgütlenme içinde olan yasadışı örgütleri de kastettiğini, Atatürkçü, hukukçu ve basın mensuplarının da çoğunlukça olduğunu söyledi. 
     RP hakkındaki kapatma davası açmasına ilişkin gerekçelerini sıralayan Savaş, tüm dünyada demokrasilerin korunması için kurallar bulunduğunu, bu kurallara aykırı hareket eden partilerin o ülkelerde de kapatıldığını söyledi. Avusturya'daki ırkçı partinin durumu ile Almanya'daki aşırı sağcı partinin kapatılmasına ilişkin girişimleri örnek olarak gösteren Savaş, RP kapatılmasaydı, 8 yıllık eğitimin çıkmayacağını, imam hatip okullarının sayılarının hızla artacağını, radikal dinci grupların daha da güçleneceğini kaydetti. 
     Savaş, ''İktidara şeriatçı bir parti ortak olsaydı, Hizbullah cephaneliği ortaya çıkarılamazdı'' dedi. 
     Cumhurbaşkanı Ahmet Necdet Sezer'e kırgın olmadığını tekrarlayan Savaş, Sezer'e veda ziyaretine gitmediğini, eğer böyle bir talepte bulunsaydı, Cumhurbaşkanı'nın randevu vermeyebileceğini kaydetti. 
     Savaş, Cevizoğlu'nun ''Sizinle birlikte son dönemdeki bazı tasarrufların 28 Şubat'ın tasfiyesi olarak değerlendiriliyor. Ne diyorsunuz '' şeklindeki sorusuna, ''Bu iddiayı ileri sürenler, sayın Cumhurbaşkanımız da katılıyor mu demek istiyorlar. Ben ona da ihtimal vermiyorum'' diye konuştu. 
     Türkiye üzerinde hazırlanan 4 aşamalı bir planın uygulamaya konulduğunu söyleyen Savaş, Avrupa Birliği'ne girilmesinde fayda 
     olduğunu, ancak Türkiye'nin bir kuşatma altına alındığını savundu. Avrupa İnsan Hakları Mahkemesi'nin AİHM mahkeme değil, siyasi bir heyet olduğunu kaydetti. 
     AİHM'nin, Türkiye'ye karşı çifte standart kokan kararlar verdiğini, aynı şeyleri İngiltere ve Fransa'ya karşı yapamadığını ifade eden Savaş, ''AİHM Apo'nun başvurusunda adil yargılama yapılmamıştır , diye karar verecektir. Tazminat ödememiz gündeme gelebilir. RP'nin kapatılmasında objektif karar verirse, Türkiye lehine sonuçlanacaktır'' diye konuştu. 
     Savaş, 19 milyar 300 milyon lira emekli ikramiyesi aldığını, bunun 15 milyarını kendisine ayırdığını, geri kalanına da koruma aracı alacağını, bu koruma aracının benzinini de kendisinin karşılayacağını söyledi. Devletin kendisini korumak için elinden geleni yaptığını, lojman arayışının devam ettiğini belirten Savaş, yaş haddinden emekliliğine daha 2,5 yıl bulunmasına rağmen neden ayrıldığı sorusuna da, Yargıtay'da daha devam etmek istememesini gösterdi. Savaş, ''Bana Yargıtay'dan arkadaşlarım gelip önce 11. Ceza Dairesi Başkanlığı'na seçelim, önümüzdeki yıl da Sami Selçuk'un emekliye ayrılmasından sonra Yargıtay Başkanlığı'na seçelim , dediler. Ancak ben karar verdim, içimden ayrılmak geldi'' diye konuştu. 
     Bir soru üzerine Mason olmadığını ifade eden Savaş, konuşmasını şöyle tamamladı 
     'Ben Cumhuriyetin ilk yıllarından daha tehlikede olduğunu görüyorum. Yasalar, hatta Anayasa değiştirilerek Cumhuriyeti korumaz hale getirilmeye çalışılıyor. Askerlerin, hukukçuların cumhuriyeti koruması yetmez. Tek çare halkın cumhuriyete sahip çıkması lazım. Oyuyla sahip çıkacak. Demokrasi dışı partilere oy vermeyecek de sahip çıkacak. Sözde aydınlara, medyanın propagandalarına kulak vermeyecek.'' 
     



</TEXT>
</DOC>
