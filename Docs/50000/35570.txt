<DOC>
<DOCNO> 35570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/sondun02.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de klon bebek şoku... Uluslararası sularda bebek klonlanacak 
</HEADLINE>
<TEXT>

     Dünyada, ''21. yüzyılın ilk şoku'' değerlendirmelerine yol açan bir girişim çerçevesinde, insan klonlanmasına en çok karşı çıkılan ABD'de, Washington Ulusal Bilimler Akademisi'nin, 200 kadının, klonlanmış embriyolarla hamile bırakılacağını açıklayacağı öne sürüldü. 
     ABD basınında duyurulan haber, klonlanmış ilk koyun Dolly'den sonra, dünyada ilk insan klonların üretilmesine yönelik çabaları ortaya koydu. 
     Washington Ulusal Bilimler Akademisi'nin açıklamayı resmen 9 Ağustos Perşembe günü yapması bekleniyor. 
     Basına sızan haberlere göre, 200 kadının, klonlanmış embriyolarla hamile bırakılması girişimi, Kasım ayında ve çeşitli ülkelerin siyasi müdahalesini önlemek için uluslararası sulardaki bir gemide yapılacak. İnsan klonların üretimi için, ilk klon koyun Dolly'nin üretilmesine çok benzeyen bir teknik kullanılacağı belirtiliyor. 
     Dünyanın ilk insan klonu için, pek çok farklı ülkeden 200 kadının seçildiği, bunlardan 8'inin İngiliz olduğu da bu haberlerde yer aldı. ABD'nin en tartışmalı konularından biri olan insan klonlanması, ABD Başkanı George W. Bush ve ABD Kongresi tarafından onaylanmıyor. 
     ABD Kongresi'nin alt kanadı Temsilciler Meclisi, kısa süre önce, insan embriyosu üzerinde bilimsel araştırmalar ve insan klonlamayı yasaklayan bir tasarıyı kabul etti. Benzer bir tasarı, Kongre'nin üst kanadı Senato'da da bekliyor. Memleketi Texas'a 1 aylık tatil için giden Başkan Bush, insan embriyosu üzerinde bilimsel deneylere izin verilmesi konusundaki kararını, tatil dönüşü, Eylül başında vereceğini bildirdi. 
     Vatikan'ı ziyareti sırasında Bush'u uyaran Papa İkinci Jean Paul, ABD Başkanı'na, ''sakın buna izin verme'' öğüdünde bulunmuştu. 
     
     







</TEXT>
</DOC>
