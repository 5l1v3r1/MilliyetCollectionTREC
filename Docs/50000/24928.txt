<DOC>
<DOCNO> 24928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun03.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ortadoğu'da topyekün savaş çıkmasından endişe ediyor 
</HEADLINE>
<TEXT>

     Tel Aviv'deki bombalı saldırının ardından İsrail ve Filistin, topyekün savaşın eşiğine gelirken, ABD Dışişleri Bakanı Colin Powell, hafta sonunu telefon başında, İsrail Başbakanı Ariel Şaron'u saldırıya İsrail'in karşılık vermemesi yönünde iknaya çalıştı ve Filistin lideri Yaser Arafat'a da ''şiddeti kontrolün tam zamanı'' uyarısında bulundu. 
     NBC Televizyonu'nda bir programa katılan Colin Powell, İsrail'in, ''Paşa'' adlı diskoda meydana gelen saldırıya karşılık vermesinden endişe ettiğini söyledi ve bu takdirde bölgede ''içinden çıkılamayacak bir uçuruma'' düşüleceğini vurguladı. 
     Arafat'ın, Filistinliler üzerinde çok önemli derecede kontrolü olduğunu düşündüğünü belirten Powell, ancak Arafat'ın tek tek kişileri kontrol edemeyeceğini de bildirdi. Powell, ''Eğer Arafat otoritesini, ateşkesi sürdürmek için kullanırsa, kuşkusuz bu tutumunun önemli bir ağırlığı olacaktır'' dedi. 
     Eski başkan Bill Clinton yönetiminin ardından, Ortadoğu'ya ABD'nin önem vermeyi sürdürdüğünü gösteren bir işaret olarak Powell, dün başlaması gereken Güney Amerika ziyaretini Ortadoğu'daki karışıklık dolayısıyla erteledi. Powell, tarafların masaya oturmasına yönelik ortamı sağlamak üzere Ortadoğu'ya gitmeye hazır olduğunu da kaydetti. CNN Televizyonu'nda başka bir programa katılan Powell, Merkezi İstihbarat Teşkilatı'nın CIA Başkanı George Tenet'ın, kısa süre içinde güvenlik düzenlemeleri için Ortadoğu'ya gidebileceğini de söyledi. Geçen Cuma gecesi Tel Aviv'deki bir diskoya düzenlenen bombalı intihar saldırısında, 20 kişi yaşamını yitirmişti. 







</TEXT>
</DOC>
