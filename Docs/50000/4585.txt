<DOC>
<DOCNO> 4585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/siyaset/siy11.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan'da Türk havaalanı 
</HEADLINE>
<TEXT>

     BARÇIN YİNANÇ Ankara 

     Türkiye, Kafkaslar'daki siyasi ve ekonomik varlığına askeri boyutu da ekledi. Türkiye'nin restore ettiği Gürcistan'daki askeri havaalanının iki ülkenin hava kuvvetlerince ortaklaşa kullanılacağı belirtildi. 
     Tiflis'e 40 kilometre uzaklıktaki Manoli Askeri Havaalanı'nın ortak kullanımıyla Türkiye ilk kez NATO mekanizmaları haricinde kendi toprakları dışında lojistik bir imkana kavuşmuş olacak. Hava Kuvvetleri'nin restore ettiği havaalanında Türk askeri personelinin de görev alması öngörülüyor. 
     Dışişleri yetkililerinin "Gürcistan'a yapılan yardımların ulaştırılmasında kolaylık sağlama amacıyla" kullanılacağını belirtmekle yetindikleri Manoli Havaalanı, gerek Rusya'nın baskısından bunalan Gürcistan, gerekse bölgesel bir güç olma iddiasındaki Türkiye açısından stratejik önem taşıyor. Manoli Havaalanı'nın ortak kullanımı, bölgedeki varlığını sürdürmeye kararlı olan Rusya'nın yanısıra Ermenistan'a yönelik bir gövde gösterisi anlamını da taşıyor. 
     


 SİYASET 










</TEXT>
</DOC>
