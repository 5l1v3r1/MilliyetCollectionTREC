<DOC>
<DOCNO> 19429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/ekonomi/eko07.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom morali 
</HEADLINE>
<TEXT>

Telekom’da sorun yok’ sözü borsaya yetti. Hisse senetleri yüzde 6.8 yükselirken, İMKB - 100 Endeksi 12.829’e çıktı 
     ORHAN TEKEOĞLU 

     Türk Telekom’un özelleştirilmesiyle ilgili son günlerde ortaya çıkan sorunlar nedeniyle hız kesen borsa, dün yeniden tırmanışa geçti. Başbakan Bülent Ecevit’in Telekom’la ilgili sorunun bir iki gün içinde çözüleceğini söylemesi ve Devlet Bakanı Kemal Derviş’in de "Telekom’da sorun yok" yönündeki açıklamasından sonra borsa özellikle ikinci seansta hızlı bir yükseliş yaşadı. 
     Dün ayrıca bankacılık tasarısı çalışmasının sona ermesi de yükselişte etkili oldu. Birinci seansı yüzde 3.13 artışla kapatan borsa, ikinci seansın açılmasıyla başlayan alımlarla gün içinde 13.000 puana yaklaştı. Endeks günü 821 puanlık artışla 12.829’dan kapattı. Hisse senetlerinin ortalama değer artışı da yüzde 6.84 olarak gerçekleşti. Böylece borsanın tırmanmaya başladığı 29 Mart’tan bu yana geçen beş haftada hisse senetlerinin değer artışı ortalama yüzde 80’e dayandı. Dolar bazındaki artış da yüzde 60 oldu. 
     
     İşlem hacmi katrilyonu aştı 
     Mevduat faizlerinin ve bono faizlerinin düşmeye başlaması, doların hız kesmesi ve bankacılık tasarısıyla ilgi çalışmanın bitmesi borsadaki alımları hızlandırdı. Özellikle İMKB - 30 Endeksi içinde yer alan lokomotif hisselerdeki alımlarla işlem hacmi yeniden katrilyonu aştı. 
     Yapı Kredi, Garanti ve Akbank hisselerindeki alımlarla mali endeks liderliğindeki yükselişle işlem hacmi önceki güne göre yüzde 100 artarak 1 katrilyon 64 trilyon liraya ulaştı. 
     Öte yandan dün, 10 ay aradan sonra serbest marjla yeniden işleme açılan Metaş hisseleri yüzde 47.37 değer kazandı. Geçen yıl 30 Haziran’da 5.700 lira düzeyindeyken tahtası kapatılan Metaş dün 8.400 liradan günü tamamladı. Metaş hisseleri dün en düşük 5.000, en yüksek ise 30.000 liradan alıcı buldu. 
     



 EKONOMİ 






















</TEXT>
</DOC>
