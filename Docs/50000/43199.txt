<DOC>
<DOCNO> 43199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sondun17.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıların iki zanlısı Portland Havaalanı'nda görüntülenmiş... 
</HEADLINE>
<TEXT>

     New York ve Washington'da saldırıların düzenlendiği 11 Eylül günü, saldırılara katıldığı sanılan iki şüphelinin Portland havalanında çekilen fotoğrafları yayınlandı. 
     Yetkililer, söz konusu iki kişinin 11 Eylül sabahı Portland'dan Bostan'daki Uluslararası Jetport Havaalanı'na gidecek bir uçağa binmeden önce kameralar tarafından tespit edilen fotoğraflarını basına gösterdiler. 
     Fotoğraflarda, Muhammed Atta olduğu sanılan kişi omuzunda çanta taşırken, Abdülaziz El Ömeri olduğu sanılan kişi, güvenlik noktasında bir şeye uzanırken görülüyor. 
     
     Atta Çek Cumhuriyeti'nde... 
     Bu arada, ABD'nin New York kentindeki Dünya Ticaret Merkezi'ne çarpan ilk uçağı kaçırdığından şüphelenilen Muhammed Atta'nın geçen yaz Çek Cumhuriyeti'ni ziyaret ettiği bildirildi. 
     İçişleri Bakanı Stanislav Gross, düzenlediği basın toplantısında, 11 Eylül'de Dünya Ticaret Merkezi'ne çarpan ilk uçakta bulunduğu iddia edilen Mısırlı Atta'nın, geçen yaz transit geçerken ülkede bir gün kaldığını söyledi. 
     Gross, polis ve gizli servisin, ABD'deki saldırılarla bağlantısı olabileceği ihtimalini göz önüne alarak Atta'nın ülkedeki temaslarını araştırdığını belirtti. 
     Atta'nın nereden geldiği ya da nereye gittiği konusunda bilgi vermeyen Gross, Atta'nın daha önce Çek Cumhuriyeti'nde olduğuna dair bir bilgi olmadığını, ancak bunu gözardı etmediğini de söyledi. 






</TEXT>
</DOC>
