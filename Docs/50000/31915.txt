<DOC>
<DOCNO> 31915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/sontur08.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp "Tütün yakılmışsa suç köylünün değildir" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Tarım ve Köyişleri Bakanlığı'nın hiç tütün yakmadığını belirterek, ''yakılmışsa, bu hata köylünün değildir. Tütün alanlarını sınırlayan, köylülü tütünden çeken de Tarım ve Köyişleri Bakanlığı değildir'' dedi. 
     Bakan Gökalp, açılış ve incelemelerde bulunmak için geldiği Kayseri'de Vali Nihat Canpolat'ı ziyaret etti. Kayseri'ye özellikle hasad döneminde geldiğini belirten Gökalp, çiftçilere ''hayırlı hasatlar'' diledi. 
     Burada gazetecilerin sorularını yanıtlayan Gökalp, Türkiye'de tütün, fındık ve çay gibi bazı ürünlerde üretim fazlalığı olduğunu, yağlı tohumlu bitkilerde ise tamamen ithalatçı olduklarını belirtti. 
     Gökalp, iki yıl önce hazırladıkları alternatif ürün projesinde hangi ilin, hangi ilçesinin hangi köyünde ne çeşit ve ne miktarda ürün alınacağını kapsadığını ifade ederek, ''Bunun için ister iç, ister dış kaynak bakanlığımıza verilirse ithalat önlenir, çiftçi rahat eder'' dedi. 
     Gökalp, ''ülkemizde üretim fazlası olduğu için tütün yakılıp, yakılmadığı'' yolundaki bir soru üzerine de, öncelikle tarımda çok başlılık ve dağınıklıktan yakındı. 
     Tarımın son 20 yılda özellikle parçalandığını, su işleri, gıda işleri, toprak, su ile Hayvancılığı Geliştirme Genel Müdürlüğü kapatıldığını anlatan Gökalp, şunları söyledi 
     ''Öyle bir Tarım Bakanlığı düşünün ki tütünde, fındıkda, çayda, üzümde, ayçiçeğinde, hatta hayvancılıkta yok. Tütün başka bir yerde, hayvancılık neredeyse başka bir yerde. Bakanlığımız, tütün ekim alanlarını belirlenmesi, ekimin yönlendirmesi, kalite ve standardizasyonunda yok. Böyle bir bakanlıkta görev yaptığım için, biz bakanlık olarak hiç tütün yakmadık. Bir yerde de tütün yakılıp yakılmadığını bilmiyorum. Yakıldıysa da, ihracattaki beceriksizlik nedeniyle yakılmıştır. Türkiye'de üretilen tütün 185 bin tondur ve bu pazarlanmalıdır. Dünyaya hakim olunmalıdır. Yakılmışsa bu hata köylünün değildir.'' 
     







</TEXT>
</DOC>
