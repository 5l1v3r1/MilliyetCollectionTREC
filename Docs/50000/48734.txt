<DOC>
<DOCNO> 48734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/yazar/tamer.html </URL>
<DATE> 2001/10/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir nükleer tehlike kusur kalmıştı 
</HEADLINE>
<TEXT>

     Bilmem farkında mısınız 
     Afganistan operasyonu yetmiyormuş gibi, son günlerde bir de Keşmir sorunu çıktı karşımıza. Ve umarız nükleer güce sahip 2 komşu ülke Pakistan ve Hindistan, Keşmir nedeniyle karşı karşıya gelmezler de bölge daha da karışmaz. Zira karışacak olursa işin sonu nereye varır bilinmez. 
     Siyaset yorumcularına göre Afganistan olayları sonucunda - düşük bir ihtimal de olsa - komşu Pakistan'daki Müşerref iktidarı devrilebilir ve Afganistan'da çökertilmeye çalışılan Taliban yönetimi - daha da düşük bir ihtimal de olsa - Pakistan'da iktidarı, dolayısıyla da nükleer gücü eline geçirebilir. Böyle bir gelişmenin beraberinde getirebileceği yeni dengeleri ve sonuçlarını düşünmek bile istemezsiniz herhalde. 
     11 Eylül sonrasında ortaya çıkan daha ciddi nükleer tehlike ise Amerika'daki nükleer santrallara düzenlenebilecek terörist saldırılar. Anlayabildiğim kadarıyla nükleer santrallarda savaş uçaklarının saldırısına karşı önlem alınmış, ancak Boeing 747 gibi büyük yolcu uçaklarının yakıt ve insan yüklü olarak nükleer santralı biçmesi ikiz kuleler gibi öngörülmemiş. Doğada kesinlikle yok olmayan nükleer atıkların depolandığı yerlere düzenlenebilecek saldırıların çevreye yayabileceği radyasyon da diğer bir tehlike tabii. 
     Ahı gitmiş vahı kalmış nükleer lobinin, bu tehlikeler karşısında ne tür önlemler düşündüklerini çok merak ediyorum. Belki de pılısını pırtısını toplayıp terörist saldırıya aday nükleer santralların bulunmadığı bölgelere taşınıyorlardır. 
     
Tanrıkulu Oral'dan 2 aydır yanıt bekliyor      Dün Karadeniz Teknik Üniversitesi rektöründen beklediğim ses, Sanayi Bakanı Ahmet Kenan Tanrıkulu'dan geldi. 
     Konu yerli firmalarımızın pek çok kamu ihalesinden tümüyle dışlanması. Üstelik de bugünkü zor ekonomik koşullarda. 
     Halk Bankası da, KTÜ de bilgisayar alımları için öyle şartlar ileri sürmüşler ki, herhangi bir yerli firmanın katılması mümkün değil. 
     2 kurumdan da çıt çıkmadı. Buna karşılık yerli malı kullanımı konusunda aynı görüşleri paylaştığımız Tanrıkulu, Maliye Bakanlığı nezdinde bu yönde bir girişimde bulunduklarını, ancak halen yanıt alamadıklarını bildiren bir faks mesajı yolladı. Maliye Bakanlığı elini biraz çabuk tutsaydı, yerli firmalar 2 ihalede de dışlanmamış olacaklardı. Bakan Sümer Oral'a duyurulur. 
     Tanrıkulu mektubunda aynen şöyle diyor 
     "14 Ekim günkü Milliyet'te yayımlanan "Halk Bankası bile yerli firmaları ihaleden dışlarsa" başlıklı yazınız incelenmiş ve konuyla ilgili bakanlığımız değerlendirmesinin de faydalı olacağı düşünülmüştür. 
     Sanayi ve Ticaret Bakanlığı'nın temel hedefi Türk firmalarının uluslararası rekabet gücünü artırmak, yerel kaynaklarımızın optimal kullanılmasına katkıda bulunmak ve bu hedefler doğrultusunda Türk firmalarını yönlendirmektir. 
     Yazınızda ortaya konulan kamu ihalelerinde yerli firmalara öncelik verilmesi fikri, tarafımızdan da benimsenen ve yerleştirilmeye çalışılan bir politikadır. 
     2886 Devlet İhale Kanunu'na göre yurtdışından mal ve hizmet alacak kamu kuruluşları, bakanlığımızdan Yerli İmal Belgesi almak durumundadırlar. Türkiye Halk Bankası gibi iktisadi devlet teşekküllerinin de bu uygulama kapsamına alınması yönünde bakanlığımızca çaba gösterilmiş, ancak henüz bir sonuç alınamamıştır. Maliye Bakanlığı nezdindeki bu girişimlerimiz sonuçlanmış olsaydı, Halk Bankası'nın 125 adet PC alımı da yurtiçi üretime çevrilmiş olacaktı. Halen bakanlığımızca bu konuda Maliye Bakanlığı'na gönderilmiş olan 28.08.2001 tarih ve 17170 sayılı yazıya cevap beklenmektedir. 
     Yerli imal uygulamasının temel amacı, Avrupa Birliği ve Dünya Ticaret Örgütü mevzuatına ters düşmemek kaydıyla, yerli sanayiin geliştirilmesi ve kamu tedarik politikalarında Türk sanayiinin teknolojik seviyesi ile rekabet gücünün korunmasıdır." 
     
     







'Güven' sorunu 


Bayram fırsatı 


Çankaya - Meclis uzlaşması 


Yazık değil mi bu ülkenin insanına 


Suna Kıraç'a sevgi çemberi... 


Trevi çeşmesine 


Susurluk kalkanı 


Londra yaklaşımıyla İstanbul çözümü 2 


Türkiye için çifte misyon 


İz peşinde 


Susurluk davası neden bozuldu 


Şiirin sahibi bulundu... 


Medeni Yasa ve kadın hakları 


Bir nükleer tehlike kusur kalmıştı 


Yasa değişmedi 


Dolar bir kapıdan giriyor, öbür kapıdan çıkıp gidiyor 


</TEXT>
</DOC>
