<DOC>
<DOCNO> 13340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/dunya/adun.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların rekoru 
</HEADLINE>
<TEXT>

Fransa’daki yerel seçimlerde ilk kez uygulanan erkek ve kadın aday sayısında eşitlik yasası sayesinde belediye meclislerinde kadınların oranı yüzde 47.5’e ulaştı 
     MİNE G. KIRIKKANAT Paris 

     Fransa’da 21. yüzyılın ilk seçimi olan 18 Mart yerel seçimlerinde, ilk kez yürürlüğe giren ve siyasal partileri eşit sayıda kadın ve erkek aday göstermeye zorunlu kılan yasa, kadın belediye başkanı ve belediye meclisi üyesi sayısının patlamasına yol açtı. Fransa’da, nüfusu 15 binden büyük kentlerin 44’ünde belediye başkanı seçildi. Nüfusu 100 binden yüksek dört büyük kent, kadın başkanların eline geçti. 
     
     38 bin kadın seçildi 
     Strasbourg’da merkez sağdan Fabienne Keller, Lille’de eski çalışma bakanı sosyalist Martine Aubry, Caen’de merkez sağdan Brigitte Le Brethon ve Aix En Provence’ta sağ ittifaktan Maryse Joinssains - Masini erkek rakiplerini açık oy farkı ile geçerek başkan seçildiler. 
     Fransız İç İşleri Bakanlığı’nın verdiği bilgiye göre, belediye meclislerindeki kadın üye oranı geçen seçimlerde yüzde 22 iken, son seçimlerde yüzde 47.50’ye yükseldi ve nüfusu 3 bin 500’ü aşan 80 bin 229 seçim bölgesinde, toplam 38 bin 072 kadın üye seçildi. 
     Kadınların büyük performans gösterdiği seçimlerin ilginç sonucu ise, eşitlik yasasının yasayı çıkaran sol iktidar partilerinden çok, yasaya muhalif kalan ancak engel olamayan sağ partilerin kadın adaylarına yaraması oldu. Örneğin yasanın en büyük savunucusu Yeşiller partisi, belediye seçimlerini kazandığı 33 kentte, tek bir kadın başkan çıkaramadı. 
     


 DÜNYA 












</TEXT>
</DOC>
