<DOC>
<DOCNO> 37834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/ekonomi/aeko.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük hayaller için uzmanından destek 
</HEADLINE>
<TEXT>

Emine Kamışlı, Sabancı Holding Başkan Vekili Şevket Sabancı'nın kızı. Geçtiğimiz günlerde Sabancı Holding'deki görevinden ayrılıp Esas Holding'in başına geçti. Ve kendi işini yapmak isteyenlerin parlak projelerine destek veriyor 
     AÇIK KOYU SOHBETLER EYLEM TÜRK 

     Aksigorta Murahhas Azası Emine Kamışlı, iki hafta önce görevinden ayrıldı. Artık bütün vaktini, risk sermayesi konusunda faaliyet gösteren Esas Holding'e ayırıyor. Esas Holding geleceği olan projelere sermaye desteği sağlıyor. Kamışlı'nın deyimiyle, 'Ayakları yere basan rüyalara yatırım yapıyor.' 
     
Aksigorta'daki görevinizden neden ayrıldınız 
     Ben 1989’dan bu yana Aksigorta'dayım. "Görev tamamlandı" pozisyonunda bıraktım Aksigorta'yı. Risk sermayesi konusunda faaliyet göstermek istedim. İnsanlar rüyalarıyla yola çıkmış. Bu rüya, hayal olmadığı sürece biz de bu işin içine girmek istedik. Bu beni çok cezbettiği için Aksigorta'dan ayrıldım. Esas Holding’de de işler büyüdü. İki ay önce böyle bir karar aldım. Geçen hafta da nihayetine erdi. 
     
Aksigorta'dan ayrılırken bir burukluk yaşadınız mı 
     Ben aslında ekonomistim ama mesleğimi sigortacı olarak söylerdim. Havaalanlarında doldurulan formlara da böyle yazardım. 
     
Şimdi havaalanındaki formlara ne yazacaksınız 
     Venture capitalist risk sermayedarı yazacağım sanırım. 
     
Esas Holding'in kurulmasına nasıl karar verildi 
     Fikir aile içinde sohbet ederken doğdu. Risk sermayesinin neler yaptığını görünce bu işin içine girelim dedik. Türkiye çok dinamik bir ülke. Ve bir sürü fırsat var. Geleceği olan işlere kendi çaplarında yatırım yapmış çok değerli girişimciler var. Bunların desteklenmesi lazım. Bu destek illaki kredi desteği ile olmaz. Risk sermayesi ile destekleme daha doğru olacaktır dedik. Eylül 2000'de şirket kurmaya karar verdik ve şirketi 1 trilyon sermaye ile kurduk. Şu anda altı kişiyiz. Geniş bir danışman kadrosuyla çalışıyoruz. 
     
Şirketin yönetiminde sizden başka aile üyesi var mı 
     Kurucular arasında ailem var ama aktif görev yapan benim. Bu iş benim yapıma çok uygun. Onlar da bana tam destek çıktı. Kadromuzu kurduk. Fırsatları kollamaya başladık. Çok proje geldi. 100 proje inceledik. Piyasaya çıktık, şirketlerle tanıştık ve üç şirketle anlaşma yaptık Medline Acil Sağlık Hizmetleri, Medline Tıp Merkezi ve Orya Organik Gıda. 
     
İlginizi ne tür şirketler çekiyor 
     Ayakları yere basan rüyalara yatırım yapıyoruz. Girişimci geliyor 'Benim bir fikrim var' diyor. Bu bize yetmiyor. Biz o şirketin direkt yönetimini yapamayız. Fizibilite olması lazım. Bir girişimci gelip, şu zinciri kurmayı düşünüyorum, planını ve kadrolarıma hazırladım derse ve iyiyse böyle projelere varız. Ama, projeden daha çok büyüme yoluna giren şirketler ilgimizi çekiyor. Mesela bu üç şirket de kurulmuştu. Bundan sonra büyüme ivmesi kazanacaktı. Ama çok büyük şirket olmuş da banka kredilerini kapatmak amacıyla bize yanaşıyorsa bu bizim ilgimizi çekmiyor. Özellikle servis sektörüyle ilgiliyiz. Sağlık, gıda gibi sektörler gelişime açık. 
     
Yatırım için şartlarınız neler 
     Yönetim kurulunda olmak istiyoruz. Sermaye giriş miktarımıza göre yönetim kurulunda koltuk sayımız değişiyor. Şartımız finans bölümünü bizim arkadaşlarımızın yönetmesi. Yatırılan miktarlarda ve ortaklık paylarında bir sınır yok. Vizyonu, geleceği ve yönetimi olan şirketlere yatırım yapmak istiyoruz. 
     
Esas Holding'in Sabancı Holding'le nasıl bir bağlantısı var 
     Hiç alakası çok. Sabancı Grubu'nun kendi işleri var. Böyle bir işle ilgilenme durumu yok. 
     
Bir dönem medyayla ilgilendiniz. Bu ilgi devam ediyor mu 
     Evet bir dönem ilgilendik. Ama, medya ilgi alanımızdan çıktı artık. 
     
     İlk işi sigorta broker'lığı 
     Emine Kamışlı, 1966 yılında Adana'da doğdu. İlk ve orta öğrenimini İngiltere'de gördü. London School of Economics'ten mezun olan Kamışlı, İngiltere'deki bir sigorta şirketinde iki yıla yakın sigorta broker'lığı yaptı. 1989'da Aksigorta'da müdür olarak çalışmaya başlayan Kamışlı, 1993 yılında şirkette murahhas aza oldu. Kamışlı, 1995 - 2001 yılları arasında da Sabancı Holding'de Yönetim Kurulu Üyeliği yaptı. 
     
     Domates ekiyor patlıcan biçiyor 
İşten vakit bulduğunuzda neler yapıyorsunuz 
     Trakya'da bir çiftliğim var. Kendi bostanım var. Değişik tohumlar getirtiyorum. Bunları denerken çok eğleniyorum. Ailem sebzesini bizim çiftlikten yer. Cumartesi günleri gider toplarım. Ekiminde çapa da yapıyorum. Domatesten bambino patlıcana, fasulyeden karpuza kadar bir sürü sebze ekiyorum. Tarımla ilgili kitapların olduğu büyük bir kütüphanem var. 
     
Kendinizi nasıl bir işkadını ve nasıl bir anne olarak görüyorsunuz 
     Özgür bir işkanıdıyım. Her yere girer çıkarım. İşim gereği tarlaya gideceksem giderim. İş hayatımda paylaşımcıyım. Kendi başıma iş yapmayı sevmem. Anne olarak yine özgür bir anneyim. İki oğlum da kendi ayaklarının üzerinde durmayı bilir. Okuldaki problemlerini de kendileri çözebilirler. 
     
     Krizden 16 ayda çıkarız’ 
Türkiye'deki krizi nasıl değerlendiriyorsunuz 
     Yaşanan krizleri başka bir ülke yaşasaydı hali çok daha kötü olurdu. Türkiye'de savaşçı ruhu var. Savunma içgüdüsü çok kuvvetli. İlk üç aylık borsa bilançoları facia çıktı. Altı aylık bilançolar da kötü çıktı ama incelerseniz, içinde gerçekten gelişmeler var. Pozisyonlar değişmiş. Şirketlerin üzerindeki riskler azalmış. Detaylı incelendiğinde düzelme eğilimine girmiş gibi. Hemen pozisyon değiştirebiliyoruz. Alışkanlıktan doğan krizle başa çıkma becerisi var. Hiç bu kadar ağır bir kriz yaşamamıştık. Ama 1994 krizinden sekiz ay sonra birçok şirket ayaktaydı. Dolayısıyla bu kriz 1994 yılında yaşananın iki katıysa 16 ay sonra ayakta olmamız lazım. 
     
     'Hayallerimizi gerçekleştirdik' 
ORYA Organik Gıda AŞ Genel Müdürü Murat Denizel 
     ORYA Organik Gıda AŞ Genel Müdürü Murat Denizel Şirket organik gıda ürünlerinin perakende ve toptan ticaretini yapmak amacıyla 2000 Ocak'ta kuruldu. Organik gıda, Batı'da çok hızla gelişen bir sektör. Türkiye'de ihracat dışında faaliyeti yok. Niye olmasın dedik. Kasım ayında dördüncü mağazamızı açtık. Sonra Emine Kamışlı'yla tanıştık. Mağazamıza gelip kart bırakmıştı. Sonra bir araya gelip ortaklığa karar verdik. Onların çabaları bizim gibi firmaların önünü açıyor. Kış başından itibaren toptan işine giriyoruz. Peşinden Anadolu'da organik tarım üzerine projeler üreteceğiz. Bir yandan üretim bir yandan da satış yapacağız. Bu anlaşmada pozitif düşünmemize neden olan şey bu işin başında kalmamızı teklif etmeleri oldu. Bizim de ilk şartımız buydu ve uyum içine girdik. Hayallerimizi gerçekleştirmek için imk n bulduk. 
     
     'Esas gibi şirketlere ülkenin ihtiyacı var' 
Medline Acil Sağlık Hizmetleri AŞ Genel Müdürü İbrahim Kurt 
     Medline Acil Sağlık Hizmetleri AŞ Genel Müdürü İbrahim Kurt Şirketimiz 1995'te kuruldu. Bir hayal üzerine kurduk. Ülkede mobil sağlık hizmetleri konusunda büyük boşluk olduğunu biliyorduk. 1990'ların başında bu konuda elle tutulur hiçbir servis yoktu. Üç temel konuda faaliyete başladık Bunlardan birisi acil hizmetler, ikinci olarak mobil check - up sistemi ve son olarak da evde bakım hizmetleri. Şu anda 200'ün üzerinde kişi istihdam ediyoruz. Hayallerimiz var. Bunlar olmadan birşeyleri gerçekleştirmek mümkün değil. Esas Holding gibi şirketlere bu ülkenin çok ihtiyacı var. Genç girişimcilerin önü çok tıkalı ve böyle birliktelikler bu girişimlerin topluma daha yararlı olmasını sağlıyor. Bu birlikteliği bir sermaye katkısı olarak görmüyoruz. Önemli bir deneyimin bize katılması olarak görüyoruz. 
     
     'Geleceğe yönelik projeler hazırlıyoruz' 
Medline Tıp Merkezi Genel Müdürü Murat Fırat 
     Medline Tıp Merkezi Genel Müdürü Murat Fırat Kuracağımız tıp merkezinin farklı olmasını istedik. Hastane kokmayan, hastane koridoru olmayan, insanların sadece hastalıkta başvurduğu değil, sağlıklıyken de kontrol için huzurla başvurduğu bir ortam hazırlamak istedik. Medline Tıp Merkezi yataklı tedavi hizmeti veren bir kurum değil. Ayakta tedavi hizmeti veriyoruz. Check -up hizmetlerinin organizasyonunu yapıyoruz. Amaç öncelikle, kaliteli hizmeti ucuza mal etmek. Amacımız bu merkezleri yaygınlaştırmak. Esas Holding'le bu amaçla yapılan çalışmada da geleceğe yönelik projeler hazırlıyoruz. 
     



 EKONOMİ 
















</TEXT>
</DOC>
