<DOC>
<DOCNO> 1701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/soneko05.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde 2000 rekorlar yılı oldu 
</HEADLINE>
<TEXT>

     Türk otomotiv sektörü, geçen yıl üretim ve satışta tarihi rekorlara ulaştı. 
     Otomotiv Sanayii Derneği OSD Yönetim Kurulu Başkanı Ali İhsan İlkbahar, sektörün 2000 yılındaki faaliyetlerine ilişkin hazırladıkları istatistiklere yansıyan ilk sonuçları açıkladı. 
     Geçen yıl Türkiye'de motorlu araç üretiminin yüzde 44 artışla 325 bin adetten 468 bine ulaştığını kaydeden İlkbahar, 1993 yılında ulaşılan en yüksek üretim adedi olan 453 bin adedin de geçildiğini bildirdi. 2000'de ilk kez araç ihracatında 104 bin sayısına ulaşıldığına dikkat çeken İlkbahar, bunun büyük bir başarı olduğunu vurguladı. Ana sanayinin ihracatının yüzde 14 artış göstermesine rağmen, kur farklarından dolayı değer olarak ihracatın yüzde 1 gerilediğine dikkat çeken İlkbahar, yan sanayinin ihracatının da eklenmesiyle sektörün ihracatının 2.4 milyar dolar seviyesine yükseldiğini anlattı. 
     İlkbahar, 2000 yılında Türkiye'de 659 bin motorlu araç satıldığını ve 1993 yılındaki rekor sayı olan 570 binin de aşıldığını açıkladı. 
     1993'den bu yana satışta en yüksek rakamın 517 bin ile 1997'de yaşandığını hatırlatan İlkbahar, 2000'de, 1999'da 403 bin olan toplam satışlara göre, yüzde 64 satış artışı olduğunu kaydetti. Geçen yıl yaklaşık 340 bin motorlu araç ithalatı yapıldığını dile getiren İlkbahar, ''Bu korkunç, inanılmaz birşey. Bu sadece böyle kalmayacak. Bu araçların yedek parçaları için de önümüzdeki dönemde yurtdışına büyük paralar ödenecek'' diye konuştu. Ali İhsan İlkbahar, 659 bin adetlik araç satışının 467 bininin otomobil olduğunu belirterek, bunun da yüzde 55'lik bölümü olan 259 binini ithal araçların oluşturduğunu kaydetti. 
     İlkbahar, 2000'in son aylarında yaşanan krizden, yılın son aylarında yüksek sayıda satışa hazırlanan sektörün olumsuz etkilendiğini belirterek, azalan satışlar nedeniyle piyasada en az 3 aylık stok biriktiğini söyledi. 
     Kırılan rekorlara rağmen sevinme fırsatı bile bulamadıklarını ifade eden İlkbahar, ''Bu rekorlara rağmen şimdi ne yapıyoruz Oturuyoruz, fabrikalar duruyor. Bu dengesizlikler, piyasadaki ani fren ve ani kalkışlar sektöre büyük zarar veriyor'' diye konuştu. 




</TEXT>
</DOC>
