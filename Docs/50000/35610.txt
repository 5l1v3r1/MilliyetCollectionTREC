<DOC>
<DOCNO> 35610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/dunya/dun02.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi’nin yemini İran’da sorun oldu 
</HEADLINE>
<TEXT>

     DIŞ HABERLER SERVİSİ 

     İran dini lideri Ayetullah Ali Hamaney, Cumhurbaşkanı Muhammed Hatemi’nin dün Meclis’te yapacağı yemin törenini erteledi. İran İslam Cumhuriyeti’nin kurulduğu 1979’dan bu yana benzeri görülmeyen uygulama, ülkede krize neden oldu. 
     Ali Hamaney, Meclis Başkanı Mehdi Kerrubi’ye gönderdiği mektubunda, Cumhurbaşkanı’nın yemin töreninde Anayasayı Koruyucular Konseyi’nin sivil üyelerinin tamamını hala seçmediğini söyleyerek yemin töreninin ertelenmesi talimatını verdi. Hatemi’nin 2. Dönem Cumhurbaşkanlığına seçilişi geçen perşembe günü düzenlenen bir törenle, dini lider Hamaney tarafından da onaylanmıştı. Hatemi’nin dün Meclis’te yemin ederek 2. Dönem Cumhurbaşkanlığı’na resmen başlaması bekleniyordu. 
     Yasaların Anayasa ve şeriata uygunluğunu denetleyen 12 kişilik Anayasayı Koruyucular Konseyi’nin din adamı olmayan 6 üyesi, Yargı Erki Başkanı Ayetullah Muhammed Şahrudi’nin önerdiği adaylar arasından Meclis tarafından seçiliyor. 
     Ancak reformcuların egemenliğindeki Meclis önceki gün yaptığı oylamada, Şahrudi’nin önerdiği altı adaydan sadece birini onaylarken, diğer beşini "muhafazakarlara bağlı oldukları" gerekçesiyle reddetti. Bunun üzerine Yargı Erki Başkanı, onaylanmayan üyelerden üçünü geri çekerken ikisi ile birlikte iki yeni aday daha önerdi, ancak Meclis’te öğleden sonra yapılan oylamada bu adaylardan hiçbiri gerekli salt çoğunluk oyunu sağlayamayarak reddedildi. 
     Sonunda devreye giren dini lider Hamaney ise Cumhurbaşkanı Hatemi’nin yemin törenini erteledi. Böylelikle 1979 İslam Devrimi’nden sonra kurulan İran İslam Cumhuriyeti’nde ilk kez bir Cumhurbaşkanı’nın Meclis’te yemin ederek göreve başlaması ertelenmiş oldu. 
     



 DÜNYA 











</TEXT>
</DOC>
