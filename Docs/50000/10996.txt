<DOC>
<DOCNO> 10996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sondun15.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da liberal İslamcılara gözaltı 
</HEADLINE>
<TEXT>

     İran’da 40 kadar liberal İslamcının dün gece gözaltına alındığı bildirildi. 
     Hembestegi gazetesi, İran Özgürlük Hareketi üyesi olduğu ileri sürülen Muhammed Bestenigar’ın evinde toplanan kişilerin, polis tarafından gözaltına alındıktan sonra bilinmeyen bir yere götürüldüklerini bildirdi. 
     Geçen Perşembe günü 7 ay hapiste yattıktan sonra kefaletle serbest bırakılan reformcu gazeteci Ahmed Zeydabadi’nin de gözaltına alınanlar arasında olduğu bildirildi. 
     Zeydabadi’nin eşi, kocasının tutuklandığını Bestenigar’ın ailesinden öğrendiğini söyledi. Gözaltına alınanlar arasında, Zeydabadi’nin kayın pederi ve başka bir liberal İslamcı grubun lideri olan kayın biraderi Habibullah Peyman ile öğretim üyesi Profesör Rıza Reisi Tusi’nin de bulunduğu belirtiliyor. 
     İran İslam Devrimi’nden sonra kurulan geçici hükümetin başkanı Mehdi Bazergan tarafından kurulan İran Özgürlük Hareketi, rejim tarafından resmen parti olarak tanınmasa da müsamaha gösterilen ender liberal-İslamcı örgütlerden biri olarak biliniyor. 
     Tutuklamaların Cumhurbaşkanı Muhammed Hatemi’nin dün Meclis’te yaptığı, reformlar ve kanun egemenliğinin sağlanması mücadelesine devam edeceğini ve hiçbir baskı karşısında gerilemeyeceğini belirttiği konuşmadan hemen sonra gerçekleşmesi dikkat çekici bulundu. 
     




</TEXT>
</DOC>
