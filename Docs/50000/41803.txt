<DOC>
<DOCNO> 41803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo06.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Zekice ve yüreğimizle oynadık" 
</HEADLINE>
<TEXT>

     Galatasaray Teknik Direktörü Mircea Lucescu, SS Lazio maçını kazanmalarında, düzenli, organize, zekice yüreklerini ortaya koyarak oynamalarının etken olduğunu söyledi. 
     Lucescu, karşılaşmadan sonra yaptığı açıklamada, dünkü basın toplantısında maçı kazanacaklarını söylediğini hatırlatarak, ''Kazandık, ama bu çok zor oldu. Biz bir İtalyan ekibine değil, çok uluslu futbolculardan oluşan bir takıma karşı oynadık. Bu şartlar altında yüreğimizi ortaya koyduk. Düzenli, organize, zekice ve yüreğimizi ortaya koyarak oynayıp kazandık'' dedi. 
     Rakibi öncelikle ilk yarıda zor durumda bıraktıklarını ileri süren Rumen çalıştırıcı, ikinci yarıda Lazio'nun üzerlerine gelmesini beklediklerini ve kontrataktan galibiyet golüne ulaştıklarını bildirdi. 
     Arif'i kötü oynadığı için oyundan almadığını vurgulayan Lucescu, ''Arif oyunda kaldığı sürece rakibi sürekli yıprattı. Sergen de taze kan olarak oyuna girip gol pası verdi'' diye konuştu. 
     Lucescu, Lazio'nun bu sezon izlediği en iyi futbolunu oynadığını da kaydederek, bunun, galibiyetin anlamını ikiye katladığını belirtti. 
     Geçen sezondan bu yana 10 futbolcu kaybettiklerini hatırlatan Lucescu, şöyle devam etti 
     ''Eski duruma gelmek o kadar kolay değil. Beni iyi tanıyan, dediklerimi can kulağıyla dinleyip uygulayan oyunculara yer veriyorum. Yeni oyuncuların da takıma tam anlamıyla uyum sağlayabilmesi için zamana ihtiyacımız var. Ayrıca sadece iyi olmak değil, rakibi iyi tanımak ve zor duruma düşürmek de önemli. Ben şu ana kadar takımımdan memnunum.'' 
     
     Notlar 
149   Galatasaray, SS Lazio karşısında, rakibine yüzde 54'e 46 pozisyon üstünlüğü sağladı. 
149   Karşılaşmada, top sarı-kırmızılılarda 31 dakika kalırken, SS Lazio ise topa ancak 26 dakika sahip olabildi. Buna rağmen Galatasaray, 3 gollük şut atabilirken, konuk ekip kaleyi bulan 6 şut attı. 
149   Galatasaray'ın 7 kornerine karşılık, Lazio 9 korner atışı kullandı. 
149   Karşılaşmada, yerini Sergen'e bırakan Arif oyundan çıkarken, taraftarlarca ıslıklandı. 
149   Bu akşam yaptığı kurtarışlarıyla adeta maçın kahramanı olan Kolombiyalı kaleci Mondragon, karşılaşma sonrasında bineceği otobüsü şaşırdı. Mondragon, yanlışlıkla Laizo'nun otobüsüne binip bir süre tek başına oturdu. Daha sonra Hakan Ünsal'ın uyarısı üzerine Mondragon otobüsten inip Galatasaray'ın otobüsüne bindi. 
149   Maçın ilk yarısında yanağından sakatlanan Capone'nin bu bölgesine dikiş atıldığı öğrenildi. 
149   Galatasaray, ligde Malatyaspor ile yapacağı maçın hazırlıklarına, ara vermeden yarın başlayacak. 
     







</TEXT>
</DOC>
