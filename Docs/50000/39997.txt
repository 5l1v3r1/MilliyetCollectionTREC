<DOC>
<DOCNO> 39997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/soneko06.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF-Dünya Bankası toplantısında Türkiye'yi Derviş temsil edecek 
</HEADLINE>
<TEXT>

     Türkiye, 29-30 Eylül 2001 tarihlerinde Washington'da yapılacak olan IMF-Dünya Bankası yıllık toplantılarında, Devlet Bakanı Derviş başkanlığında geniş bir heyetle temsil edilecek. 
     Anadolu Ajansı muhabirinin aldığı bilgiye göre, Derviş başkanlığındaki heyette, Hazine Müsteşarı Faik Öztrak ve Merkez Bankası Başkanı Süreyya Serdengeçti ile Maliye Bakanlığı, Özelleştirme İdaresi Başkanlığı, BDDK gibi kurumların yetkilileri de yer alacak Türk heyeti, toplantılar başlaman bir kaç gün önceden gideceği Washington'da, toplantıların bitmesinin ardından bir kaç gün daha kalarak temaslarda bulunacak. 
     Washington'da uzun kalınmasının nedeni olarak ise uluslararası mali kuruluşlar, bankacılar ve yatırımcılara, Türkiye ekonomisindeki son gelişmeler ve yatırım imkanları konusunda sunuşların yapılması gösteriliyor. 
     IMF-Dünya Bankası toplantılarının öncesi ve sonrasında, Türkiye konusunda özel toplantılar gerçekleştirilerek sunuşlar yapılacak. 
     Bu yıl yapılacak toplantılarda, Türkiye ve Arjantin'e özel bir önem gösterileceği ifade ediliyor. 
     
     Londra ayağı 
     Öte yandan Devlet Bakanı Derviş'in, ekonomi bürokratlarının da yer aldığı 17-18 Eylül tarihlerinde Londra'da yapacağı ve Dış Ekonomik İlişkiler Kurulu DEİK tarafından organize edilen toplantılara, IMF Türkiye Masası Şefi Juha Kahkonen'in de katılabileceği belirtiliyor. 
     Toplantılarda, yabancı sermaye mevzuatı alanında kabul edilen yeni düzenlemeler konusunda, yatarım bankalarına bilgi verilecek. 
     
     Kahkonen geliyor 
     IMF Türkiye Masası Şefi Juha Kahkonen başkanlığındaki IMF heyeti ise 7 Eylül Cuma günü Türkiye'ye gelerek, 10. gözden geçirme ziyareti çerçecesinde çalışmalarına başlayacak. 
     Ekonomi birimleri, bu hafta Türkiye'ye gelecek olan IMF heyeti'nin ziyareti öncesinde, 2002 yılı bütçesi, yıl sonu ve gelecek yıl makro ekonomik tahminleri konusunda çalışmalara başladılar. 
     Hazine Müsteşarlığındaki çalışmalara, Merkez Bankası, DPT, Maliye Bakanlığı yetkilileri katılıyor. 
     IMF uzmanlarınca hazırlanacak makro ekonomik tahminlerle, ekonomi yetkililerinin hazırlayacağı rakamların, IMF heyetinin ziyareti sırasında karşılaştırılacağı kaydediliyor. 
     Kahkonen başkanlığındaki heyetin ziyareti çerçevesinde, dokuz aylık gerçekleşmeler, yılın son çeyreğine ilişkin hedefler, 2002 yılı bütçesi ve gelecek yıla ilişkin makro ekonomik tahminlerin ele alınacağı belirtiliyor. 
     İç borçlanma politikası ve iç borçların çevrilebilirlik kapasitesi, iç borçlanma faizlerinin geldiği nokta, Tasarruf Mevduatı Sigorta Fonu bünyesindeki bankaların satışındaki gelişmeler, Enerji projelerine sağlanacak Hazine garantisi, KİT'lerin finansmanı durumundaki gelişmeler, 2002 yılı bütçe ön hazırlıkları ve reel sektörün durumu gibi konuların, diğer ele alınacak konular olarak sıralanıyor. 
     Toplantılar ağırlıklı olarak Hazine Müsteşarlığı'nda gerçekleştirilirken, IMF heyetinin, Merkez Bankası, DPT, Maliye Bakanlığı, Özelleştirme İdaresi ve Bankacılık Düzenleme ve Denetleme Kurulu BDDK gibi kuruluşlara da giderek bilgi alacağı ifade ediliyor. 
     







</TEXT>
</DOC>
