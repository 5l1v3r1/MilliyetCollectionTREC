<DOC>
<DOCNO> 34019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur17.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
CİA'nin internet sitesinde PKK'lı hatası... 
</HEADLINE>
<TEXT>

     ABD'nin Merkezi Haberalma Teşkilatı'nın CIA internetteki sitesinde, terör örgütü PKK ile bağlantısı olduğu bilinen bir grup, Türkiye'deki yasal siyasi partiler arasında gösteriliyor. 
     Birçok kişi ve kurumun başvurduğu, güvenilir bilgi kaynakları arasında sayılan ve tüm ülkeler hakkında detaylı bilgilere yer verilen CIA'nin www.cia.gov internet sitesinde Türkiye ile ilgili bilgiler de yer alıyor. 
     Bu bilgiler arasında Türkiye'deki siyasi partiler sıralanırken, şu anda faaliyet göstermeyen ya da yönetimleri değişen partilerin yanısıra Meral Kıdır'ın başkanlığında Devrimci Halkın Partisi DHP adında sözde bir partiye de yer veriliyor. 
     TBMM arşivleri ve İçişleri Bakanlığı kayıtlarına göre, yasal siyasi partiler arasında yer almayan DHP'nin internetteki Türkçe sitesinde, terör örgütü PKK'ya açıkça destek veriliyor. Örgütün elebaşı Abdullah Öcalan'ın fotoğrafının da yer aldığı sitede, Öcalan'dan ''Bilimsel sosyalizmin günümüz sorunlarına çözüm olabilecek yeni ifadesinin yaratıcısı Başkan Apo'' şeklinde söz ediliyor. 
     Sözde partinin genel başkanı olarak gösterilen Meral Kıdır ve PKK'nın yöneticilerinden Mehmet Can Yüce, 1999 Ekim'inde Çanakkale Cezaevi'nde tutuklu bulundukları sırada protesto gösterisi düzenleyerek, Öcalan'ı ''ılımlı politikalar izlemekle'' suçlamışlardı. DHP'nin diğer sözde yetkilileri ise Kıdır ve Yüce'nin açıklamalarını ''provokatörlük'' olarak değerlendirmişlerdi. 
     ABD'nin Ankara Büyükelçiliği yetkilileri, sitede bu bilgilerin yer almasının ''bir yanlışlıktan kaynaklandığının açık olduğunu ve giderilmesi için gerekli girişimlerin yapıldığını'' bildirdiler. 
     CIA'nin sitesini referans alan ve Türkiye hakkında bilgi veren pek çok site de, aynı hataya düşerek DHP'yi Türkiye'deki yasal siyasi partiler arasında gösteriyor. 
     







</TEXT>
</DOC>
