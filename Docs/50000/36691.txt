<DOC>
<DOCNO> 36691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/spor/spo01.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Keller kaçtı 
</HEADLINE>
<TEXT>

Beşiktaş’ın sözleşme imzalamak için İstanbul’a getirdiği ABD’li kaleci, parasal konularda pürüz çıkınca Tottenham ile anlaşmak üzere dün İngiltere’ye gitti 
     KARTAL YİĞİT 

     500 bin dolar istedi 
     TEKNİK Direktör Christoph Daum’un önerisi üzerine İstanbul’a getirilen ABD’li kaleci Kasey Keller yönetimin 300 bin dolarlık teklifine rest çekti, ardından İngiltere’ye gitti. Yıldırım Demirören, İbrahim Altınsay ve Sinan Engin ile biraraya gelen Keller, Tottenham’dan teklif aldığını belirterek, yıllık 500 bin dolar istedi. Yönetim, 300 bin dolarda ısrar edince transfer suya düştü. 
     
     Rota Heinen ve Konig 
     ABD’li file bekçisinin bu hareketi karşısında şaşkına dönen yöneticiler, "Görüşme sırasında kendisine teklif olduğunu belirterek, bizden astronomik bir rakam istedi. Kendisiyle her konuda anlaşmıştık, son dakikada fiyat yükseltti" dediler. Keller ile görüşmeler sürerken, kulüpte ise imza hazırlığı yapıldığı öğrenildi. ABD’li kalecinin yerine Heinen ya da Konig transfer edilecek. 
     
     Nouma’ya büyük tepki 
     BEŞİKTAŞ’IN Alman hocası Daum ise Nouma’nın gündeme getirilmesine tepki gösterdi. Tecrübeli hoca, "Burada hep skandallarla gündeme geldi. Medya için iyi bir malzeme. Nouma, Şampiyonlar Ligi, Türkiye Kupası ve ligde ne yaptı, kaç maç oynadı Bu gerçeği unutmamak gerekir" dedi. Daum, Trabzon maçı için de "Defansda inanılmaz hatalar yaptık. Takımda lider arıyorum" yorumunu yaptı. 
     
     Artık penaltı atmam’ 
     TRABZONSPOR karşısında penaltı kaçıran Ahmet Dursun’a destek veren Alman hoca, "Penaltı kesinlikle gol demek değildir, kaçabilir. Önemli olan futbolcularımın kendilerini düzeltmeleri. Lige yeni başladık, kaybedilmiş sadece üç puan var" ifadesini kullandı. Ahmet Dursun ise "Bundan böyle hocam istemediği sürece asla penaltı atmayacağım. Çünkü üzerimde baskı oluşuyor" dedi. 
     
Fulya’da toplantı      BEŞİKTAŞ Futbol Komitesi üyeleri Yıldırım Demirören, Fikret Orman ve Berk Ekşioğlu, dün sabah Fulya Tesisleri’ne gelerek teknik direktör Daum ve futbolcularla görüştüler. Yöneticiler, toplantıda yeni sezonda kartlara uygulanacak para cezasının detaylarını açıkladılar. Buna göre sarı ve kırmızı kart gören futbolculara aldıkları transfer ücreti üzerinden ceza kesilecek. 
     
İlhan müjdesi      TRABZONSPOR maçının ilk yarısında sağ dizine aldığı darbe ile sakatlanan ve maçı yarıda bırakan Beşiktaş’ın forvet oyuncularından İlhan’ın dün çekilen MR’ı temiz çıktı. Dizinde ödem oluşan genç futbolcunun Bursaspor maçında oynayacağı açıklandı. Fulya’da dün sabah yapılan çalışmaya midesinden rahatsız olan Veit katılmadı. 
     



 SPOR 




























</TEXT>
</DOC>
