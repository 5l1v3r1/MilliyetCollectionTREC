<DOC>
<DOCNO> 36733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/son/sondun05.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "ultra sağ koalisyona" doğru... 
</HEADLINE>
<TEXT>

     İsrail Dışişleri Bakanı Şimon Peres'in, şiddetle karşı çıkmasına rağmen Doğu Evi'nin kapatılmasından sonra koalisyondan ayrılmayı ciddi şekilde düşündüğü belirtiliyor. 
     Bugün İsrail basınında bu yönde çıkan haberlerin ardından Peres, Ordu radyosuna yaptığı açıklamada, istifa edebileceğini ima etti. Peres, ''Hükümet şu andaki politikalarını sürdürürse hükümette kalamamam'' dedi. 
     Peres'in bu sabah yapılan kabine toplantısında, Filistin Yönetimi ile derhal görüşmelere başlanması konusunda İsrail Başbakanı Ariel Şaron ile sert bir şekilde çatıştığı belirtiliyor. 
     Kabine toplantısı devam ederken, İsrail Radyosu'nun haberine göre, aşırı sağcı göstericiler, Peres'in bürosunun önünde, ''Peres istifa'' ve ''Peres'e ölüm'' sloganları attılar. 
     Peres, Şaron hükümetinden istifa etmesi için sol kesimin de aşırı baskısı altında. 
     Şimon Peres daha önce de defalarca, barış konusunda bir şey yapamaz hale geldiğine inandığı anda hükümetten ayrılacağını belirtmişti. 
     Ha'aretz gazetesi Web sayfasında öğleden sonra diplomatik kaynaklara dayandırılarak verilen haberde ise Peres ve Şaron'un, kabine toplantısından sonra biraraya gelerek, Peres'in kabinede kalması konusunda anlaştıkları belirtildi. 
     Haberde, bu anlaşmanın, Şaron'un Filistin Lideri Yaser Arafat dışındaki üst düzey Filistinli yetkililerden birisiyle Peres'in görüşmesine izin vermesiyle gerçekleştiği ifade edildi. Peres'in tutumunun, İşçi Partisi liderliğine oynayan Savunma Bakanı Binyamin Ben Eliezer tarafından da desteklendiği belirtiliyor. 
     Ancak Şaron'un, Peres'in ve İşçi Partisi'nin koalisyondan ayrılma olasılıklarına karşı koalisyon dışındaki partileri hükümete almak için pazarlığa başladığı ifade ediliyor. 
     Şaron'un Merkez Partisi Lideri Dan Meridor'a, Dışişleri ya da Savunma bakanlıklarını önerdiği, aşırı sağcı ve dinci Ulusal Dinci Parti ile de bu akşam görüşeceği ifade ediliyor. 
     Peres'in istifa etmeyi düşündüğünü yazan Yediot Ahromot gazetesi, Peres'in, ''Doğu Evi'nin'' kapatılma kararının alındığı güvenlik kabinesi toplantısından sonra son derece üzgün olduğunu ve ''Şaron eğer ultra-sağ bir hükümet istiyorsa mesele yok. Ama bütün dünyanın bu yeni giysisi ile kendisine ilan-ı aşk edeceğini sanıyorsa o zaman çok romantik birisi demektir'' dediğini belirtti. 
     Gazete, Eliezer'in ''Biz gidersek bu hükümet ne hale gelir, biz emniyet sübabıyız'' diyerek, Peres'i istifadan vazgeçirmeye çalıştığını da yazdı. 
     







</TEXT>
</DOC>
