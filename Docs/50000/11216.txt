<DOC>
<DOCNO> 11216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur11.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar yüzleri güldürdü, barajlar yükseldi, kuraklık tehlikesi bitti 
</HEADLINE>
<TEXT>

     GAP Bölgesi'ne son 13 günde düşen yağışlarla birlikte Atatürk ve Birecik Barajı'nda su seviyesi yükselirken, kuraklık tehlikesinin de önemli ölçüde atlatılabileceği bildirildi. 
     Meteoroloji Bölge Müdürü Hasan Altunpak, Şanlıurfa ve çevresine, Şubat ayında uzun yıllar ortalamasına göre metrekareye 315 kilogram yağış düşmesi gerektiğini, ancak yağışların 270 kilogram olarak gerçekleştiğini söyledi. 
     Şubat'ın ilk yarısında düşen yağışların çok yetersiz kaldığını, ikinci yarısında ise sevindirici olduğunu belirten Altunpak, şöyle konuştu 
     ''Şubat ayının ilk yarısındaki yağış miktarı kuraklık habercisi gibiydi. Ancak ikinci yarı, uzun yıllar ortalamasının altında yağış düşmesine rağmen sevindirici geçti. Bölgenin, Mart ayı uzun yıllar ortalaması metrekareye 381 kilogramdır. Son 13 günde metrekareye 282.6 kilogram yağış düştü. Önümüzdeki günlerde de yağış bekliyoruz. Beklediğimiz yağışlar düştüğü takdirde kuraklık endişesini atlatabiliriz.'' 
     Atatürk ve Birecik Barajı'ndaki su seviyesinin yeniden yükselmeye başladığı bildirildi. 
     



</TEXT>
</DOC>
