<DOC>
<DOCNO> 35195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/siyaset/siy01.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Derviş ANAP’a gelebilir 
</HEADLINE>
<TEXT>

Derviş’i "doktor"a benzeten ANAP Lideri, "ameliyattan sonra bize katılabilir" mesajını verdi 
     HAKAN ŞANLITÜRK 

     ANAP Genel Başkanı Mesut Yılmaz, ekonomik krize karşı programın icrasını üstlenen Devlet Bakanı Kemal Derviş’i "doktor"a benzetti ve "ameliyattan sonra kendi partisine katılabileceği" mesajını verdi. 
     "7. Büyük Olağan Kongremize, sıfır kilometrede yepyeni ve tastamam bir altyapıyla giriyoruz" diyen Yılmaz, Milliyet’e şu değerlendirmelerde bulundu 
     
     STATÜKO KURUM DEĞİL 
     Statükodan kastettiğimiz, bazılarının iddia ettiği gibi sadece belirli bir kurum değildir. Statüko modernleşmenin, batıyla bütünleşmenin, AB’ye üyeliğin, insanımızın milli ve manevi değerlerinin karşısında olan herkes ve her kurumdur. 
     
     KADINLARA KONTENJAN 
     Araştırmaların ortaya koyduğu bir gerçek, Türk modernleşmesinin taşıyıcısının kadınlarımız olduğudur. İnanılmaz bulgularla karşı karşıyayız. Kadınlarımız, erkeklerimizden fazla özgüvene sahip. MKYK için kendi kontenjanımın önemli bölümünü kadınlara ayırma kararındayım. Gençlerimizi ve kadınlarımızı siyaset mekanizmalarında aktif hale getireceğiz. 
     
     PARTİDEN KOPMA OLMAZ 
     Kongreden sonra partiden kopma olacak diye ellerini ovuşturanlar sükut - u hayale uğrayacak. ANAP’tan kopma olmayacağı gibi, yeni katılımlar bekliyoruz. 
     
     YENİLİKÇİLER MHP VE DYP’DEN OY ALIR 
     Eski FP’den kopan gruptan oluşan hareketin ne Türk siyasetine yeni bir açılım getirebilmesi, ne de milletimizin özlemlerine cevap verebilmesi mümkün değildir. Yenilikçi hareket, eski FP, DYP ve MHP tabanından oy alabilir. 
     
     DERVİŞ GELEBİLİR 
     Kemal Derviş’i, hasta ekonomimizi ameliyat eden bir doktor olarak görüyoruz. Ameliyat sırasında doktora m ni olunmaz, dikkati başka şeylerle meşgul edilmez. Ameliyat sonrasında oturulur, konuşulur, ne yapılacaksa yapılır. 
     
     KAYBETME İHTİMALİM YOK 
     Teşkilatımız ve delegelerimizle görüşüp, eğilimlerini aldım. Kaybetmek gibi bir ihtimalim yok. 
     
     SEÇİM PROGRAMDAN SONRA 
     Kısa vadede seçimin maliyeti ağır olur. Ekonomik program sonuçlandıktan sonra seçime gidilmeli. 
     
     RP DAVASI HUKUKİ 
     AİHM’nin RP kararıyla ilgili yanlış yorumlar yapılıyor. Olay siyasi açıdan değerlendiriliyor. Konu hukukidir. Hukuki prosedürü tamamlanmamış bir olayda zafer gösterisi yapmak da, Avrupa’yı haçlılıkla suçlamak da yanlıştır. 
     



 SİYASET 















</TEXT>
</DOC>
