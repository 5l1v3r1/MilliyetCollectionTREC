<DOC>
<DOCNO> 43445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sonspo01.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Teknik Direktörü Meewus "Galibiyeti hak etmiştik" 
</HEADLINE>
<TEXT>

     UEFA Kupası 1. tur ilk maçında, İsveç temsilcisi Halmstad BK ile 1-1 berabere kalan Gençlerbirliği'nin Teknik Direktörü Walter Meewus, 90 dakikada futbol oynayan takımın kendileri olduğunu söyledi. 
     Karşılaşma sonrasında, futbolcular Tolga ve İsmail Güldüren ile basın toplantısında konuşan Meewus, ''İkinci devrede oynadığımız futbolla galibiyeti hak ettik. Maça, 10. dakikada yediğimiz şanssız bir golle 1-0 yenik başladık. Rakibimizin hava toplarında çok iyi olduklarını biliyorduk. Bu nedenle yediğimiz gol gereksizdi. Rakibin 1-1'lik sonuçla mutlu olduğunu sanıyorum. İsveç'te de aynı futbolu oynarsak şansımız daha iyi olur. Tüm çocukları kutluyorum. Şanslar eşit'' dedi. 
     Basın toplantısına katılan futbolculardan Tolga, rakibin Şampiyonlar Ligi'nden elenerek geldiğini hatırlatarak, ''1-0 yenik duruma düşmemize karşın, oyun disiplininden kopmadık. İsveç'teki maçı kazanıp, turu atlayacağız'' dedi. 
     İsmail Güldüren de karışlaşmanın çok zor geçtiğini belirterek, ''Tur bitmiş değil. İnandıktan sonra Türk takımlarının yenemeyeceği takım yoktur. Ankara taraftarlarına destekleri nedeniyle teşekkür ediyoruz'' ifadelerini kullandı. 
     
     İsveç cephesi 
     İsveç ekibi Halmstad BK Teknik Direktörü Tom Prahl, rakibi sadece 2 kez seyrettiklerini ve çok az bilgileri olduğunu belirterek, ''Rakip, bizi Halmstad'ta da yenebilir'' dedi. 
     Takımının en iyi oyuncusunun bir gece önce hastalandığını anlatan Prahl, şöyle konuştu 
     ''Başlangıçta, oyunu kontrol etme durumunda kaldık. Erken gelen gol bizi çok rahatlattı. Türk takımı bizi çok etkiledi. Oynanan futbola göre sonuç iyi. Bizim için 1-1'lik skor çok büyük avantaj. Yüzde 50 şansımız sürüyor. Türk takımı, bizi evimizde de yenebilir. Türk ekibinin misafirperverliğine teşekkür ediyoruz.'' 
     Gençlerbirliği Kulübü Başkanı İlhan Cavcav da maç sonrası yaptığı değerlendirmede, çok iyi oynadıklarını ifade ederek, Türkiye'yi en iyi şekilde temsil ettiklerini söyledi. Cavcav, şöyle konuştu 
     ''Rakip yenilmeyecek takım değil. Avantajımızı dezavantaja dönüştürdük. Şans bizden yana değildi. Orada tur atlayan takım Gençlerbirliği olur.'' 
     
     Maçtan notlar 
149   Karşılaşmayı izleyenler arasında, Milli Eğitim Bakanı Metin Bostancıoğlu, Devlet Bakanı Fikret Ünlü, çok sayıda milletvekili ve bürokratla Ankara Büyükşehir Belediye Başkanı Melih Gökçek de yer aldı. 
149   Gençlerbirliği, ilk kez bir UEFA Kupası maçına çıktı. 
149   Devlet Bakanı Fikret Ünlü, Gençlerbirliği Kulübü Başkanı İlhan Cavcav'a, 23 sene aralıksız olarak kırmızı-siyahlı kulübün başkanlığını yapmasından dolayı bir kupa hediye etti. 
149   Karşılaşmayı, İsveç'ten sadece bir basın mensubu takip etti. 
     







</TEXT>
</DOC>
