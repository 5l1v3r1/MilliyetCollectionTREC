<DOC>
<DOCNO> 42981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun05.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin operasyon için yeterli istihbaratı olmadığı iddiası.. 
</HEADLINE>
<TEXT>

     ABD yönetiminin, geçen Salı gerçekleşen terörist saldırıların sorumlusu olarak gördüğü Suudi asıllı terörist Usame bin Ladin'i vurmayı hedeflemesine karşılık, Afganistan içinde istihbaratının zayıf olması yüzünden, askeri harekat başlatmasının birkaç hafta alabileceği ileri sürülüyor. 
     Washington'daki Batılı diplomatik kaynaklar, istihbarat eksiği yüzünden Amerikan yönetiminin askeri operasyon düzenlemesinin, 4-5 hafta alabileceğini belirtiyorlar. 
     Geçen haftaki terörist saldırılar öncesinde Amerikan Merkezi İstihbarat Teşkilatı CIA'in tek bir ajanının bile Afganistan'da bulunmadığını, Amerikan Dışişleri Bakanlığı'nın, Afganistan'ın kuzeyindeki Taliban karşıtı güçlerle temasının olmadığını belirten diplomatik kaynaklar, bu ortamda Afganistan'a kara birliği göndererek tuzağa düşmemesi yönünde ABD'yi uyardıklarını ifade ediyorlar. 
     Aynı kaynaklar, Amerikan ordusunda, Taliban yönetiminin konuştuğu Peştun dilini bilen tek bir asker ya da yetkili bulunmadığını belirterek, ''Washington, ilk önce Peştun dilini bilen yüzlerce kişiyi işe almalı. Bu da temel hazırlıklarda çok eksik olduğuna işaret ediyor'' dediler. Bin Ladin, Peştun dilini konuşan Afganlar arasında saklanıyor. 
     ABD'nin istihbarat eksiğini, sivillerle savaşçıları birbirinden ayırmaya bile yardım edemeyen uydu görüntüleriyle kapatmaya çalıştığı, bunun yanı sıra Afganistan'ın komşusu Pakistan'ı sıkıştırarak, Pakistan istihbaratından yararlanmak istediği belirtiliyor. Ancak Afganistan'a yakın Pakistan'ın, bu istihbarat bilgilerini süzgeçten geçirerek CIA'e iletmesi riski de bulunuyor. ABD, ayrıca yakın müttefiki İngiltere'den de Afganistan hakkında istihbarat yardımı bekliyor. Ancak Taliban liderleri ve Bin Ladin birliklerinin hareketlerini takip etmede, Pakistan'ın vereceği bilgiler kilit önem taşıyor. 
     Avrupalı diplomatlar, sayıca büyük bir kara kuvvetini Afganistan'a göndermeme konusunda ABD'yi uyarırken, Afganistan'ın ne kadar karmaşık olduğunu anlamadan vurmanın, öldürücü sonuçlar doğurabileceğine işaret ediyorlar. 
     Washington'daki çevrelere göre ABD yönetimi için en geçerli yöntem, Pakistan veya Orta Asya'da askeri üsler kurulması, bu bölgelerden Afganistan içindeki spesifik hedeflere özel kuvvetlerle saldırı düzenlenmesi ve birkaç gün içinde bu kuvvetlerin hemen üslerine dönmesi şeklinde özetleniyor. 
     Pakistan'ın üs vermesi halinde, bu üssün Afganistan'ın Belucistan kentiyle sınır bir noktada olabileceği ve birliklerin 15 dakika içinde helikopterlerle Bin Ladin'in pek çok üssüne ulaşabileceği belirtiliyor. ABD'nin askeri harekatının, Afganistan'ın Kandahar, Helmand, Herat ve Uruzgun kentlerine yönelik olması öngörülüyor. Taliban liderlerinin ve Bin Ladin'in bu kentlerden birinde saklanması bekleniyor. Bu arada ABD'nin, Taliban rejimine karşı Afganları silahlandırarak ve para vererek, Taliban yönetimine karşı ayaklandırma yoluna gidebileceği de belirtiliyor. Kuzey Afganistan'da, Taliban karşıtı Birleşik Cephe örgütünün, halen 15 bin adamı olduğu ve Amerikan desteğiyle, bazı Afganistan kentlerini ele geçirebileceği savunuluyor. 







</TEXT>
</DOC>
