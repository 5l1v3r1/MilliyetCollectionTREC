<DOC>
<DOCNO> 24229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/yasam/ayas.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum artık bir Türk’ 
</HEADLINE>
<TEXT>

Beşiktaş’ın patronu’ Daum, bir Alman kanalında 'Başarılı Türkler' arasına katıldı, 'ikinci vatanını' ekonomik krize rağmen öve öve bitiremedi.. 
     Zeki DOMAÇ 

     Hakkındaki 'kokain' davası nedeniyle Almanya'da bulunan Beşiktaş Teknik Direktörü Christoph Daum, ülkesinde 'bir Türk' gibi karşılandı ve öyle de davrandı. 
     Daum, Alman 1. Lig takımlarından Bayer Leverkusen'in başındayken, 30 bin mark karşılığı kokain satın almak ve bir kişiyi tam 63 vakada uyuşturucu alıp satmaya zorlamakla suçlanmıştı. İşte bu davayla ilgili yasal işlemleri çözümlemek için Almanya'da bulunan Daum, ayağının tozuyla ekrana çıkarak Türkiye'nin, Türkler'in, Beşiktaş'ın ve taraftarın reklamını yaptı. Alman Hoca sözlerine, 'İkinci vatanım' dediği Türkiye hakkında, "Türkler sıcak kanlı, sevecen, dost insanlar. Beşiktaş'a gittiğimde bazı kesimlerden tepki gördüm, ama dostlarım yalnız bırakmadı" diyerek başladı. 
     
     'Dava yakında düşer' 
     Daum, Almanya'nın tanınmış televizyon şovmenlerinden Alfred Biolek'in sunduğu 'Boulevard Bio' adlı programa, Türk asıllı TV yıldızı Erol Sander, ünlü müzisyen Erkan Akı ve Berlin'li Avukat Seyran Ateş ile birlikte katıldı. 
     Başlığı 'Başarılı Türkler' olan programda Köln Savcılığı'nın açtığı davanın kısa sürede düşeceğine inandığını söyleyen Alman Hoca, zaman zaman Türkçe yanıtlar verdiği programda, ekonomik krizin Türkiye'de her kesimi olduğu gibi sporu da vurduğunu söyledi. 
     
     Yine de bavulu hazır.. 
     Daum, Beşiktaş olarak da kemerleri sıktıklarını, ama astronomik transferlerle olmasa da, 10 yeni oyuncuyla seneye şampiyonluğa oynayacaklarını iddia etti. 
     Biolek'in 'Türkiye'de ne kadar kalmayı düşünüyor sunuz ' şeklindeki sorusuna da 'Mümkün olduğu kadar uzun' yanıtını veren Daum, sözlerini şöyle bitirdi 
     "Beşiktaş'ta uzun vadeli işlere başladık. Ancak gelecek sezon birinci devrenin sonunda zirvede olamazsak, bavulumu elime verebilirler..." 
     



 YAŞAM 
























</TEXT>
</DOC>
