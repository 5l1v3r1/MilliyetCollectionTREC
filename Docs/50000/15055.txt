<DOC>
<DOCNO> 15055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/magazin/amag.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlatıp gittiler 
</HEADLINE>
<TEXT>

Jackie Chan’in Türkiye’de çektiği filmde havaya uçurulup parça pinçik’ edilen iki TIR’dan geriye kalanlar, ne atılıyor ne satılabiliyor 
     BİRSEN ALTUNTAŞ 

     DÜNYACA ünlü dövüş ustası Jackie Chan’in Türkiye’de geçen yıl çektiği Accidental Spy Kazayla Casus ’da yakılan iki TIR, filmin Türkiye’deki yapımcısı şirketin başına bela oldu. Beykoz Kaymakamı’ndan izin alınmış, TIR’lar, polis gözetiminde 64 metre yükseklikten atılmıştı. 
     SENARYO gereği Fransa’dan getirtilen araçlar havaya uçuruldu. Ve doğal olarak iki TIR’dan geriye sadece parçalar kaldı. Yapımcı Pan Film, TIR’lardan geriye kalanları yurtdışına göndermek istedi. Ancak şirket başkanı Ali Akdeniz’in başvurusu, gümrüğe takıldı. 
     
     YETKİLİLER Akdeniz’e, "Gümrük mevzuatına göre TIR’ları böyle dışarı çıkaramazsınız. TIR parçalarını gümrüklü sahada da bekletemezsiniz" dendi. TIR parçalarını yüklediği kamyonlara aylardır milyonlarca lira ödeyen Akdeniz, şimdi çaresiz yardım bekliyor. 
     SORUNUN çözülmesi amacıyla görüştüğü Gümrük Müsteşarı Nevzat Saygıoğlu’nun yardımcı olduğunu belirten Akdeniz, "Şimdilik işimiz kolaylaştı, ancak sinemacılar için özel bir gümrük yasasının çıkması gerekiyor" diyor. 
     


 MAGAZİN 











</TEXT>
</DOC>
