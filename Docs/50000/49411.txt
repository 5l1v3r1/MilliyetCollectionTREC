<DOC>
<DOCNO> 49411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun29.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD terör yüzünden göçmenlere kapılarını kapattı 
</HEADLINE>
<TEXT>

     ABD'nin, 11 Eylül terörist saldırıları yüzünden kapılarını göçmenlere kapattığı bildirildi. 
     ABD'ye göç etmeleri kesinleşmiş 20 bin dolayındaki göçmenin işlemlerinin askıya alındığı ve bu ülkeye gelişlerinin süresiz ertelendiği ifade ediliyor. 
     Göçmen kabulünün durdurulmasının, terör ve güvenlik gerekçeleri ile ABD içinde ve Afganistan'da teröre karşı savaşla çok meşgul bulunan Beyaz Saray'ın bu yılki kotaları belirleyememesi olarak 2 nedeni bulunduğu belirtiliyor. 
     New York Times gazetesine konu hakkında bilgi veren yetkililer, ''sınırların göçmenlere kapalı olması yüzünden Taliban'dan kaçan kadınların, Saddam rejiminden kurtulmak isteyen Iraklıların ve Sierra Leone'de devam eden iç savaştan canlarını kurtarmak isteyen çocukların ABD'ye gelemeyeceklerine'' işaret ettiler. 
     ABD'ye göç etmek isteyen kadın ve çocuklar uzun süredir, kendi ülkelerinde oluşturulan göçmen kamplarında sağlıksız koşullarda, ABD'ye gidecekleri günü bekliyorlardı. Ancak 11 Eylül terörist saldırıları ABD'de, ülkeye kimlerin girip çıktığı konusunda büyük bir istihbarat boşluğu bulunduğunu ortaya çıkardı. 
     ABD Dışişleri Bakanlığı yetkilileri, gazeteye yaptıkları açıklamada, durumu üzüntüyle karşıladıklarını belirterek, ancak ülkedeki yüksek düzeyli alarm durumu nedeniyle uygulamanın haklı olduğunu savundular. 
     Yetkililer, ''Amerika'ya gelecek göçmenler hakkında ayrıntılı güvenlik incelemesi yapılıncaya kadar göçmenlerin ülkeye giremeyeceklerini'' de sözlerine eklediler. 
     Beyaz Saray'ın da yeni mali yılda ABD'ye kabul edilecek göçmenlerle ilgili kotaları ilan etmesi gerekiyor. 
     






</TEXT>
</DOC>
