<DOC>
<DOCNO> 39739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/guncel/gun04a.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite arkadaşları anlattı 
</HEADLINE>
<TEXT>
Çok çalışkan diye ona 'kuş' derdik 
     ESRA KURT İstanbul 

     Sınıf ikincisi olarak 1951'de İTÜ Makine Fakültesi'nden mezun olan Üzeyir Garih'in sınıf arkadaşlarından Prof. Dr. Kaşif Onaran, ona genelde adıyla değil, soyadıyla hitap ettiklerini belirterek, sözlerini şöyle sürdürüyor "O zaman, okulumuz beş yıllıktı. Bu dönemi, aynı devredeki makinecilerdan yalnızca ikimiz ikmale kalmadan bitirdik. Son derece hırslı ve uyanık bir öğrenciydi. Uyanıklığıyla bazen dalga geçerdik. Çalışkanlığı nedeniyle ona 'kuş' adını takmıştık." 
     
     'O kuyrukluyıldızdı' 
     Sanayi ve Ticaret eski Bakanı Cahit Aral da, Garih'in dönem arkadaşı. Okulda ilk tanıştığı kişinin Garih olduğunu anlatan Aral ise şunları söylüyor "O, benim nazarımda kuyrukluyıldızdı. Zamansız gitti. İstanbul'da, dini okulda okumuş. Bu, imam - hatipler gibi bir okulmuş. Bize söylemedi. Sonradan öğrendim. Ancak, bunu duyduktan sonra baktım, kendisinde hiç mutaassıplık yoktu." Dönemin sınıf birincisi Hasan Fehmi Yazıcı ise "Okulda ödevlerini en süratli yapan oydu" diyor. 
     



 GÜNCEL 




















</TEXT>
</DOC>
