<DOC>
<DOCNO> 1856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/yazar/tamer.html </URL>
<DATE> 2001/01/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sönmez ve Arabul'un trilyonluk fabrikası 
</HEADLINE>
<TEXT>

Beyaz Enerji operasyonunun gözaltındaki 2 flaş ismi, ANAP'lı eski bakanın memleketi Niğde'de dev bir tekstil fabrikası kuruyorlar 
     Beyaz Enerji operasyonunun ilk günü gözaltına alınan ANAP'lı eski Devlet Bakanı Birsel Sönmez ve Angora Evleri'nin müteahhidi Hüseyin Arabul'un, Niğde'de trilyonluk tekstil yatırımı yaptıkları ortaya çıktı. 
     Barmek Tekstil adlı şirket, Hüseyin Arabul'un Ankara'da büyük ortağı olduğu Barmek Holding'le aynı adı taşıyor. Arabul da Sönmez de Ankara'da yaşadıkları halde fabrikanın Niğde'de kurulmasının nedeni ise, ANAP'tan 17. ve 18. dönem milletvekili olan Sönmez'in doğum yeri ve seçim bölgesinin Niğde oluşunun sağladığı avantajlar. 
     Niğde Organize Sanayi Bölgesi'ndeki fabrika 20 bin m2 kapalı alan üzerine kurulu. Yılda 8200 ton üretim kapasiteli tesiste akrilik pamuk, naylon pamuktan karde ve penyeye, iplik ve örme kumaş üretilecek. 
     İnşaatına 1998'de başlanan ve şu anda makine - montaj aşamasında olan fabrikanın gelecek ay üretime geçmesi planlanıyordu. Sönmez ve Arabul'un tutuklanmaları halinde kurdele kesme işleminin de ertelenebileceği belirtiliyor. 
     Niğde Organize Sanayi Bölge Müdürlüğü kayıtlarına göre şirketin ortakları arasında Hüseyin Arabul'un sahibi olduğu Barmek Holding ve Emek Elektrik ile Özcan Kanburoğlu, Metin Çitçi ve Burkay Eren var. Ancak gerek Niğde Organize Sanayi Bölgesi yetkilileri, gerekse fabrika yöneticileriyle yaptığımız telefon konuşmalarında eski bakan Sönmez'in de tekstil fabrikasına ortak olduğunu öğrendik. Sönmez halen aktif siyasetin içinde olduğu için, hisselerinin başka bir isim altında temsil edilmiş olabileceği belirtildi. 
     Nitekim daha sonra Niğde Ticaret Odası'na başvurduk ve Arabul'un Başkanlığı'nı yaptığı 7 kişilik şirket yönetim kurulunda Sönmez'in de yer aldığı bilgisine ulaştık. Niğde Ticaret Odası'nın kayıtlarına göre ticaret sicil numarası 2436 olan şirketin Yönetim Kurulu şu isimlerden oluşuyor 
     Hüseyin Arabul Yönetim Kurulu Başkanı 
     Özcan Kanburoğlu Yönetim Kurulu Başkan Vekili 
     Metin Çitçi Murahhas üye 
     Burkay Eren Murahhas üye 
     Birsel Sönmez üye 
     Uğur Ertan üye 
     Lütfi Tuncel üye 
     
Arabul, Demirel ve kayınçonun yakını      Gözaltındaki Hüseyin Arabul Ankara'da yaşıyor. Süleyman Demirel'e yakınlığıyla biliniyor. Hatta Demirel'in elinden üstün hizmet madalyası bile almış. Barmek Holding, Emek Elektrik gibi kuruluşların sahibi. Devletten aldığı ihaleler arasında savunma sanayii ihaleleri başı çekiyor. F - 16 ve CASA uçak fabrikalarının elektrik sistemini kurmuş. Stinger füzelerinin bazı parçalarını üretiyor. Tabii enerji ihaleleri de almış. Ama kamuoyundaki asıl ünü Angora Evleri. Gözaltına alındığında ve halen Dünya Enerji Konseyi Türk Milli Komitesi Başkanlığı sıfatını taşıyor. Hatta Dünya Enerji Konseyi'nin de Başkan Yardımcısı. Yani bir anlamda enerji konusunda Türkiye'yi yurtdışındaki enerji örgütlerinde resmen en üst düzeyde temsil ediyor. 
     Angora'dan villa sahibi olanlar arasında Deniz Baykal'dan Mesut Yılmaz'a, "kayınbirader" Ali Şener'den firari Cavit Çağlar'a kadar kimi arasanız var. Angora evlerinin öyküsü, TBMM 18. dönem milletvekilleri biraraya gelip bir kooperatif kurmalarıyla başlıyor. 1987'de aranan Hazine arazisi, Hacettepe Ormanı'nın yanında bulunuyor ve şu an görevi suistimalden hapiste olan dönemin Arsa Ofisi Genel Müdürü Özal Baysal sayesinde yok pahasına kamulaştırılarak kooperatife devrediyor. Kamulaştırma işlemiyle 1 milyon m2'nin üzerinde arsa sahibi olan milletvekilleri, burayı kat karşılığı Barmek Holding'e veriyor. 
     Not Özal Baysal'ın hapiste olma nedeni bu olay değil, Demirel'in son başbakanlığında Türkiye Kalkınma Bankası'na genel müdür olarak atanmasından sonraki yolsuzluklardır. 
     
Yılmaz'ın bakanı Birsel Sönmez      1. Mesut Yılmaz Hükümeti'nde 1991 Haziran - Kasım ortadireği güçlendirmeden sorumlu devlet bakanlığı yaptı. Niğde'den 2 dönem milletvekili seçildi. İTÜ Elektrik Mühendisliği bölümü mezunu. Yılmaz'a yakınlığıyla biliniyor. 
     Devlet Bakanlığı yaptığı dönemde mali müşavir olan kardeşi İsmail Sönmez piyasaya 2 milyarlık sahte dolar sürmekten 12 yıl hapis istemiyle yargılandı. Bakan Sönmez ise kendini "Kardeşimle ilgili faturanın bana çıkarılması yanlış" diye savundu. 
     1995 seçimlerinde seçilemedi. 1996'da Yılmaz başkanlığında kurulan ve 3 ay süren Anayol hükümeti döneminde TEAŞ Yönetim Kurulu üyeliğine getirildi. TEAŞ Yönetim Kurulu'ndaki görev süresi geçen haziranda dolan Sönmez, ANAP'tan gelen yoğun baskılara rağmen Enerji Bakanı Cumhur Ersümer tarafından yeniden atanmadı. 
     
     





Refleksler... 


Necati Cumalı... 


'Tantan uyardı görevden aldım' 


Ne dedi Ayşegül Aldinç, Avşar kızına 


Rejim tekliyor, bu böyle gitmez 


Bunalıma çanak 


Saydamlık fırtınası 


MGK ve sivilleşme 


Radyo keyfi 


Düğmeli demokrasi 


Normalleşme yerine sertlik 


Diyalog zamanı 


"Demokratikleşme demek yetmiyor..." 


Mesut Yılmaz balonu 2 


Yolsuzluk muhtırası 


Yanlışın doğrusu 


Sönmez ve Arabul'un trilyonluk fabrikası 


İthali de yasak 


Ayşe Hanım Teyze'nin "enflasyonu" da "devalüasyonu" da farklı 


Enerji Bakanlığı bir gün ara ile destek verip, geri aldı 


</TEXT>
</DOC>
