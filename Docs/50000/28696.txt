<DOC>
<DOCNO> 28696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sondun06.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin vurduğu Peru'da ölü sayısı 71'e yükseldi 
</HEADLINE>
<TEXT>

     Peru'nun güneyinde Cumartesi gecesi meydana gelen 7.9 büyüklüğündeki depremde ölü sayısı 71'e yükseldi. 
     Peru Sivil Savunma Ajansı, depremde ölenlerin sayısının resmi olarak 71, yaralı sayısının ise 1200 olduğunu, yaklaşık 20 bin kişinin de evsiz kaldığını açıkladı. 
     Yetkililer, ulaşımı hayli güç olan kırsal bölgelerden bilgi geldikçe ölü sayısının artmasından endişe ediyorlar. Uluslararası Kızılhaç örgütü de uzak köylerde, evlerin özellikle çamur ve tuğla karışımından yapılması nedeniyle resmi ölü saysının artabileceğini belirtiyor. 
     Depremde toprak kaymaları meydana geldiği, yolların kapandığı, evlerin okulların ve kiliselerin yıkıldığı bildirildi. Peru'nun geçici Devlet Başkanı Valentin Paniagua, depremin etkilediği kent ve köyleri gezisi sırasında, felaket bölgesinde olağanüstü hal ilan etti. Yaralılara yardım sözü veren Paniagua, ayrıca evleri yıkılanlar için kredi ve hükümet fonlarından ödenek ayrılacağını söyledi. ABD'nin Colorado kentindeki Jeolojik Araştırma-Ulusal Deprem Enformasyon Merkezi'nin saptadığına göre, Richter ölçeğine göre 7.9 büyüklüğündeki depremin merkez üssü, Arequipa'nın 190 kilometre açığında Büyük Okyanus tabanında. Ana depremin ardından artçı şoklar da sürüyor. Peru'de 1970 yılında da 7.9 büyüklüğünde bir deprem meydana gelmiş ve 70 bin kişinin ölümüne, 600 bin kişinin evsiz kalmasına neden olmuştu. 







</TEXT>
</DOC>
