<DOC>
<DOCNO> 7072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sontur10.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK yine ceza yağdırdı 
</HEADLINE>
<TEXT>

     Radyo ve Televizyon Üst Kurulu RTÜK ,Radyo Nur, Ufuk TV ile ''Bizim İmparator FM''e 180'er gün, Radyo Klas'a da 90 gün yayın durdurma cezası verdi. 
     Radyo Ekin ve Kanal 43'ün yayınlarının 7'şer gün durdurulmasını kararlaştıran Üst Kurul, Denge Radyo'ya 30 gün, Vatan Radyo, Ekim TV, Sev Radyo, Güneş TV'ye de birer gün yayın durdurma cezası verdi. 
     RTÜK, 12 Şubat Pazartesi günü yaptığı toplantıda, 3984 Sayılı Radyo ve Televizyonların Kuruluş ve Yayınları Hakkında Kanun'un çeşitli maddelerine aykırı yayın yapan kuruluşlara çeşitli cezalar uygulanmasını kararlaştırdı. 
     Üst Kurul, yayınlarında söz konusu kanunun ''Toplumu şiddet, terör ve etnik ayrımcılığa sevk eden ve toplumda nefret duyguları oluşturacak yayınlara imkan verilmemesi''ne ilişkin g bendini ihlal ettikleri gerekçesiyle Radyo Nur ile Malatya'da yayın yapan Ufuk TV'nin yayınlarının 180 gün süreyle durdurulmasını kararlaştırdı. RTÜK, aynı gerekçeyle ''Gelini de Kürdün gelini, işgalciye vermez elini'' sözlerinin yer aldığı Kürtçe ve Türkçe müzik parçaları yayınlayan Bizim İmparator FM'e de 180 gün yayın durdurma cezası verdi. 
     Üst Kurul, yazar Abdurrahman Dilipak'ın sunduğu ''Medrese Dönemi'' adlı programda da, ''Toplumu şiddet, terör ve etnik ayrımcılığa sevk eden ve toplumda nefret duyguları oluşturacak yayınlara imkan verilmemesi'' ilkesinin ihlal edildiği gerekçesiyle Kanal 43'e 7 gün yayın durdurma cezası verilmesini kararlaştırdı. Aynı ilkeleri ihlal ettikleri gerekçesiyle Bursa'da yayın yapan Vatan Radyo'ya bir günlük yayın durdurma cezası veren Üst Kurul, Ankara'da yayın yapan Denge Radyo'ya 30 gün yayın durdurma cezası uygulanmasını kararlaştırdı. 
     Üst Kurul, ''Kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan yayın yasaklarını'' ihlal ettikleri gerekçesiyle de, Radyo Ekin'e 7 gün, Trabzon'da yayın yapan Ekim TV'ye bir gün, Balıkesir'de yayın yapan Sev Radyo'ya bir gün, Malatya'da yayın yapan Güneş TV'ye bir gün yayın durdurma cezası verdi. 
     RTÜK, ''Genel ahlak, toplum huzuru ve Türk aile yapısına aykırı yayın yapılmaması'' ilkesini ihlal ettiği gerekçesiyle İstanbul'da yayın yapan Radyo Klas'ın yayınlarının 90 gün süreyle durdurulmasını kararlaştırdı. 
     Üst Kurul ayrıca çeşitli gerekçelerle, Radyo Ekin Ankara , ART TV Aksaray , Kapadokya TV, Es FM Kütahya , Yeni TV İzmir , Can Radyo İzmir , Radyo 7 İstanbul , Sev Radyo Balıkesir , Sistem FM Kocaeli , Ege TV İzmir ve Akbest FM Balıkesir adlı yayın kuruluşlarının da uyarılmasını kararlaştırdı. 




</TEXT>
</DOC>
