<DOC>
<DOCNO> 42199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sontur12.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li turistlere otelcilerden jest... 
</HEADLINE>
<TEXT>

     Sektör temsilcileriyle görüşmek üzere Kuşadası'na gelen Turizm Bakanı Mustafa Taşar, otel işletmecilerinin, ABD'den gelen rezervasyon iptallerinde depozitoların iade edilmesini kararlaştırdıklarını bildirdi. 
     Taşar, turizm sektörü temsilcileriyle yaptığı toplantının açılışında, terör eyleminin turizmi olumsuz yönde etkilediğini belirterek, ''ABD'ye başsağlığı diliyor, bir yanlışlığa düşmemelerini umuyorum. Teröristin Müslümanı, Hıristiyanı olmaz. Bunun göz önünde bulundurulması gerekir. Terörist teröristtir'' diye konuştu. 
     ABD'deki saldırıdan hemen sonra Turizm Bakanlığı'nda bir kriz masası oluşturulduğunu kaydeden Taşar, bazı iptallerin söz konusu olduğunu belirtti. Taşar, ''Rezervasyon iptaline sebebiyet verilmesinde ABD vatandaşlarının kişisel hatası olmadığından, otelcilerimiz önemli bir karar alarak, depozitoların yakılmamasını ve iade edilmesini kararlaştırmışlardır. Bu önemli bir jesttir. Bu Türk turizmi için olumlu bir karardır. Otelcilerimizi kutlarım'' dedi. 
     Turizm Bakanı, düzenledikleri toplantılarda turizmcilerin sorunlarını ele aldıklarını, bundan böyle sektörün gelecek vizyonu, gelecek perspektifi ve gelecek yönetimi için duyduğu ihtiyaçları, Ankara'dan gelecek rüzgarlara bırakmayacaklarını belirterek, şunları söyledi ''Tam tersi, buradan birlikte oluşturduğumuz rüzgarları Ankara'ya ulaştıracağız. Bugüne kadar Ankara'dan esen tek yönlü rüzgarlar nedeniyle, sizlerin sesini yeterince duyuramadığımızı düşünüyorum. Şimdi, buradan sesimizi bugüne kadar olmadığı ölçüde duyurmanın ve süratle problemi çözüme kavuşturmanın gayreti içinde olacağız'' 







</TEXT>
</DOC>
