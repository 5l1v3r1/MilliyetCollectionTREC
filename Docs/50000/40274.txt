<DOC>
<DOCNO> 40274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/soneko09.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa haftaya siyasi beklentilerle başladı 
</HEADLINE>
<TEXT>

     İstanbul Menkul Kıymetler Borsası, haftaya siyasi beklentilerle başladı. 
     Cuma günü açıklanan, yılın ikinci çeyreğine dönük rekor küçülmeninardından, haftanın ilk işlem gününde Borsa düşüşle açıldı. 
     Inter Yatırım'dan Oğuz Kozakçıoğlu, siyasette yaşanan gelişmelerin piyasaları biraz tedirgin ettiğini kaydetti. 
     Bununla birlikte yarın yapılacak 112 günlük tahvil ihalesi öncesinde bankaların yüksek oranda faiz beklentisinin, bono satışlarıyla birlikte faiz oranlarını yukarı çektiğini belirten Kozakçıoğlu, bu durumun dövize yansıdığını, doların prim yaptığını bildirdi. 
     Borsa'nın haftaya olumsuz başladığına işaret eden Oğuz Kozakçıoğlu, ancak sert satışların söz konusu olmadığını, Borsa'nın endeks olarak 9.700'ler düzeyinde tutunma eğilimi gösterdiğini ifade etti. 
     Bugün açıklanacak enflasyon oranları, yarınki ihalenin faizi ve diğer olumlu gelişmelerin, haftanın ikinci yarısından itibaren piyasaları tekrar olumlu etkileyebileceğini vurgulayan Kozakçıoğlu, Cuma günü gelecek IMF heyetinin açıklamalarının yansımalarının da ay ortasını bulacağını kaydetti. 
     Nurol Menkul'den Emre Özben de, bu haftanın seyrinde, açıklanacak enflasyon rakamlarının ilk sırada yer alacağı görüşünü dile getirdi. 
     Özben, enflasyon oranlarının piyasa beklentilerini dahilinde çıkmasının, piyasada kısmi bir harekete neden olacağını kaydetti. 






</TEXT>
</DOC>
