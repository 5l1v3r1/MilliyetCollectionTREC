<DOC>
<DOCNO> 1995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/spor/spo02.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Noter gibi federasyon’ 
</HEADLINE>
<TEXT>

Fenerbahçe yöneticisi Hataylı "Haklarımızı korumuyorlar" diyerek, ateş püskürdü 
     YUSUF KOBAL 

     FENERBAHÇE Dış İlişkiler Sorumlusu Ertuğrul Hataylı, Futbol Federasyonu’na ateş püskürdü. Hataylı, haklarını korumamakla suçladığı federasyonun, Fenerbahçe’nin alacakları konusunda FIFA’yı sert şekilde uyarması gerektiğini belirtti. Hataylı, Türkiye Futbol Federasyonu’nun bir noter gibi davrandığını, Fenerbahçe’nin hakkını asla savunmadığını bildirdi. 
     HATAYLI, "FIFA kulüplerin hakkını ödemiyorsa bizim federasyonumuz bu uluslararası kuruluşa işini yapması gerektiğini söylemelidir. Federasyon ciddi bir reaksiyon göstermek zorundadır. Oysa onlar sadece gelen yazıları bize göndermekle yetiniyorlar. Bir tercüme bürosu gibi çalışıyorlar. Fenerbahçe üzülüyor, Futbol Federasyonu buna seyirci kalıyor" diye konuştu. 
     
     Tuncay Şen 

Denizli kaçtı      FENERBAHÇE Teknik Direktörü Mustafa Denizli ile yönetici Murat Özaydınlı dün Göztepe’de bir mağazanın açılışına katıldılar. Mankenler Deniz Akkaya, Aysu Baceoğlu ve Ayşe Hatun Önal ile birlikte kurdelayı kesen Denizli, aşırı ilgi nedeniyle mağazadan erken ayrılmak zorunda kaldı. Mustafa Denizli giriş kapısında duran sarı - kırmızı kıyafetli palyaço ile el sıkışıp, yanından hızla uzaklaştı. 
     
Fener’de sanal kavga      Özaydınlı, taraftarların internet sitesindeki eleştirilerine tepki gösterdi 
     SARI - Lacivertli kulübün Asbaşkanı Murat Özaydınlı, bin 500 taraftarın oluşturduğu internetteki fenerlist sitesinde Aziz Yıldırım ve yönetiminin eleştirilmesine tepki gösterdi. Özaydınlı, sezon başında Fenerbahçe’ye göğüs reklamı veren sponsor firmanın kulübe Galatasaray’dan daha az para ödemesini bir yönetim yanlışı olarak gösteren taraftarlara kızdı. 
     TARAFTARLAR sitede, Galatasaray’ın on milyon dolar gelir elde ettiği göğüs reklamından Fenerbahçe’nin üç milyon dolar kazanmasını eleştiren ve Aziz Yıldırım’ın kongrede verdiği vaadlerin takipçisi olduklarını dile getiren görüşlere yer verdiler. Murat Özaydınlı, bundan böyle fenerlist yazılarını takip etmeyeceğini ve üyelikten ayrılacağını dile getirdi. 
     
Pogon ile maç      Fenerbahçe, Ömer Kaner’in çalıştırdığı Polonya’nın Pogon takımı ile bugün hazırlık maçı oynayacak. Fenerbahçe Şükrü Saracoğlu stadındaki karşılaşma saat 17.00’de başlayacak ve Kanal D’den naklen yayınlanacak. Maçın biletleri 1 milyon 750 bin, 3 milyon 750 bin ve 5 milyon 750 bin liradan satılacak. 
     
İspanyol pişkinliği      LAS Palmas, Fenerbahçe’ye olan bir milyon marklık borcunu aylardır ödememekle yetinmeyip, parayı haziran ayında vereceğini bildirdi, Oulare’nin satışını da haziran ayında gerçekleştirmek istediğini belirtti. Bu arada FIFA, Kaiserslautern kulübünü Murat Yakın’ın bonservis bedelini ödemediği için disiplin kuruluna sevk etti. 
     
Deniz idmanda      FENERBAHÇE dün yaptığı antrenmanda İsviçre’nin Basel takımından getirilen 21 yaşındaki forvet oyuncusu Deniz’i denedi. Mustafa Denizli, Antalya kampına götürmeyi düşündüğü Deniz’i beğenmekle birlikte, kesin karar veremedi. 
     
Rüştü ve Ogün’e ödül      Fenerbahçeli Rüştü ve Ogün, Özel Nilüfer İlköğretim Okulu tarafından düzenlenen yarışma sonunda kazandıkları, 1999 - 2000 yılının en iyi kalecisi ve en iyi takım kaptanı ödüllerini dün aldılar. Sorular üzerine Rüştü, "Ayrılmayı düşünmüyorum. Ancak çok büyük bir Avrupa kulübü transfer teklifi yaparsa o zamanın şartlarına bakarız" dedi. 
     


 SPOR 


























</TEXT>
</DOC>
