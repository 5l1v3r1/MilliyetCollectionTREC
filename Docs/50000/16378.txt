<DOC>
<DOCNO> 16378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/15/spor/spo02.html </URL>
<DATE> 2001/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BALİÇ'E GÜVENOYU 
</HEADLINE>
<TEXT>

Denizli ile arasındaki buzları eriten Boşnak futbolcu, yönetimin de desteği ile yeniden takıma girmeyi başardı. Balic, "Fenerbahçe’ye olan borcumu ödeyeceğim" dedi 
     YUSUF KOBAL 

     FENERBAHÇE’de bir süre önce Teknik Direktör Mustafa Denizli’nin yedek bıraktığı Balic, şimdi gözde oldu. Balic, ligin sonu yaklaşırken form tutmaya başladı ve Denizli ile arasındaki buzları eritti. Boşnak yıldız, yönetimin de desteği ile yeniden takıma girmeyi başardı. Önümüzdeki sezon da takımında kalmak istediğini belirten Balic, "Fenerbahçe’ye Şampiyonlar Ligi’nde daha yararlı olmayı amaçlıyorum" ifadesini kullandı. 
     YAŞADIĞI ağır sakatlığın izlerini tamamen sildiğini söyleyen Balic, "Futbol yaşamımın tehlikede olduğunu iddia edenleri utandıracağım. Önümüzdeki yıl Fenerbahçe’ye borcumu ödeyeceğim" dedi. Bu arada yönetim, Denizli’nin son kararını vermesinden sonra Balic’i bir sezon daha kiralamak için Real Madrid’le masaya oturacak. İspanyol kulübünün satmak istemesine rağmen Balic’in de kiralanmak istediği belirtildi. 
     
     Mert’e alkış 
     KOCAELİSPOR’un mali kongreyle birleştirilen 47. genel kurulunda, 2001 - 2002 bütçesi 10 trilyon 650 milyar lira olarak belirlendi. 11. kez başkan seçilen Sefa Sirmen, "Mert Meriç, 700 bin markını hiç düşünmeden vererek, bizi anormal faiz ödemekten kurtardı" dedi. Üyeler bu jesti ayakta alkışlarken, bu oyuncuya teşekkür mektubu yazılmasını kararlaştırdı. Bu arada beş maçtan fazla ceza alan Orhan Ak’ın sözleşmesinin buna rağmen otomatik uzatılmayacağı açıklandı. 
     
     Fenerbahçe şampiyon 
     FENERBAHÇE 14 - 16 Yaş Grubu İstanbul şampiyonu oldu. Dereağzı Tesisleri’ndeki final maçında Bostancıspor’u 49. dakikada Dündar ve 62. dakikada Hüseyin’in golleriyle 2 - 0 mağlup eden Sarı - Lacivertliler zirveye çıktılar. Karşılaşmayı izleyen Fenerbahçe Başkanı Aziz Yıldırım, 90 dakika sonunda oyuncularını kutladı. 
     
     Rüştü istiyor 
     FENERBAHÇE, Ankaragücü maçının son çalışmasını dün yaptıktan sonra Ankara’ya gitti. Sarı - Lacivertliler’e Başkent’te sevgi gösterileri yapıldı. Sabah idmanına Rüştü, Ogün, Serhat, Mert ve Uche katılmadı. Tedavisine devam edilen Rüştü, Teknik Direktör Mustafa Denizli’ye oynamak istediğini söyledi. 
     


 SPOR 























</TEXT>
</DOC>
