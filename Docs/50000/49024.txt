<DOC>
<DOCNO> 49024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/guncel/gun01.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Her taşın altından İroni Ajans çıkıyor 
</HEADLINE>
<TEXT>

Ahmet Hakan Coşkun’un küçük işler yaptığını söylediği ajansın Fazilet Partisi’nin 6 şarkılık seçim kasedini de hazırladığı saptandı... 
     İSTANBUL Milliyet 

     Kanal 7 Haber Dairesi Başkanı Ahmet Hakan Coşkun’un yüzde 30 ortak olduğu İroni Ajans’ın 1999 seçimleri öncesi İstanbul Büyükşehir Belediye Başkanı Ali Müfit Gürtuna’nın reklam kampanyasını yürüttüğü ortaya çıktı. FP için, "Rasputin" şarkısının da aralarında bulunduğu 6 şarkılık seçim kasedini yine İroni’nin hazırladığı belirlendi. İGDAŞ’ı dolandırdığı öne sürülen şirketler arasında adı geçen ve Coşkun’un, küçük işler yaptığını söylediği İroni Ajans, 1999’daki seçim döneminde 15 kişilik bir ekip kurarak, Gürtuna’nın seçim kampanyasını yürüttü. 
     
     Tepki gören tanıtım 
     İroni’nin FP için yaptığı işler bunlarla da sınırlı kalmadı. İroni, FP’nin seçimde kullanması için 6 şarkılık bir kaset hazırladı. Ajans, şehvet düşkünü Rus rahip Rasputin’i anlatan pop şarkısını da FP’nin seçim kasedine aldı. Ancak bu şarkı FP’lilerden tepki gördü. Şirket yöneticileri, "Şarkıyı, başta Genel Başkan Recai Kutan olmak üzere üst düzey FP’liler beğendi. Kullanmamıza izin çıktı" dedi. Ancak, tanıtımdan sorumlu Genel Başkan Yardımcısı Nevzat Yalçıntaş, şarkının kullanılmadığını açıkladı. 
     Gürtuna’nın seçimleri kazanmasından sonra da belediye kuruluşlarıyla işlerini sürdüren’ İro-ni’nin İGDAŞ’tan 39 milyar 444 milyon liralık iş için 336 milyar 305 milyon lira aldığı, böylece 297 milyar lira haksız kazanç elde ettiği ileri sürüldü. 
     
     Gürtuna için çalıştılar... 
     İroni Ajans, 1999 seçimlerinde Gürtuna’nın seçim kampanyasını yürütmek için 15 kişilik bir ekip kurdu. Seçimden önce Milliyet’te yer alan haberde şirket yetkilileri, "Gürtuna’nın, İstanbulluyu ve İstanbul’u en iyi bilen, tecrübeli" imajını ön plana çıkartmaya çalışacaklarını söyledi. Milliyet’e poz veren İroni ekibinde, Coşkun’un kardeşi ve şirket ortağı Abdullah Topel Coşkun yanda ile halen cezaevinde olan diğer ortak Taci Erdemir üstte de yer alıyordu. 
     



 GÜNCEL 

















</TEXT>
</DOC>
