<DOC>
<DOCNO> 29517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sonspo09.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da İzzettin Doğan "Genel Başkanlığa aday değilim" 
</HEADLINE>
<TEXT>

     Galatasaray Kulübü'nün 14 Temmuz'da yapılacak olağanüstü genel kurul toplantısı öncesi, adı başkan adayları arasında geçen İzzettin Doğan, kulüp başkanlığına adaylığını koymayacağını resmen açıkladı. 
     İzzettin Doğan, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde düzenlediği basın toplantısında, başkanlığa adaylığını koymayacağını, buna gerekçe olarak da, gerekli maddi desteği bulamamasını gösterdi. Doğan ayrıca, kulüp başkanı Faruk Süren'in, sürekli olarak aday olmayacağını açıkladığını ve bu dakikadan sonra da kesinlikle aday olmaması gerektiğini kaydetti. 
     İzzettin Doğan, Türkiye Spor Yazarları Derneği TSYD Levent Sosyal Tesisleri Aydın Doğan Eğitim Merkezi'nde düzenlediği basın toplantısında, başkanlığa adaylığını koymayacağını, buna gerekçe olarak da, gerekli maddi desteği bulamamasını gösterdi. 
     Galatasaray'ın futbolculara geçmiş borçları olarak 8 milyon dolar, yıl sonuna kadar da 7 milyon dolar borcunun bulunduğunu, ayrıca 10-15 milyon dolar da yıl sonuna kadar nakit para bulması gerektiğini ifade eden Doğan, ''Galatasaray'ın ileri gelenleri, Galatasaraylı iş adamlarıyla sürekli olarak görüştüm ve en son dün yaptığım görüşme sonunda, maddi destek bulamadığım için başkan adayı olmamaya karar verdim'' diye konuştu. 
     Başkan olup, şöhret kazanmak niyetinde asla bulunmadığını vurgulayan Doğan, sözlerin şöyle sürdürdü 
     ''Benim için önemli olan ilkeler ve Galatasaray'ın mali ve idari yapısını en iyi duruma getirmektir. Galatasaray gibi büyük bir kulübün 25-30 milyon dolar bulması sorun değildir. Kulübümüzü halkın kulübe haline getirirsek, 250 milyon dolar dahi bulabiliriz. Kısa sürede ve yasallığı da tartışmalı olan olağanüstü kongre kararının getirdiği sıkışıklık var. Ekonomik krizin de tüm camiamızın fertlerini etkilediği ortada. Bu nedenle nakit para talep etmeme rağmen, kredi imkanı bulma sözlerini dahi alamayınca, adaylığımın gerekli yapılanmayı ve rahatlamayı sağlamayacağını görerek, aday olmamayı kararlaştırdım. Ancak, bana Türkiye'nin her yerinden, kulübün tüm birimlerinden inanılmaz destek verildi. Herkese bu konuda teşekkür ediyorum.'' 
     
     Faruk Süren'in durumu 
     Kulüp başkanı Faruk Süren'in sürekli olarak, olağanüstü genel kurulda aday olmayacağını açıkladığını ve başkanlığın kendisini yıprattığını heryerde söylediğini kaydeden Doğan, bunları söyleyen bir kişinin yeniden aday olmasını kendisine yakıştıramayacağını ve bunu doğru da bulmayacağını kaydetti. 
     Faruk Süren'in sürekli olarak projektörler altında kalmasının hem kendi işlerini sarsmakta olduğunu, hem de Galatasaray'ın imajını zedelediğini savunan İzzettin Doğan, şöyle devam etti 
     ''Faruk Süren'in ekonomik sıkıntıları Galatasaray'ın imajına zarar getirecekse, kendisinin adaylıkta ısrarcı olmaması gerekir. Sadece Galatasaray'ın yönetiminde iyi bir ekibin oluşturulmasında katkı sağlamalıdır. Faruk Bey ikide bir 'Ben yokum, zarar veriyorum' dedikten sonra, stratejik manevralar yapıyor gibi adaylık sinyalleri vermesi yanlıştır. Böyle şeyler Galatasaraylılar'ı yaralar. Başkan Süren, saygı duyulan bir insandır ve her saygı duyulan kişi gibi sorumluluklarını yerine getirmelidir.'' 
     
     Mehmet Cansun'un adaylığı 
     Mevcut yönetim kurulunda ikinci başkan olarak görev yapan Mehmet Cansun'un, olağanüstü genel kurulda kulüp başkanlığına adaylığı konusunda yorum yapmayacağını ve tarafsız kalacağını anlatan İzzettin Doğan, şöyle konuştu 
     ''Mehmet Cansun'un aday olmasını yadırgamam. Ancak yönetim içinde bir yanlış varsa, bunu neden önleyemediklerinin hesabını öncelikle yönetim içinde bulunan ve başkanlığa aday olan kişilerin vermesi gerekir. Aslında aday olmak öncelikle onların hakkı. Çünkü 6-7 aylık kısa dönem içinde kulübün sorunlarını en iyi onlar bilir.'' 
     
     'Fenerliler bile destek verdi' 
     İzzettin Doğan, Galatasaray'a başkan adayı olmasının gündeme geldiğinde Türkiye'den ve dünyanın her tarafından destek mesajları aldığını söyledi. 
     Fenerbahçeliler'in dahi kendisini arayıp, maddi manevi destek sözü verdiğini kaydeden Doğan, ''Vatandaşlar Galatasaray'a sahip çıkıyor. Bunların içinde Fenerbahçeliler de var'' dedi. 
     ''Başkan olsaydım, ilk olarak Fenerbahçe Kulübü'nü ziyaret edecektim'' diyen İzzettin Doğan, ''Bu şekilde de, eğer varsa, iki kulüp arasındaki kırgınlıkları ortadan kaldırmaya çalışacaktım. Çünkü Türkiye'nin bu sıkıntılı zamanlarında spor, kardeşliğe, dostluğa ve barışa sebep olmalı. Asla kavga sebebi olmamalı'' diye konuştu. 
     Galatasaray Kulübü Başkanı Süren'den, kulübün ekonomik durumu hakkında bilgi aldığını, sarı-kırmızılı kulübün gelecek yıllara dair 151 trilyon lira borcunun, 59 trilyon lira da alacağının olduğunu kaydeden Doğan, kulübün gişe hasılatlarının dahi şu anda alacaklılara tahsis edildiğini sözlerine ekledi. 






</TEXT>
</DOC>
