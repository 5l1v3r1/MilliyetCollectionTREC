<DOC>
<DOCNO> 13597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/yasam/yas06.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzinsiz para toplamakla suçlanıyor 
</HEADLINE>
<TEXT>
Ömercik’e GÖZALTI 
     NİHAT ALTINTAŞ İstanbul 

     Türk sinemasının çocuk karakterlerinden Ömercik adıyla tanınan Ömer Dönmez, gözündeki rahatsızlığın tedavisi için gece düzenleyecekleri vaadiyle izinsiz para toplayan altı kişiyle birlikte gözaltına alındı. 
     İstanbul Güvenlik Şube Müdürlüğü’ne başvuran Burhan Faik Onarır ve Saliha Salar, gözündeki sorun nedeniyle ameliyat olması gereken Dönmez için gece düzenleyeceklerini bildirdiler. 40 ile 50 milyon liradan bilet satışı yapan ve sahte makbuzlarla bağış toplayan Onarır ve Salar’ın da aralarında bulunduğu altı kişi, elde edilen paranın bir kısmını Dönmez’e verdikten sonra kalan miktarı da aralarında bölüştü. 
     Geceyi düzenlemekten de vazgeçen Dönmez ve biri kadın altı kişi, durumu takip eden Güvenlik Şube Müdürlüğü ekiplerince gözaltına alındı. 
     Nöbetçi savcılıkta tekrar sorgulanan Dönmez’le birlikte dört kişi serbest bırakılırken, Onarır ve Salar mahkemeye çıkarıldı. Aynı suçtan daha önce de sabıkası bulunan Onarır tutuklandı. 
     


 YAŞAM 

























</TEXT>
</DOC>
