<DOC>
<DOCNO> 25608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo15.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Konfederasyon Kupası'nda Fransa ile Japonya finalde 
</HEADLINE>
<TEXT>

     Uluslararası Futbol Federasyonları Birliği FIFA tarafından bu yıl 5.si düzenlenen Dünya Kıtalararası Futbol Şampiyonası'nda Konfederasyon Kupası , Fransa ile ev sahibi ülkelerden Japonya, finale yükseldi. 
     8 takımın katılmasıyla 9 gündür, gelecek yıl Dünya Kupası'na da ev sahipliği yapacak olan Japonya ve Güney Kore'nin ortak organizasyonuyla süren şampiyonada, bugün yarı final maçları yapıldı. Japonya'nın Yokohama kentindeki Uluslararası Stat'ta yapılan ilk yarı final mücadelesinde, ev sahibi ülkelerden Japonya, Okyanusya temsilcisi Avustralya'yı, 43. dakikada, İtalya'nın AS Roma takımında oynayan Nakata'nın attığı tek golle 1-0 yenerek finalist oldu. 
     47 bin 525 biletli seyircinin izlediği, Meksikalı hakem M.Archundi'nin yönettiği maçta, Japonya'dan 56. dakikada Suzuki, Avustralya'dan da 88. dakikada Moore, kırmızı kart gördüler. 
     Mısırlı hakem Gamal Ghandour'un yönettiği Güney Kore'nin Suwon kentinde yapılan diğer maçta ise, 1998 Dünya Kupası'nda da final oynayan 2 takımdan Dünya ve Avrupa Şampiyonu Fransa, Brezilya'yı 2-1 yenerek finale yükselirken, Fransa-98'in rövanşını da vermemiş oldu. 
     FIFA'nın dünya klasmanında da geçen ay Brezilya'yı geçerek ilk sıraya yerleşen Fransa'nın bu maçtaki golleri, 7. dakikada Pires ve 54. dakikada Desailly'den gelirken, Brezilya'nın tek golünü ise 30. dakikada Ramon kaydetti. Karşılaşmayı, 34 bin 527 biletli seyirci izledi. 
     Şampiyonada 9 Haziran Cumartesi günü, yarı finalin mağlupları Avustralya ve Brezilya, Güney Kore'nin Ulsan kentinde 3.lük mücadelesine çıkarken, 10 Haziran Pazar günü de yarı finalin galip takımları Fransa ve Japonya, Japonya'nın Yokohama kentinde finalde karşı karşıya gelecekler. Her iki karşılaşma da TSİ 13.00'de başlayacak. 







</TEXT>
</DOC>
