<DOC>
<DOCNO> 1762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/guncel/agun.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk’ü öldürecekmiş 
</HEADLINE>
<TEXT>

İstanbul’da hakim karşısına çıkan Nuri Ergin, "Karımın intikamını cezaevinden çıktığım gün alacağım. Adalet Bakanı ile Ceza ve Tevkif Evleri Müdürü’nü öldüreceğim" dedi 
     CENNET NAR İstanbul 

     Karagümrük Çetesi elebaşı Nuri Ergin, Adalet Bakanı Hikmet Sami Türk ile Ceza ve Tevkif Evleri Genel Müdürü Ali Suat Ertosun’a ölüm tehditleri savurdu. Trafik kazasında kaybettiği eşi Alev’in intikamını alacağını söyleyen Ergin, "Ailem çok büyük acı yaşadı. Allah şahit olsun, karımın intikamını 20 yıl geçse de alacağım" dedi. 
     Nuri ve Vedat Ergin kardeşler, İstanbul 3. Ağır Ceza Mahkemesi’nde görülen iki ayrı dava için dün İstanbul Adliyesi’ne getirildi. Nuri Ergin iki kişiyi öldürdüğü gerekçesiyle idam, Vedat Ergin ise firarda adam öldürdüğü gerekçesiyle 30 yıl hapis talebiyle hakim önüne çıktı. 
     Nuri Ergin, kardeşlerinin ve ailesinin adaletsizliğe uğradığını öne sürerek şunları söyledi "Adalet mülkün temelidir ama biz adaletsizliğe uğradık. Ailem geçtiğimiz haftalarda çok büyük acı yaşadı. Ama bunun intikamını 20 yıl geçse de alırım. Babamın intikamını da 20 yıl sonra aldım. Cezaevinden çıktığım gün intikam alacağım. Adalet Bakanı ile Ceza ve Tevkif Evleri Müdürü’nü öldüreceğim." 
     Hakkındaki suçlamaları kabul etmeyen Vedat Ergin ise, "Olaylarla uzaktan yakından alakam yok. Bizim olayımız olsa sahip çıkarız" dedi. 
     Mahkeme Başkanı Mehmet Şefik Mutlu, Erginler’e başsağlığı dileyerek duruşmayı erteledi. 
     


 GÜNCEL 





















</TEXT>
</DOC>
