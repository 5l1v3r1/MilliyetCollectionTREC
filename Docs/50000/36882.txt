<DOC>
<DOCNO> 36882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/soneko22.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Kavi "Türkiye tam bir işbirliğine ihtiyacı var " 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Hüsamettin Kavi, Türkiye'nin hükümeti, bürokrasisi ve özel sektörü ile işbirliği yapması gerektiğini söyledi. 
     Kavi, ''Ekonomik Durum Tespiti Anketi''ni açıkladığı basın toplantısında yaptığı konuşmada, varlıklarının eridiği bir ortamda faaliyetlerini sürdürmenin daha ağır bir fatura getirdiğini gören işletmelerin, Türkiye için kabul edilemez bir takım kararları almak zorunda kalacağına işaret etti. 
     Kavi, ''Türkiye 40 yılda damla damla, adım adım bir yerlere getirdiği sanayisini gözden çıkaramaz'' dedi. Kamunun, özel sektör üzerinde giderek artan yükünün özel sektörün rekabet gücünü büyük ölçüde yok ettiğini ifade eden Kavi, ihracat yapan işletmelerin, mali sektörün işletmelere teminat mektubu vermemesi nedeniyle Eximbank'tan performans bazındaki kredilere ulaşmakta sıkıntılar yaşadığını, 6 haftayı aşan sürelerde sevk öncesi kredi müracatında bekleyen firmalar olduğunu kaydetti. 
     Bir taraftan kaynak ararken, bir taraftan da mevcut kaynakların doğru kullanılması gerektiğini vurgulayan Kavi, ''Kamunun taşıt araçlarına yaptığı harcama 568 milyar iken, 2001 yılında 2.8 trilyona çıkıyorsa bunun hesabını kim verecek Meclis hizmetlerinin görülmesi için 650 kişilik bir kadro yeterliyken, bugün Meclis'te çalışan 5 bin 500 insanı kim nasıl izah edecek Üstelik, bir ek madde ile Meclis'te çalışan tüm kadro çift maaş alıyor'' diye konuştu. 
     Sorunları bugüne kadar konuştuklarını, raporlar yazarak ilgili makamlara ulaştırdıklarını anlatan Kavi, ''Konuştuklarımızın hepsi gökkubbede uçuştu, yazdığımız raporların hepsi raflarda. O zaman, ne yapacağız'' diyerek, konuşmasını şöyle sürdürdü 
     ''Bugün, Türkiye'nin hükümeti ile bürokrasi ve özel sektörü ile işbirliği yapmaktan başka hiçbir gerçeği yoktur. Toplum, bütün şeffaflığı ile kaynakların nasıl kullanıldığını görmek istiyor. Önerimiz şu tarım, sanayi, mali sektör, Avrupa Birliği, vergi dış ticaret, yabancı sermaye ve istihdam konularında süratle her 3 tarafın temsilcilerinin katıldığı çalışma grupları oluşturmak zorundayız. Türkiye'nin, 30-40 yılda kurduğu sanayiden öyle vazgeçecek hali yok. Bu süreci seyretmeye de hiç niyetimiz yok.'' 
     Herkesin bir bütün olarak çözüm araması gerektiğini vurgulayan Kavi, işçi-işveren sendikalarının, ihracatçı birliklerinin ve diğer kurumların hepsinin bugün önemli tasarrufları olduğunu belirtirken, ''Sanayi için fon arıyoruz. Bu fonları, bugün kullanmayacaksak, ne zaman kullanacağız. Artık, bizim kaybedecek ne kuruşumuz, ne 1 dakikamız, ne de bir tek insan gücümüz var'' şeklinde konuştu. 
     
     Yeni bir sanayi stratejisine ihtiyaç var 
     Kavi, Türkiye'nin yeni bir sanayi stratejisine, dış ticaret ve istihdam politikasına ihtiyacı olduğunu ifade ederek, ''Türkiye 2001 yılının geriye kalan 4.5 ayında korkmadan radikal önlemler almak zorundadır. Bunlar, vergiler, istihdam gibi konularda geçici önlemler olabilir. Çünkü, sistemdeki küçülmeyi öncelikle durdurmak ve çarkları tekrar başlatabilmek zorundayız'' dedi. 
     Özelleştirmeye de değinen Kavi, ekonomi küçülürken devletin harcamalarının küçülmediğine işaret ederek, ''Sanayimizi tekrar üretim ekonomisine kavuşturamazsak, bunların bir kısmı bankaların eline geçer. Bankalar da, bunları zamanla BDDK'ya devrediyor. Özelleştirme diye yola çıkarak tarihin en büyük devletleştirmesini mi yapıyoruz diye kendime soruyorum'' diye konuştu. 
     
     Krizlerin aşılmasında hükümet engel mi 
     Soruları da yanıtlayan Kavi, 'Türkiye'yi yeni bir seçim mi bekliyor, yeni krizler mi olacak '' sorusunu yanıtlarken, bu sorunun cevabının bu çatı altında aranamayacağını, siyasi çözümü arayacak olanın Türk toplumu olduğunu kaydetti. 
     Kavi, ''Siz, krizlerin aşılmasında mevcut hükümeti bir engel olarak mı görüyorsunuz '' şeklindeki soru üzerine, şöyle dedi 
     ''Krizlerin aşılmasında, bugüne kadar aslında zamanında beklediğimiz adımları malesef hükümetimiz atmadı. 
     Yılbaşından bu yana özellikle, hükümette ölçülü bir revizyon gereği üzerinde duruldu. Hükümette radikal bir yapısal değişikliğe gidilmesi ihtiyacı üzerinde duruldu. İşte, genel kurullar bitti. Hükümetimizin liderleri ortada. Bu konuda ne düşünüyorlar bilemiyoruz. Ama, bilinen bir şey var ki, yapılacak ne varsa, bunları ülkenin gerçekleri adına ve zamanında yapmak lazım. Bütün bunların yanında meseleyi sadece siyaset endeksine bağlayarak yaşamak yerine, biz de ekonomik olarak hangi tedbirler alınabileceğini aramak zorundayız.'' 
     Bir gazetecinin ''Konuşmanızda, Biraz hükümet ile aramızı bozmayalım havası vardı'' ifadesi üzerine Kavi, böyle bir şey olmadığını, özel sektörün siyasete ilişkin düşüncelerinin odak noktasında seçim sistemi ve siyasi partiler yasasının ve hatta Anayasa'nın değiştirilmesinin yattığını söyledi. Hüsamettin Kavi, bir başka soru üzerine, yeni bir sanayi stratejisi üzerine çalışma yaptıklarını bildirdi. 







</TEXT>
</DOC>
