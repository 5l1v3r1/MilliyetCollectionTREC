<DOC>
<DOCNO> 48279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/ekonomi/eko03.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalara Derviş morali 
</HEADLINE>
<TEXT>

Devlet Bakanı Derviş’in açıklamaları ve Hazine’nin 500 milyon euro’luk tahvil ihracı hazırlığı, borsayı 9.300 puanın üzerine çıkarttı. Dolar 8 bin lira düştü, bono faizi yüzde 84.4’e indi 
     EKONOMİ SERVİSİ 

     Ekonomiden sorumlu Devlet Bakanı Kemal Derviş’in "Bu hafta içinde olumlu gelişmeler bekliyoruz" şeklindeki açıklaması ve Hazine’nin 500 milyon euro’luk dış borçlanmaya çıkacak olması piyasalara moral verdi. 
     
     Endeks 9.000’i hızlı geçti 
     Geçen hafta yüzde 4.6’lık artış gösteren borsa haftaya durgun başladı. Ancak Derviş’in genel ekonomik durum hakkında olumlu açıklamalarda bulunması borsayı hareketlendirdi. 
     IMF’den gelecek ek kaynağa yönelik beklentiler, Derviş’in IMF ile ilgili açıklamaları ve eurobond ihracının yanı sıra Cumhurbaşkanı Sezer’in referanduma gerek olmadığı yönündeki haberlerle hızlı bir yükseliş gösteren borsa, ikinci seansta 9.000 puanı hızlı geçti. Endeks 11 Eylül’de ABD’ye yapılan saldırı öncesi değerini de aştı. Günü yüzde 5.47’lik artışla 9.305’ten kapatan endeks 482 puanlık yükseliş gösterdi. İşlem hacmi de 474 trilyon liraya ulaştı. 
     Dünkü olumlu havadan dolar ve faiz de nasibini aldı. Dolar 8 bin lira düşerek 1 milyon 642 bin liraya indi. 
     Bono faizleri de yaklaşık dört puan gerileyerek 84.46’ya düştü. 
     
Eurobond ihraç hazırlığı      Hazine, euro cinsinden üç ya da dört yıl vadeli yeni bir tahvil ihracına hazırlanıyor. 500 milyon euro tutarında olması hedeflenen tahvil, Deutsche Bank tarafından ihraç edilecek. Tahvil ihracıyla sağlanacak kaynağın, gelecek hafta Hazine’nin kasasına gireceği belirtiliyor. Bu arada Hazine’nin kasım ayı ortasında mark cinsinden bono halka arz etmeye hazırlanıyor. Mark bazında satılacak bonolardan alan yatırımcılara vade sonunda euro bazında geri ödeme yapılacağı bildirildi. Hazine, değişken faiz ödemeli senetlerin kupon faizlerinin belirlenmesi amacıyla, bugün üç aylık referans bono ihalesi düzenleyecek. 
     



 EKONOMİ 
















</TEXT>
</DOC>
