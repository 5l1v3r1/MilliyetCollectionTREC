<DOC>
<DOCNO> 46157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko14.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi gelirleri reel olarak yüzde 12 azaldı 
</HEADLINE>
<TEXT>

     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB , bu yıl vergi gelirlerinin reel olarak yüzde 12.1 gerileme gösterdiğini bildirdi. 
     TÜRMOB'un yayın organı Bilanço Dergisi'nde yer alan verilere göre, kriz ve ekonomik durgunluğun etkisiyle vergiyi doğuran işlemler azaldı, matrahlar küçüldü ve vergi tahakkuku ile tahsilat artışı da enflasyonun altında kaldı. Aynı şekilde tahakkuk eden verginin tahsil edilme oranı da bir önceki yıla göre düşüş gösterdi. 
     Araştırmaya göre, 2001 yılı genel bütçe gelirleri, 2000 yılı Ağustos ayı ile kıyaslandığında reel olarak yüzde 7 geriledi. En büyük gerileme de yüzde 59.2 ile taşıt alım vergisinde yaşandı. Gelir vergisi yüzde 21.6, kurumlar vergisi de bir önceki yılın aynı dönemine göre reel olarak yüzde 17.8 düştü. Bütçe gelirleri içinde ağırlıklı yeri olan mal ve hizmetlerden alınan dahildeki KDV'de yüzde 5.7, akaryakıt tüketim vergisinde de yüzde 16.5 azalma oldu. 
     






</TEXT>
</DOC>
