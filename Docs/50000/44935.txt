<DOC>
<DOCNO> 44935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur16.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson ''Ankara'dan yeterli desteği gördük'' 
</HEADLINE>
<TEXT>

     ABD'nin Ankara Büyükelçisi Robert Pearson, 11 Eylül saldırılarının Suudi asıllı terörist Usame Bin Ladin ve El Kaide örgütüyle bağlantılarını gösteren kanıtlarla ilgili olarak, Ankara'dan yeterli desteği gördüklerini söyledi. 
     İki Almanya'nın birleşmesinin 11. yıldönümü dolayısıyla Almanya'nın Ankara Büyükelçiliği'nde verilen resepsiyonda konuşan Pearson, gazetecilerin son gelişmelerle ilgili sorularını yanıtladı. 
     ''Kanıtları sunduktan sonra Ankara'dan yeterli desteği gördünüz mü '' sorusuna Büyükelçi Pearson, ''Evet gördük. Hem Başbakan Bülent Ecevit'ten, hem de Cumhurbaşkanı Ahmet Necdet Sezer'den aldığımız karşılık son derece sıcak oldu. Kanıtları sunarak, Türk halkına verdiğimiz sözü tutmaktan memnunuz'' diye yanıt verdi. 
     Son gelişmeler hakkında bilgi vermesi istenen Büyükelçi Pearson, ''ABD ile Türkiye arasında istihbarat, ekonomik ve diğer pek çok alanda işbirliği var ve bu işbirliği halen devam ediyor. Dün NATO 5. maddeyi yürürlüğe soktu. Bundan sonra ABD ve Türkiye'nin de üyesi olduğu NATO müttefikleri arasında tam bir işbirliği olacak'' dedi. 
     Büyükelçi Pearson, kanıtların açıklanıp açıklanmayacağına ilişkin bir soruya da, bilgileri kamuoyuna açıklamayı kendilerinin de istediklerini ancak kanıtları öncelikle enine boyuna ele almaları gerektiğini söyledi. 
     






</TEXT>
</DOC>
