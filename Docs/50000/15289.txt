<DOC>
<DOCNO> 15289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur16.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Valizler içinde uyuşturucu getiren 12 kişi yakalandı 
</HEADLINE>
<TEXT>

     İstanbul ve Antalya polisince ortaklaşa düzenlenen ve ''Valiz Projesi'' adı verilen operasyonda, komşu ülkelerden Türkiye'ye sokulan uyuşturucu maddeleri valizler içinde havayoluyla Avrupa ülkelerine gönderen bir şebeke üyesi 12 kişi yakalandı. 
     İstanbul Narkotik Şube Müdürlüğü'nden yapılan açıklamaya göre, Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'nın koordinasyonunda, 1980 yılından itibaren 2 ayrı valizin yanlarının ve tabanlarının birleştirilip tek bir valiz haline getirilerek, aralarına yapılan zulalara saklamak suretiyle Türkiye üzerinden çeşitli Avrupa ülkelerine uyuşturucu gönderilmesiyle ilgili olaylar tek tek incelendi. 
     Bu incelemeler sonucu, son yıllarda devamlı olarak Türkiye'den Avrupa ülkelerine uyuşturucu madde kaçakçılığı yapan bir şebeke tespit edildi. 
     Organizasyonun faaliyetlerinin belirlenerek zulalı valizleri hazırlayanların, uyuşturucu madde temin edicilerin, kuryeleri yönlendirenlerin ve nihayetinde uyuşturucu alıcılarının yakalanarak organizasyonun çökertilmesine ilişkin 2000 yılının Aralık ayında Emniyet Genel Müdürlüğü Kaçakçılık ve Organize Suçlarla Daire Başkanlığı'nın koordinesinde, İstanbul ve Antalya emniyet müdürlükleri arasında ''Valiz Projesi'' adı altında bir çalışma başlatıldı. Bu çalışma sırasında organizasyon hakkında Belçika, İngiltere, Hollanda ve Almanya polis makamlarıyla da bilgi alışverişinde bulunuldu. 
     Operasyonda ilk adım, 8 Mart 2001 tarihinde Antalya Havalimanı'ndan 3 adet valiz içine gizlenmiş 18 kilogram eroinle yurtdışına çıkmaya çalışan Alman uyruklu Hans Albert Kaiser'in yakalanmasıyla atıldı. 
     Organizasyona dahil tüm üyelerin yakalanabilmesi için büyük bir gizlilik içinde yürütülen tahkikatta bir aşama da, 4 Nisan 2001 tarihinde İstanbul'da gerçekleştirildi. Avcılar, Şirinevler ve Beylikdüzü'nde gerçekleştirilen son operasyonda da, mal sahibi Yunus Kayahan, organizatör Kaya Seven, zulacı Karaman Yıldırım ve şebeke üyeleri Avni Meriç, Hüseyin Uçkan, Fettah Yıldırım, İsmail Coşkunkıncal, Kemal Ucun, Lokman Gürsoy, Yücel Akar ve Adnan Tayfun, 28 kilo 200 gram eroin, 2 adet ruhsatsız tabanca, 5 adet otomobil ve uyuşturucuların gizlenmesinde kullanılan 5 adet valiz ele geçirildi. Yakalanan şebeke üyelerinin, uzun yıllardır valizler içine sakladıkları uyuşturucu maddeleri havayoluyla Avrupa ülkelerine gönderdikleri, son operasyonda ele geçirilen uyuşturucu maddeleri de Almanya üzerinden İngiltere'ye götürmeyi planladıkları anlaşıldı. 
     Sorgulamalar sonucu, şebekenin zulacısı Karaman Yıldırım'ın, 2 valizi birbirinin içine yerleştirdikten sonra bu valizler arasına Türk kahvesi döktüğü ve bu zulaya koyulacak uyuşturucu maddeleri de karbon kağıdına sardığı belirlendi. Yıldırım'ın bu yöntemle uyuşturucu maddelerin havaalanındaki x-ray cihazlarında görünmemesini sağladığı ve Türk kahvesiyle de polis köpeklerinin uyuşturucunun kokusunu almasını önlediği anlaşıldı. Komşu ülkelerden sağlanan uyuşturucuları bu yöntemle Avrupa'nın bazı ülkelerine gönderdikleri anlaşılan şebekenin bu 12 üyesi 5 aylık çalışma sonucunda ele geçirilirken, aynı organizasyonun tamamen çökertilmesi için tahkikatın sürdürüldüğü bildirildi. 
     Bu arada, İstanbul ve Hatay Emniyet Müdürlüğü ekiplerince dün düzenlenen bir başka operasyonda da, ellerindeki 7 kilogram eroin maddesini piyasaya sürmeye çalışan 2 kişi yakalandı. Ayrıca, komşu bir ülkeden temin edilen uyuşturucu maddeleri bir TIR'ın gizli bölmelerine yerleştirerek Avrupa ülkelerine göndermek isteyen başka bir şebekenin 2 üyesi de, 7 Nisan'da Bahçelievler'de düzenlenen ayrı bir operasyonla gözlem altına alındı. Operasyon kapsamında Yenibosna'da bir TIR'da yapılan aramalarda, bir battaniyeye sarılmış olarak 23 kilo 900 gram eroin ele geçirildi. 
     Öte yandan, son operasyonlar da dahil olmak üzere İstanbul polisinin 2 hafta içinde düzenlediği 26 ayrı operasyonda 77 kilo 100 gram eroin, 100 gram kokain, 1 kilo 250 gram esrar, 1500 adet uyuşturucu hap, 2 adet tabanca, 1 adet TIR, 5 adet otomobil ve uyuşturucuların saklanmasında kullanılan valizler ele geçirildiği bildirildi. Toplam 83 kişinin gözlem altına alındığı bu madde ve malzemelerin yurtiçi piyasa değerinin 2 trilyon, yurtdışındaki değerinin ise 6 trilyon lirayı bulduğu belirtildi. 



</TEXT>
</DOC>
