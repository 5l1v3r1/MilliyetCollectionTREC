<DOC>
<DOCNO> 41519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/spor/ymese.html </URL>
<DATE> 2001/09/11/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Ispartaspor’un Süper Lig hayali 
</HEADLINE>
<TEXT>

     Yıl 1976... Türkiye’yi ve dünyayı yasa boğan, yanlış hatırlamıyorsam, 147 kişinin yaşamını yitirdiği büyük uçak faciasını görüntülemek üzere Isparta’ya ayak bastım... Antalya ile Isparta’yı birbirine bağlayan 150 kilometrelik karayolunu hatırlıyorum... Zemin stabilize, daracık yollar, yılan gibi virajlar benliğimden çıkmadı... Aradan geçen 25 yıl ve Isparta’da müthiş bir değişim gözlemledik... 
     Süleyman Demirel Üniversitesi kenti her yönüyle değiştirmiş, geçmişte gençler bırakın ele ele tutuşmayı, yan yana dolaşamazlardı bile. Şimdi modern ve çağdaş bir toplum vardı karşımızda. Ekonomiyi, siyaseti ve de sporu tartışan, öneri getiren ve eleştiren bir toplulukla iki saat birlikte olabildik. 
     Çevremizi saran gençlerle politikadan sıyrılıp, Ispartaspor’a, kentteki diğer branşlara girdik. Kentte futboldan sonra en çok ilgi basketbol, voleybol, güreş ve atletizmin üzerinde yoğunlaşıyor. 
     İlgililerin verdikleri bilgiye göre merkezde dört, ilçelerde beş olmak üzere toplam dokuz çim saha bulunuyor... Gençliğin yetkililerden en çok istediği semtlere basketbol alanlarının kurulması. 
     Güller diyarındaki ilgi bizi kamçıladı... Vali H.İbrahim Daşöz ile Belediye Başkanı Yusuf Ziya Günaydın’la bir araya geldik... Ardından halkın arasına girdik, isteklerini dinledik. 
     Belediye Başkanı Günaydın, aynı zamanda Ispartaspor Kulübü Başkanlığı görevini de yürütüyor. 
     Günaydın, "Birinci lig hayalimiz var, istiyoruz... Belki iki yıl sonra bu gerçekleşir" diyor, ama halkta maalesef aynı "umut" yok, takımın maçlarına bile doğru dürüst gitmiyorlar. Ekonomik kriz Ispartaspor’un belini büken en büyük faktör... 500 milyarlık bütçeyle ancak "hayal" kurulabilir. Biraz valilik, biraz işadamları, biraz belediyenin katkılarıyla "ayakta" duruyor, sendeleyip düşmüyor Ispartaspor. Teknik Direktör Necdet Erdir’le karşılaştık, o dertli, futbola "küsmüş" oyunculara, hırs aşılıyor, takımı yeniden ayağa kaldırmak için kendi yağıyla kavruluyor. 
     Tablo iç acıcı değil... Gençlerin çoğunluğu Galatasaray, Fenerbahçeli, Beşiktaşlı, büyük takımlara "hasretler"... Biz de diyoruz ve Isparta halkına sesleniyoruz. Takıma sahip çıkarsanız, maddi destek verirseniz, üç büyükleri kentinizde görebilirsiniz. Yoksa hayaller kurmaya devam edersiniz. Taşıma suyla değirmen nereye kadar döner, ne kadar büyük hedef koyabilirsiniz. 
     



 SPOR 


























</TEXT>
</DOC>
