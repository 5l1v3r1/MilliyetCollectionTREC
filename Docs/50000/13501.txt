<DOC>
<DOCNO> 13501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sontur09.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanı Talay "Picasso koleksiyonumuz genişliyor" 
</HEADLINE>
<TEXT>

     Kültür Bakanı İstemihan Talay, ele geçirilen Picasso tablolarının gerçek olup olmadığını anlamak için yurtdışından uzmanların davet edileceğini bildirdi. 
     Talay, Parlamento'da gazetecilerin soruları üzerine Türkiye'deki uzmanların tabloların gerçek olduğu yönünde bilgi verdiklerini, ancak kendilerinin bunları yurtdışından uzmanlara da incelettirmek istediklerini söyledi. Bu incelemeden sonra tabloların niteliğinin daha net şekilde ortaya çıkacağını kaydeden Bakan Talay, ''Giderek artan bir Picasso koleksiyonumuz oluyor. Ama öncelikle bunların gerçek olup olmadığının tespiti yapılacak'' dedi. 
     Resmen belgelenmek kaydıyla tabloları sahiplerine iadeye hazır olduklarını da bildiren Talay, ''Türkiye sürekli dışarıya eser kaçırılan bir ülke. Biz bunun zararlarını hep yaşadık. Bu nedenle ilke olarak iadeye karşı çıkamayız. Bunu bütün ülkelerin uygulamasını isteriz'' diye konuştu. Türkiye'nin elindeki tablo sayısının 6'ya çıktığını da belirten Talay, bunların Resim ve Heykel Müzesi'ndeki özel bir büroda koruma altında tutulduğunu söyledi. 




</TEXT>
</DOC>
