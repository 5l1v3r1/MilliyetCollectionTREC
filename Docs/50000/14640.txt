<DOC>
<DOCNO> 14640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sontur19.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal ilaç sıkıntısı yüzünden hastalar evlerine gönderildi 
</HEADLINE>
<TEXT>

     Sağlık Bakanlığı ve ithalatçı firmalar arasında yaşanan fiyat uyuşmazlığı nedeniyle ortaya çıkan ithal ilaç sıkıntısı, kanserli hastaların tedavilerinde aksamalara neden oluyor. 
     Ali Osman Sönmez AOS Onkoloji Hastanesi yetkililerinden alınan bilgiye göre, özellikle kanserli hastaların tedavisinde kullanılan ithal ilaçların temin edilmesinde büyük sıkıntı yaşanıyor. 
     Yerli üretim ilaçların sağlanmasında ve stokunda bir sorun yaşamadıklarını belirten yetkililer, döviz kurundan kaynaklanan sorunlar nedeniyle kanserli hastaların tedavisinde kullanılan birçok ilacın hastanede bulunmadığını kaydettiler. 
     Yetkililer, tedavi için gerekli ilaçların ecza depolarından ve ithalatçı firmalardan temin edilememesi üzerine, hastaların büyük bölümünün bir süre için tedavilerine ara verildiğini ve evlerine gönderildiğini de bildirdiler. 
     Yaşanan sıkıntının kısa sürede aşılabileceğine inandıklarını belirten yetkililer, evlerine gönderilen kanserli hastalar için kamuoyunda ''ölüme gönderildiler'' düşüncesinin oluşmaması gerektiğini ifade ederek, bu hastaların zaten gündelik hayatlarını sürdürebilen hastalar olduğunu, kan kaybeden bir yaralı gibi düşünülmemesi gerektiğine işaret ettiler. 
     Yetkililer, kanserli hastaların yarım kalan tedavilerine 3-5 gün içinde yeniden başlanabileceğini de kaydettiler. Bu arada, AOS Onkoloji Hastanesi, ithal ilaçlarda yaşanan sıkıntıyı aşmak amacıyla sürekli ihaleye çıkarken, son açılan ihalede, ilaçların ancak yüzde 16'sı karşılanabildi. İthalatçı firmaların, Sağlık Bakanlığı tarafından verilen fiyatları düşük bulması nedeniyle ihaleye katılmadıkları bildirildi. 




</TEXT>
</DOC>
