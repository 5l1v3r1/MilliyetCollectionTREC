<DOC>
<DOCNO> 39240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo02.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom mutlu, kaptan Bülent üzgün... 
</HEADLINE>
<TEXT>

     Galatasaray Teknik Direktörü Mircea Lucescu, Çaykur Rizespor karşısında galibiyeti hakettiklerini söyledi. 
     Mircea Lucescu, 6-3'lük galibiyetleriyle sona eren maçın ardından yaptığı açıklamada, Çaykur Rizespor karşısında önemli bir 3 puan aldıklarını belirterek, ''Oyuncularım, rakip takım karşısında iyi motive oldular. Oyun düzeni ve disiplini olarak mükemmeldiler. Koştular, kademeye girdiler. Saha zeminine de iyi adapte oldular ve bu koşullar da golleri getirdi'' dedi. 
     İlk yarının son bölümünde Bülent'in kırmızı kartla oyun dışı kalmasının ardından forvette oyuncu değişikliğine gitmediğini ifade eden Lucescu, ''Bunu yaparken savunma anlayışımızı da zora soktuk. Ancak rakip savunma da zorluklar yaşadı. Böyle yapmasaydık rakibin baskısına boyun eğecektik. Farklı skorlu bir galibiyet alamazdık'' diye konuştu. 
     Kaptan Bülent "Hakem hatalı" 
     Karşılaşmanın 36. dakikasında kırmızı kart görerek oyun dışı kalan Bülent, hakemin verdiği kararı hatalı bulduğunu söyledi. Bülent, Ümit Ozan ile girdiği pozisyon öncesinde ayağının da kaydığını belirterek, ''Yaptığım hareket fauldü. Ancak sarı kart bile verilmeyebilirdi. Hakemler böyle hatalar yapmamalı. Çünkü biz maç başına para alan futbolcularız. Bundan maddi ve manevi olarak etkileniyoruz'' dedi. 
     Galatasaray Kulübü Yönetim Kurulu Üyesi Abdurrahim Albayrak da Çaykur Rizespor taraftarlarının kendisine gösterdiği tepkiyle ilgili olarak şunları söyledi 
     ''Bilsinler ki dünyaca ünlü bir kulüpte Rizeli bir futbol şube sorumlusu var. Bundan çok üzüldüm. Ancak, küçük bir grubun tepkisi de tüm camiaya mal edilemez. Çaykur Rizespor ile ilişkilerimiz iyi. Benim de bu kulübe Birinci Lig'e çıkma yolunda önemli katkılarım olmuştur. Bizden Saffet'i istiyorlar. Bu konuyu da önümüzdeki günlerde görüşeceğiz.'' 
     Karşılaşma bitiminde Galatasaraylı ve Çaykur Rizesporlu futbolcular birbirlerinin üzerine yürüdü. Ancak güvenlik güçleri araya girerek olayın büyümesini önlediler. Saha içinde bulunan Çaykur Rizespor'un bazı yöneticileri de hakemlerin üzerine yürüdüler. 
     Öte yandan Çaykur Rizespor Teknik Direktörü Karol Pecze ise bir açıklama yapmadan stadı terk etti. 
     







</TEXT>
</DOC>
