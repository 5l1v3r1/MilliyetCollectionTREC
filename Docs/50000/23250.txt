<DOC>
<DOCNO> 23250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/dunya/dun01.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro operasyonu 
</HEADLINE>
<TEXT>

1 Ocak 2002 tarihinden itibaren ortak para birimi Euro’ya geçecek olan Avrupa Birliği’nin üyesi Fransa’da tarihte görülmemiş çapta bir para dağıtım operasyonu’ gerçekleştirilecek 
     MİNE G. KIRIKKANAT Paris 

     Ortak para birimini benimseyen Avrupa ülkelerinin aynı anda yerel paralardan Euro’ya geçişine 220 gün kalırken, eski paraların tedavülden çekilip yenileriyle değiştirilmesinin olağanüstü büyüklükte bir para "yolculuğuna" neden olduğu ortaya çıktı. 
     Fransa harıl harıl, Chamalieres darphanesinde Euro banknotlarını, Pessac Darphanesi’nde de madeni Euro’ları basıyor. Önümüzdeki yedi ay içinde, tüm Fransa sathındaki toplam 50 bin merkeze 106 milyar Euro dağıtılacak. 
     
Havadan da koruma      Banknotlar, zırhlı araçlar içinde havadan, karadan ve uydulardan izlenerek karayollarından geçecek. Bozukluklar ise zırhlı trenler içinde gönderilecek. Yüzyılın en büyük ve sanal olmayan "para sirkülasyonu" demek olan 14 bin kamyon ve tren konvoyunun korunması için, altı Ulusal Polis taburu ve on iki jandarma taburu seferber edildi. Havadan helikopterlerle izlenecek olan konvoyların geçişi, gerçek bir askeri operasyon niteliğini taşıyor. 
     
AB çapında alarm      Banka soygunlarının çok yaygın ve soyguncuların inanılmaz silahlarla donatılmış ve örgütlü olduğu Fransa’da para taşımacı şirketler de operasyona dahil edildiler. 
     Avrupa Birliği’nin ortak polis örgütü Europol, diğer AB ülkelerinde de benzer para nakli operasyonları düzenleneceğinden tüm AB çapında soygun girişimlerine karşı alarm verdi. 
     
Rakamlarla seferberlik      Eurolar dağıtımdan önce, Merkez Bankası’nın 131 şubesi ile 89 askeri garnizona depolanacak. 
     Tüm Fransa’ya dağıtılacak madeni paranın ağırlığı 30 bin ton. 
     Bu paralar depolardan ülkedeki 33 bin banka şubesi ile 17 bin postane ve alışveriş merkezine dağıtılacak. 
     Yeni paralar ülkenin kuzeyinden güneyine 14 bin konvoyla gönderilecek. 
     Konvoyları havadan destekli 6 Ulusal Polis taburu ve 12 jandarma taburu koruyacak. 
     



 DÜNYA 













</TEXT>
</DOC>
