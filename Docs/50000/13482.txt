<DOC>
<DOCNO> 13482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/son/sonspo05.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatlıkları geçen Murat ve Erman antremana katıldı 
</HEADLINE>
<TEXT>

     Beşiktaş, Galatasaray ile yapacağı lig maçının hazırlıklarını Fulya Tesisleri'nde gerçekleştirdiği idmanla sürdürdü. 
     Teknik Direktör Christoph Daum yönetiminde yapılan idmanda siyah-beyazlı takımın futbolcuları dayanıklılık çalışmasının ardından hücum ve savunma kombinasyonları çalıştı. Alman teknik adam futbolcuları iki gruba ayırırken, bir grup futbolcu bire bir adam geçme, diğerleri ise kanat organizasyonları ile gol çalışması yaptı. Bu arada, bire bir adam geçme çalışması sırasında Ahmet ile Ali Eren'in birbirlerine sert girmesi üzerine Daum, çalışmayı keserek, iki futbolcunun saha etrafında 1 tur koşu yapmalarını ve aralarında sohbet etmelerini istedi. Sakatlıkları geçen Murat ve Erman'ın da katıldığı idmanda, hasta olan Ayhan ve sakatlığı süren Fazlı'nın yanı sıra milli takımlarda bulunan 4 futbolcu yer almadı. Siyah-beyazlılar, bu akşam yapacakları idmanla derbi maçın hazırlıklarını sürdürecek. 




</TEXT>
</DOC>
