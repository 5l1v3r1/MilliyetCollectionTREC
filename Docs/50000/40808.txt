<DOC>
<DOCNO> 40808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo01.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Türkiye'den özür diledi 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası Grup Eleme maçında İsveç'e 2-1 yenildikleri maçtan sonra, Türk halkından özür diledi. 
     Güneş, maç sonrası yaptığı basın toplantısında, Türkiye olarak bu maçı kazanıp 2002 Dünya Kupası Finalleri'ne gitmeyi hedeflediklerini belirterek, ''Kendi sahamızda kazanmak için oynadık ama kaybettik. Grupta birinci olmak istiyorduk. Verdiğimiz sözü yerine getiremedik. Hem stattaki taraftarlardan, hem de Türk halkından özür diliyorum'' dedi. 
     Rakibin maçta alan daraltarak fazla pozisyon vermediğini kaydeden Şenol Güneş, ''Galibiyeti koruyabilirdik. Atılan golden sonra, yenilen goller pahalıya mal oldu. Son dakikalarda golleri yiyince, hem ben, hem de futbolcularım şok oldu'' diye konuştu. 
     Şenol Güneş, İsveç karşısında bütün oyuncularının ellerinden geleni yaptığını söyledi. 
     Futbolda her türlü sonucun olabildiğini vurgulayan Güneş, ''Futbolda hata da olur. Ama hata varsa sorumlusu benim, futbolcu değildir. Çünkü ona görevi ben veriyorum. Son 5 dakikada 2 gol yiyen Türkiye, 2-0 da kazanabilirdi ama olmadı'' dedi. 
     İsveç maçının artık geride kaldığını ve kendilerinin yarışa devam ettiğini kaydeden Güneş, ''Artık geri dönemeyiz. Umuyorum ve bekliyorum. Baraj maçını geçip, finallere gideceğiz ve Türk halkına verdiğimiz sözü yerine getireceğiz'' diyerek sözlerini tamamladı. 
     
     







</TEXT>
</DOC>
