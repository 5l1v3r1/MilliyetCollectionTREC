<DOC>
<DOCNO> 27924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur08.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunu okutmayan velilere 1 trilyon lira para cezası 
</HEADLINE>
<TEXT>

     Erzurum'da 8 yıllık kesintisiz temel eğitim kapsamında çocuklarını okula göndermeyen bin 200 veliye, 1 trilyon liraya yakın para cezası kesildiği bildirildi. 
     Milli Eğitim Müdürü Fevzi Budak, yaptığı açıklamada, 8 yıllık kesintisiz temel eğitime geçildikten sonra kız çocuklarının okula gönderilme oranının arttığına işaret etti. Budak, Erzurum'da ilköğretimin ikinci kademesine gönderilen kız öğrenci sayısında da 13 bin öğrenci artış olduğunu belirtti. 
     Çocuğunu okula göndermeyen velilerin belirlenerek bunlar hakkında yasal işlem yapıldığını bildiren Budak, çocuğunu okula göndermeyen veliye bir öğretim günü için 9 milyon 750 bin lira para cezası verildiğini kaydetti. 
     Budak, şu bilgiyi verdi 
     ''Erzurum ve ilçelerinde 8 yıllık kesintisiz temel eğitim kapsamında çocuklarını okula göndermeyen bin 200 veli tespit ettik. Bu velilere, çocuklarını okula göndermedikleri günlere göre para cezası vererek, cezalarını tebliğ ettik. Çocuklarını okula göndermeyen velilere yaklaşık 1 trilyon lira para cezası kesildi.'' 
     Bu bin 200 velinin çoğunun kız çocuklarını okula göndermeyen velilerden oluştuğuna dikkati çeken Budak, para cezalarının tebliğ edilmesinden sonra bazılarının çocuklarını okula gönderdiklerini söyledi. 
     Yeni öğretim yılında çocukların tümünün eğitim görmeleri için çalışmalarını sürdüreceklerini kaydeden Budak, şöyle devam etti 
     "Çocuklarını okula göndermediğini tespit ettiğimiz ve para cezası verdiğimiz veliler önümüzdeki öğretim yılı çocuklarını halen okula kayıt yaptırmazlar ise cezaların tebliği için icraya başvuracağız. Çocuğunu okula göndermeyeni Allah da affetmez, devlet de...'' 
     Doğu illerinde, özellikle kırsal kesimdeki bazı geleneklerin kız çocuklarının eğitim görmelerini engellediğini kaydeden Budak, ''Bu geleneklerin yıkılması lazım.'' diye konuştu. 
     Budak, çocuklarını okula göndermeyen velilerle zaman zaman toplantılar yapıldığını ve eğitimin önemi üzerinde durulduğunu sözlerine ekledi. 
     







</TEXT>
</DOC>
