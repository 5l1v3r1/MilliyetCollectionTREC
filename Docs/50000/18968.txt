<DOC>
<DOCNO> 18968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/yazar/uras.html </URL>
<DATE> 2001/05/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Nisan "umut ayı" oldu 
</HEADLINE>
<TEXT>

     Hayatı devamlı olarak zorluklar içinde geçen Türk halkının iyilik ölçüsü "sağlıktır"... Başına gelmedik dert kalmayan Türk insanı "Allah’a şükür, sağlığımız yerinde, henüz ölmedik .." diyerek her türlü derdi ve balayı "tevekkül" ile karşılar. 
     İşte o biçim... Allah’a şükür nisan ayını kazasız belasız atlattık. Unutmayınız her şey daha da kötü olabilirdi. 
     
Kötünün de iyisi var      1 Fiyatlar korkulduğu ölçüde artmadı. Mart ayında yüzde 10.1’lik toptan eşya fiyat artışı ile yüzde 6.1 oranındaki tüketici fiyat artışı kötünün iyisidir. Hele hele yıllık ortalama fiyat artışının mart ayında toptan eşya fiyatlarında yüzde 42.1 oranında tüketici fiyatlarında yüzde 46.5 oranında kalması halk bunun iyiliğini fark edemese de ülkenin genel ekonomik dengeleri bakımından iyi bir şeydir. 
     2 Döviz fiyatı sadece döviz ile alım satım yapanı, parasını döviz olarak saklayanı ilgilendirmez. Ülkenin kaderini ilgilendirir. Nisan ayı başında Amerikan doları 1 milyon 125 bin lirada dolanıyordu. Ay içinde 1 milyon 300 binlerin üzerine çıkınca, insanlarımız bu iş 1 milyon 500 bine doğru gidiyor diyerek korktu. Kemal Derviş nisan sonunda 1 milyon 100 bin lira olur diyerek fiyat verdiğinde çok kimse şüphe ile karşıladı. Ama dolar nisan ayını ay başındaki fiyattan, Kemal Derviş’in verdiği fiyattan tamamladı. 
     
Faiz ve borsa toparlanıyor      3 30 Mart 2001 tarihinde Hazine bonoları, devletin borç kağıtları yüzde 139 faiz ile işlem görüyordu. 30 Nisan’da faiz oranları yüzde 30 dolayında geriledi. Faizler yüzde 96’lara indi. Hazine bonosu faiz oranlarındaki gerileme kredi faizlerini de ucuzlattı. 
     4 30 Mart 2001 tarihinde İstanbul Borsası’nda işlem gören şirketlerin piyasa değeri 38 milyon dolardı. 30 Nisan’da 50 milyon dolara yükseldi. Yüzde 30 değer kazandı. Bunun sonucu olarak bir ay önce 08 Amerikan centi olan borsa endeksi dün 1.1 Amerikan centine ulaştı. 
     5 Kamu kesiminde tasarrufun önemi anlaşıldı. Silahlı Kuvvetler 32 projeyi erteleyerek tasarruf kapısını açtı. Hükümet istemeyerek de olsa, zorlanarak da olsa yapısal değişim ile ilgili tasarıları TBMM’ye sundu. Tasarılar kanunlaşmaya başladı. 
     
14 milyar dolar geliyor      6 Kriz öncesinden kalma IMF’den 6.2 milyar dolarlık rezerv kolaylığı, Dünya Bankası’dan 5 milyar dolarlık kredi alacağımız vardı. Kriz nedeniyle IMF 3 milyar dolar, Dünya Bankası 2 milyar dolar daha verecek. Kemal Derviş sayesinde 14 milyar dolar para gelecek. Bu kesinleşen rakam. Artması da mümkün. Böylece Türkiye hiç olmazsa 2001 yılını kurtarmış olacak. 
     Sayın okuyucularım, bütün bunlar her şeyin düzeldiğinin, krizin atlatıldığının göstergeleri değildir. Ama işin daha da kötüye gitmesini önleyecek gelişmelerdir. 
     Biz, iki eşeğini kaybettikten sonra bir eşeğini bulduğu için göbek atan Nasrettin Hoca’nın durumundayız. 
     Unutmayınız 30 Ocak 2000 tarihinde dolar 680 bin liradan satılıyordu. Borsa endeksi 1.6 Amerikan centi idi. O zaman biri çıkıp da "Nisan ayı sonunda dolar 1 milyon 150 bin lira olacak, borsa endeksi de 1.1 cente düşecek. Siz göbek atacaksınız" dese idi ve yapardınız Ama kaderin cilvesine bakınız ki, "Dolar 1 milyon 150 bin lirada kaldı, borsa endeksi 1.1 cent, faizler yüzde 96 oldu, bankalar battı, firmalar kapandı, işsiz sayısı arttı... Ama ölmedik... Yaşıyoruz" diyerek sevinç içindeyiz. Kader utansın... 
     
     







Halksız siyaset 


Beritan ve DSP 


Yakınları da dolar aldıysa yandı 


Ecevit nezaketi bu mu 


Kabuk değiştirecek Türkiye, eli mahkum 


Gölge boksu 


Çekip giden 


Okuduk da ne oldu 


AB'yi unuttuk mu 


Çağlar'ı sıkıntıya sokan söz 


Melih Gökçek'in Amerika serüveni 


Ecevit nereye 


DSP'ye oy verdiğim için utanıyorum 


Adliye çalışanı dertli 


Nisan "umut ayı" oldu 


</TEXT>
</DOC>
