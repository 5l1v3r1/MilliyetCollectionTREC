<DOC>
<DOCNO> 31613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/spor/aspo.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan değişiyor 
</HEADLINE>
<TEXT>

İsviçre kampı, Galatasaray’daki yeni dönemin aynası oldu. Cim-Bom’da artık starlar "out", yeniler "in". Belki o efsane takım geri gelmeyecek, ama taraftarları farklı bir takım izleyecek 
     HALİL ÖZER 

     Yeni sistem 
     GALATASARAY’IN yeni sezonda neler yapıp, neler yapmayacağı, nereye kadar gideceği, nerede duracağı biraz olsun İsviçre kampında belirginleşti. Sarı - Kırmızılı takım kan değişikliğinde. Starlar "out", yeniler "in" olmuş. Otomatikman sistem de değişti. Hagi, Emre, Okan’ın olmadığı bir yerde, efsane sistemin oynanmayacağını Lucescu bal gibi biliyordu. Bu yüzden çok fazla koşan bir takım, çok pas yapan, rakibi yoran, oyunu kanatlara yayan, orta sahanın zayıflaması nedeniyle güçlendirilmiş bir savunma gerekiyordu. 
     
     İlaç gibi maç 
     İYİ başladı çalışmalar. İyi de bitti. Lyon maçı hariç. Rakipleri onlardan on gün önce sezonu açmıştı. Daha hazırdı. Galatasaray yorgundu. Ama Lucescu 40 yıl arasa böyle maçı bulamazdı. Öylesine gördü ki açıklarını, eksiklerini onun için ilaç oldu bu maç. Serkan ve Arif’in eküri olmayacağını anladı. Popescu - Bülent ikilisinin artık tehlike sinyali verdiğini gördü. Ergün-Suat’ın ne kadar gerekli olduğunu anladı. Berkant ve Ümit Karan’ın yeni santrforlar olduğunu defterinin bir kenarına yazdı. 
     
     Disiplin geldi 
     BU takıma hep disiplinsiz dedik. Ama bu sene durun. Gerçekten herkes tam profesyonel. Lucescu’nun bir dediğini iki etmiyorlar. Geçen sezonu UEFA şampiyonuyuz diye heba ettiler. Futbolda dünün geride kaldığını unuttular. Ama şimdi dank etmiş. Yeni hedefler var, yeni zirveler var. Yeni kişisel amaçlar var. Bunları hatırlamışlar. O yüzden daha çok asılıyorlar. Daha iyi konsantre oluyorlar. Lucescu da değişim içinde. Babacan, uyumlu ve dikkatli. 
     
     Sergen ne olacak 
     ŞİMDİ Sergen gelecek. Yine kızacaklar ama, ben Sergen’den umutsuzum. Hep ona yıldız diyoruz. Yeteneklerine diyecek yok. Ama nasıl yıldızdır ki, yıllardır tek maçını hatırlamıyoruz. O zaman koca Galatasaray’da Hagi’nin yerine orta alan ona mı emanet edilecek Hele Lucescu’nun yeni koşma felsefesi uygulamaya girerken, Sergen’in yeri ne olacak O yüzden bir maestro lazım. Belki Sergen toparlanır. Görmek istediğimiz yıldız olur. Ama bunun garantisi yok. Bir lider lazım Hagi gibi. 
     
     Ümit’siz olmaz 
     SONUÇ olarak iyi bir dönem geçirdi Galatasaray. Lucescu eksiklerini iyi gördü. Yeni sistemi de oturmaya başladı. Ancak bu Galatasaray’ın, son beş yılın efsanesinin yanından bile geçmesi zor. Bu bir umutsuzluk değil. Yeni yılın kötü geçeceği anlamına da gelmez. Ama o öyle bir ekipti ki, futbolcular arasındaki uyum, belki de Türkiye’de hiçbir takıma nasip olmayacak. Bir de dip not Aman Cavcav’ı tava getirin... Eğer Ümit Karan olmazsa, yandınız. 
     

</TEXT>
</DOC>
