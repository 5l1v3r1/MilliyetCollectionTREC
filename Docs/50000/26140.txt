<DOC>
<DOCNO> 26140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/ekonomi/eko04.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MasterCard ve Europay evlendi 
</HEADLINE>
<TEXT>

Kredi kartı kuruluşları MasterCard ve Europay birleşme kararı aldı. Yeni şirkete, üye bankalar da hissedar olabilecek 
     AYFER YILDIZ Münih 

     Dünyanın önde gelen iki kredi kartı ve ödeme sistemleri kuruluşu MasterCard ve Europay, Münih’te düzenlenen 5. Europay Üyeler Toplantısı’nda birleşme kararı aldıklarını açıkladılar. Bütün operasyonlarını birleştirecek olan iki şirket, global bir şirket yapılanması altında birleşecek. Birleşmenin hisse değişimi yoluyla yapılacağı açıklandı. 
     
     Şirketleşme başladı 
     MasterCard Başkanı Robert Selander ile Europay Genel Müdürü Peter Hoch, birleşmenin üye bankalara operasyonel yarar sağlamanın yanı sıra, pazarlama ve marka bilinirliği kazandıracağını belirttiler. Selander, birleşme sonucunda Europay’in banka kartı, chip ve m - ticaret mobil ticaret konularındaki birikimi ile MasterCard’ın marka pazarlama uzmanlığı, e - ticaret elektronik ticaret ve ödeme sistemleri teknolojisindeki gücünün bir araya geldiğine dikkat çekti. 
     Birleşmeyle MasterCard, bir üye organizasyonu olmaktan çıkıp MasterCard Incorporated adı altında halka açık olmayan bir anonim şirkete dönüşecek. Böylelikle MasterCard’ın ana üyeleri ve Europay’in pay sahipleri bu şirkette hisse sahibi olacaklar. 
     MasterCard’ın Europay ile yıllardan beri devam eden stratejik işbirliği bulunuyordu. Europay’in yüzde 12.2 oranında hissesini elinde bulunduran Mastercard, Europay’in ödeme işlemleri şirketi EPPS’ninde yüzde 15’ine sahipti. Yeni yapılanma çerçevesinde MasterCard’ın Avrupa operasyonları Europay aracılığıyla yürütülecek. 
     
     Türk bankaları için olumlu 
     Europay Avrasya Bölgesi Genel Müdürü Özlem İmece, birleşmeden bölge ve Türk bankalarının olumlu etkileneceğini belirterek, ABD’deki hizmetlerin Türkiye’ye hızla gelmesinin sağlanacağını söyledi. İmece, ayrıca birleşmeyle Türk bankalarının MasterCard’da hissedar olacaklarını aktardı. Avrupa’da yüzde 60 oranında pazar payı bulunan Europay’in 40 Türk bankası üye ve Türkiye’de 18.9 milyon Mastercard ve Maestro sahibi bulunuyor. 
     



 EKONOMİ 

























</TEXT>
</DOC>
