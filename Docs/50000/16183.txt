<DOC>
<DOCNO> 16183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/siyaset/siy01.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Provokatör’ü kriz kurtardı 
</HEADLINE>
<TEXT>

Genelkurmay’ın, suç duyurusunda bulunduğu vekil için yumuşak bir üslup kullandığı gözlendi 
     ANKARA Milliyet 

     Genelkurmay Başkanlığı TBMM’deki konuşmasını sert bir açıklamayla kınadığı FP Tokat Milletvekili Bekir Sobacı hakkında, Adalet Bakanlığı kanalıyla "devletin askeri kuvvetlerini hakaret ettiği" gerekçesiyle, 6 yıla kadar hapis istemiyle yargılanabilmesi için, suç duyurusunda bulundu. 
     Genelkurmay Başkanlığı Genel Sekreterliği’nden yapılan açıklamada, Sobacı’nın sözleri için "TSK kendisine yönelik bu seviyesiz ve mesnetsiz ithamları nefretle kınamaktadır" değerlendirmesinin yanısıra şu ifadelere yer verildi 
     "FP milletvekili Bekir Sobacı, konu ile hiçbir ilgisi olmadığı halde, Türk Silahlı Kuvvetleri’ni anti demokratik devletlerin orduları ile mukayeseye yeltenmiş, Yüce Meclis kürsüsüne yakışmayacak ifadelerde bulunmuştur. Adı geçen milletvekili kürsüden yaptığı hakaretleri, 'Sütübozuklar’ şeklinde ifade ettiği çirkin boyutlara taşımaya kadar götürmüştür. Türk Silahlı Kuvvetleri, kendisine yönelik bu seviyesiz ve mesnetsiz ithamları nefretle kınamaktadır. İçinde bulunduğumuz koşullarda her zamankinden daha fazla huzur ve istikrara ihtiyaç duyulan bir sırada, bu tür kişilerin davranışlarını, Yüce Türk milletinin engin sağduyusu şüphesiz değerlendirecektir. Adı geçen kişi hakkında yasal işlem için gerekli girişim başlatılmış bulunmaktadır." 
     
Asker bir kriz daha istemedi      Başkent kulislerine Genelkurmay Başkanlığı’nın Bekir Sobacı’nın konuşmasından büyük rahatsızlık duyduğu, ancak bu rahatsızlığı ülkenin içinde bulunduğu ekonomik ve siyasal koşullar nedeniyle çok yumuşatılmış bir şekilde yaptığı basın açıklamasıyla kamuoyuna duyurmayı tercih ettiği bilgileri yansıdı. Açıklamanın Türkiye’nin içinde bulunduğu ortam gözönüne alınarak bir krize yolaçmamak ve havayı gerginleştirmemek noktalarından hareketle yumuşatıldığı belirtildi. 
     
Partisi ihraç edecekABDULLAH KARAKUŞ Ankara 
     FP yönetimi, yenilikçi milletvekili Bekir Sobacı’yı Genel Kurul’daki sözlerinden ötürü ihraç istemiyle Disiplin Kurulu’na sevk etme kararı aldı. Genel Başkan Yardımcısı Mehmet Bekaroğlu, "Bu sözler bizi de üzdü. İhraç istemiyle disipline sevk ediyoruz" dedi. 
     Gelenekçi milletvekilleri, Recai Kutan’dan, Sobacı’nın sözlerine tepki göstererek ihraç edilmesini isterken, yenilikçiler de yönetimin 28 Şubat sözlerine destek vermemesini eleştirdi. FP Grup Başkanvekili Bülent Arınç, Bekir Sobacı’nın konuşmasını "Yanlış ve talihsiz" diye niteleyerek, TSK’nın tahkir ve tezyif içeren konuşmalardan dolayı dava açma hakkı bulunduğunu söyledi. 
     İki grup arasındaki kavganın tırmanması üzerine Necmettin Erbakan, Kutan’ı önceki akşam Balgat’taki evine çağırdı. Erbakan’ın "Böyle şeylere izin vermeyin. Gerekli şekilde konunun üzerine gidin" öğüdünde bulunduğu öğrenildi. 
     


 SİYASET 


















</TEXT>
</DOC>
