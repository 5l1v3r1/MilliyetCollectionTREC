<DOC>
<DOCNO> 10623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/09/son/soneko08.html </URL>
<DATE> 2001/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyondaki düşüş firmaların yarıya yakınını olumsuz etkiledi 
</HEADLINE>
<TEXT>

     Türkiye'de enflasyonun düşüş eğilimine girmesinin, firmaların yarıya yakınını olumsuz etkilediği bildirildi. 
     Özel sektörün 2000 yılı itibariyle içinde bulunduğu ekonomik ortamı değerlendirmek amacıyla İstanbul Ticaret Odası İTO tarafından gerçekleştirilen, ''Sektörler itibariyle Ekonomik Durum Analiz Anketi''nin sonuçları açıklandı. 
     İTO üyeleri arasında tesadüfi örnekleme yöntemiyle seçilen 1000'in üzerinde firmanın katıldığı anket sonuçlarına göre, enflasyonun düşüş eğilimine girmesi, firmaların yüzde 48.9'unu olumsuz etkiledi. Satış azalışı, kar marjının azalması, rekabet baskısının artması, başlıca etkenler oldu. Enflasyonun düşmesinden olumlu etkilenen firmaların oranı ise yüzde 42 düzeyinde kaldı. Satış artışı, kredi kullanma olanağının artması, üretim maliyetlerinin azalması, firmaları olumlu etkiledi. 
     2000 yılında üretim artışına karşın satışlarda azalma görüldü. İç ve dış pazar geliştirme faaliyetlerini artırma gayretlerine rağmen satışlar istenilen düzeye çıkmadı. Şirketlerin büyük çoğunluğunda yapısal değişiklik gözlenmezken, sadece yüzde 20.2'si yeniden yapılanmaya gitti. 
     Hükümetin uyguladığı ekonomik istikrar programı hakkında olumsuz görüş bildirenlerin oranı yüzde 50.8 oldu. 2000 yılında uygulanan faiz oranları şirketlerin yüzde 48.4'ünü olumsuz etkilerken, bu şirketlerin yüzde 59'unda rekabet ortamında pazar kayıpları gözlendi. Anket sonuçlarına göre, uygulanan döviz kuru politikası sonucu ihracat yapan şirketlerin yüzde 29.3'ünün rekabet gücü azaldı. Firmaların yüzde 20.3'ü, Euro ile ihracat yaptıkları için gelirlerinin artmadığını bildirdi. 
     İTO'nun anketi, şirketlerin yüzde 68.3'ünün finansman sıkıntısı çektiğini ortaya koydu. Vadeli satış, işletme sermayesi ihtiyacının artması sıkıntının ana nedenleri arasında yer aldı. Kullanılan finansman kaynaklarında ise yüzde 44.3 ile özkaynak, yüzde 21.8 ile vadeli alış ilk sıralarda bulunuyor. Şirketlerin yüzde 39.3'ü finansman için kredi kullanırken, kısa vadeli krediler yüzde 63.7 ile ön plana çıktı. Nakdi ticari kredi ve teminat mektubu da önemli kredi kaynakları oldu. 
     2000 yılı ekonomik durum anket sonuçlarına göre, şirketlerin yüzde 63'ü Kasım ayındaki banka krizinden etkilendi. Bankacılık mevzuatının yetersizliği, batık bankalara zamanında müdahale yapılamaması şirketleri güç durumda bıraktı. Tahsilat ve ödemelerdeki zorluklar yüzde 35.2 ile ilk sırayı aldı. Artan kredi maliyetlerinin yarattığı satış azalışı diğer nedeni oluşturdu. Firmalar, özelleştirmenin hızlandırılması, banka denetimlerinin daha sık yapılması, Ar-Ge çalışmalarına önem verilmesi, vergi yükünün hafifletilmesi, iç talebin canlandırılması, tüketim ithalatının azaltılması gibi konularda tedbir alınmasını talep etti. İTO anketinde, ticaret sektörü yüzde 43.3, imalat sektörü yüzde 29.2, hizmetler sektörü de yüzde 27.6 ile temsil edildi. 




</TEXT>
</DOC>
