<DOC>
<DOCNO> 47170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko11.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim Yarımca Kompleksi Tüpraş'a devrediliyor 
</HEADLINE>
<TEXT>

     Petkim Yarımca Kompleksi'nin ''mevcut varlıkları, arazi ve arsa, yeraltı ve yerüstü düzenleri, binalar, makine ve cihazlar, taşıtlar ve demirbaşlar'', 60 milyon dolar karşılığı Tüpraş'a devredilecek. 
     Petkim Yarımca Kompleksi'nin, Türkiye Petrol Rafinerileri A.Ş'ye TÜPRAŞ ''bedelli'' devrine ilişkin Özelleştirme Yüksek Kurulu kararı, bugünkü Resmi Gazete'de yayımlandı. 
     Kompleksin fiili teslim işlemi, bu kararın yürürlüğe girmesini takip eden ayın ilk iş gününde yapılacak. 
     ÖYK kararı ile ''Petkim'in Kocaeli Körfez'de ''Yarımca Funda mevkiindeki arsa ile Hazine'ye ait olup Petkim kullanımında bulunan Yarımca Kompleksi'nin mevcut varlıklar, arazi ve arsa, yeraltı ve yerüstü düzenleri, Sapanca su pompa istasyonu ve isale hattı, Yarımca Kedaş elektrik besleme sistemi ve hatları, Botaş doğalgaz istasyonu ve hattı, binalar lojman ve sosyal tesisler hariç , tesis, makine ve cihazlar, taşıtlar ve demirbaşlar ile benzeri duran varlıklar'', 60 milyon dolar karşılığı Tüpraş'a devredilecek. 
     Karar uyarınca, devir bedelinin ilk taksiti olan 20 milyon dolar, söz konusu varlıkların fiili teslim tarihinde ödenecek. Bedelin ikinci taksidi olan 20 milyon doların ödemesi, teslim tarihinden itibaren 1 yıl sonra ve diğer 20 milyon doların da teslim tarihinden 2 yıl sonra yapılacak. 
     Satış bedeli, ödeme tarihindeki Merkez Bankası ABD doları döviz satış kuru üzerinden hesaplanacak Türk lirası karşılığı ödenecek. 
     Komplekste mevcut kauçuk fabrikaları SBR, CBR, BDX , Polistiren PS ve Karbon siyahı CB olmak üzere, toplam 5 adet fabrika çalışır durumda devredilecek. 
     Çalışır durumda devredilecek bu fabrikaların faaliyetinin devamı için gerekli hammadde, ürün ve kimyasalların minimum seviyede Tüpraş'a devri yapılacak. Aynı şekilde, devir tarihinde müşteri taleplerinin kesintisiz karşılanması için gerekli minimum mamul ürün miktarı, ürün karşılığı cari bedelin Tüpraş tarafından Petkim'e ödenmesi kaydıyla, Tüpraş'a devredilecek. 
     Devir kararı gereğince, halen Yarımca Kompleksi'nde istihdam edilmekte olan ve 3 Eylül 2001 tarihli protokol ekindeki listede isimleri bulunan 1000 kişilik personel de, Tüpraş'a transfer edilecek. 
     Transfer edilen personelin kıdem tazminatı karşılıkları, fiili teslim tarihinde Petkim tarafından Tüpraş'a ödenecek ve bu tarihten sonra bahse konu personelin tüm özlük hakları Tüpraş tarafından üstlenilecek. 
     Ayrıca komplekste mevcut Ar-Ge laboratuvarlarına ait taşınmazların mülkiyeti Tüpraş'a devredilirken, bina içindeki laboratuvar donanımı ve personel Petkim bünyesinde kalacak. Laboratuvarın kullanımına ilişkin taraflar arasında ek protokol düzenlenecek. 
     Fiili teslim tarihinden önceki döneme ilişkin tahakkuk etmiş SSK, Vergi Dairesi, Belediye ve diğer kamu kuruluşları ile ilgili harç, vergi, elektrik, su gibi borçlar ile Yarımca Kompleksi bilançosundaki kasa, banka, borç ve alacak hesaplarındaki hak ve yükümlülükler ise Petkim'e ait olacak. 
     






</TEXT>
</DOC>
