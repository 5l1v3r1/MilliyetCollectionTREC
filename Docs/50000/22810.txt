<DOC>
<DOCNO> 22810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sonspo14.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray maçında olay çıkartan PSG'li holiganların başı dertte 
</HEADLINE>
<TEXT>

     Galatasaray ile Paris Saint Germain PSG arasında 13 Mart'ta yapılan Avrupa Şampiyonlar Ligi eleme grubu maçında olay çıkartan altı Fransız holiganın, suçlu bulunmaları halinde beş yıla kadar ağır hapis cezasına çarptırılabilecekleri bildirildi. 
     Paris Savcılığı, yaşları 20 ile 30 arasında değişen ve polis tarafından ''profesyonel holigan'' olarak tanınan altı taraftarın tutuklanarak mahkemeye sevk edilmesine dün karar vermişti. 
     Le Parisien gazetesi, davaya bakan Savcı Jean-Baptise Parlos'un, şiddet ve ırkçılık suçlamasıyla saldırganlar hakkında dava açacağını belirterek, sanıkların beş yıla kadar hapis cezasına mahkum olmalarının talep edilebileceğini yazdı. 
     Neofaşist olarak bilinen saldırganlar için ayrıca ömür boyu spor karşılaşmalarından men cezası verilmesi bekleniyor. 
     PSG taraftarlarının, Parc des Princes stadyumunda Galatasaray taraftarlarına saldırması ile çıkan olaylarda 53 kişi yaralanmıştı. 
     Mahkemeye sevk edilen sanıkların, PSG'nin kendi evinde oynadığı maçlarda sürekli olay çıkartan holiganlar arasında yer aldığı ve polistarafından da sürekli izlendiği bildirildi. 
     UEFA, maçtan sonra çıkan olaylarla ilgili olarak PSG futbol takımına 200 bin İsviçre Frangı para cezası kesmişti. 






</TEXT>
</DOC>
