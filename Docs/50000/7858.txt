<DOC>
<DOCNO> 7858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sondun14.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
21. yüzyılda insanlığı seller ve susuzluk bekliyor 
</HEADLINE>
<TEXT>

     İklimin ısınması yüzünden dünyada 21. yüzyılda bir yandan sellerle mücadele etmek zorunda kalınırken öte yandan susuzluk çekileceği, tarımın bundan büyük darbe yiyeceği bildirildi. 
     Dünya iklimindeki değişikliği incelemeleri amacıyla BM tarafından görevlendirilen bilim adamlarının hazırladığı rapor Cenevre'de açıklandı. Raporda, 21. yüzyılda bir yandan su sıkıntısı çekileceği belirtilirken, diğer yandan birçok bölgede seller görüleceği, tarımın bundan etkilenerek üretimin düşeceği, sağlık sorunlarının boyutlarının da büyüyeceği görüşü dile getirildi. 
     Dünyanın ısınmasının, gezegendeki bütün bölgeleri belli ölçülerde etki altına alacağı kaydedilen raporda, kalkınmakta olan ülkelerin daha fazla etkileneceği belirtildi. 
     Birçok bölgede şiddetli yağışlar bekleyen uzmanlara göre, bu yüzden seller, toprak kaymaları ve çığlar artacak, sıcak hava dalgaları her yeri kavuracak, ölüm oranı artacak, tarımda hasat düşecek, birçok ülkeyi pençesine alacak kuraklık su kaynaklarını ve su kalitesini azaltacak. 
     Rapora göre, Güney ülkelerinde daha şiddetli tropikal fırtınalar patlak verecek, denizler yükselerek su baskınlarına yol açacak, küçük ada devletleri tehdit altında kalacak. 
     Ekonomik alanda da termometredeki yükseliş, Kuzey ve Güney ülkeleri arasındaki uçurumu daha da derinleştirecek ve yoksul ülkeler,termometredeki civanın yükselmesiyle daha büyük ekonomik zarara uğrayacak. Sağlık alanında da tropikal hastalıklar ortalığı kasıp kavururken,Kuzey'de sıcaklık ve nem oranının artmasıyla ölüm oranı yükselecek. 
     Raporda, 22 ocakta kamuoyuna açıklanan başka bir bilimsel rapora gönderme yapılarak, 21. yy'da ortalama sıcaklık artışının 1.4 ila 5.8 derece olacağı, deniz seviyesinin de 9 ila 88 cm yükseleceği belirtildi ve uzun vadede dünyanın fiziksel yapısında geri dönüşü olmayan değişiklikler ortaya çıkabileceği kaydedildi ve örnek olarak, Gulf Stream sıcak su akıntısının önemli oranda azalabileceği, Grönland ve Antarktika'da buzulların önemli ölçüde eriyeceği vurgulandı. Raporda, bu senaryoların gerçekleşmesi halinde de batı Avrupa'nın soğuyacağı, denizlerin yükselmesiyle de nice ada ve kıyı kentinin sulara gömüleceği uyarısında bulunuldu. 




</TEXT>
</DOC>
