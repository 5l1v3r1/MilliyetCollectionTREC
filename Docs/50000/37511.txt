<DOC>
<DOCNO> 37511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/17/guncel/agun.html </URL>
<DATE> 2001/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YANINIZDAYIZ 
</HEADLINE>
<TEXT>

Türkiye’yi il il dolaşarak her türlü sorununuzu, duyuramadığınız sesinizi yansıtacak olan Milliyet yazarları yola çıktı. Kafilenin ilk durağı Gölcük... 
     MUSTAFA BAKACAK 

     Milliyet'in yazarlarıyla Türkiye'yi buluşturmak için "Size Geliyoruz" sloganı çerçevesinde düzenlediği dev kampanya dün start aldı. Milliyet yazarlarının ilk durağı 17 Ağustos 1999 depreminin merkez üssü Gölcük. 
     
     Yazar - halk buluşması 
     Milliyet yazarları dün 16.00'da gazetemizin önünde düzenlenen bir törenle yola çıktılar. Doğan Medya Center çalışanlarınca alkışlarla uğurlanan yazarlar oldukça heyecanlıydı. Son teknoloji ile donatılmış TIR'la birlikte mobil ofis aracının bulunduğu konvoy, Türkiye'yi dolaşacak. 
     Türkiye'yi illere bölen ve her bölgeye ayrı yazar gruplarının katılacağı kampanyanın ilk durağı, aradan iki yıl geçmesine karşın 17 Ağustos'ta Türkiye'yi sarsan ve Marmara Bölgesi'ndeki izleri hala silinemeyen 7.4 şiddetindeki depremin merkez üssü Gölcük. Milliyet yazarları bugün saat 14.00'de Gölcük halkıyla buluşacak. Deprem Bölgesi'ne gidecek olan Milliyet yazarları Hasan Pulur, Güneri Cıvaoğlu, Sami Kohen, Derya Sazak, Meral Tamer halkın nabzını tutacak, sorunlarını dinleyecek. Çizerimiz Haslet Soyöz de, bölgenin ve vatandaşların sorunlarını karikatürleriyle aktaracak. 
     Yazarlarımızın, iş ve çalışma dünyası, devlet, belediye, eğitim kurumları ve diğer sivil topum kurumlarının temsilcileri, gençler, kadınlar, işsizlerle yapacağı görüşmeler, video konferans sistemi bulunan, genişleyip büyüyebilen, ofis ya da konferans salonuna dönüşebilen Milliyet TIR'ında yapılacak. 
     TIR, mobil ofis, kamyon ve otomobilden oluşan konvoyumuz yarın Adapazarı'na hareket edecek. Milliyet yazarları, aynı gün Adapazarlıları dinleyecek. 
     
     Türkiye'de bir eşi yok 
     Milliyet TIR'ı Türkiye'de bir eşi olmayan özelliklere sahip. Açılır iki modülü sayesinde konferans salonuna dönüşebiliyor. 35 metrekarelik 26 kişinin oturabileceği bir konferans salonu oluyor. Ses düzeninin bulunduğu TIR, uydu anteni sayesinde canlı bağlantılara da olanak sağlıyor. 
     



 GÜNCEL 














</TEXT>
</DOC>
