<DOC>
<DOCNO> 2183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sonspo04.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Terim'i göklere çıkardı 
</HEADLINE>
<TEXT>

     AC Fiorentina'nın dün akşam AC Milan karşısında 4-0 gibi bir skorla aldığı farklı skorlu galibiyet, İtalyan basınında bugün manşetlerden verirlirken, teknik direktör Fatih Terim adeta göklere çıkarıldı. 
     Ülkenin yüksek tirajlı spor gazetelerinden La Gazzetta dello Sport, ''Terim, Zaccheroni'yi benzetiyor ve Floransa düş kuruyor'' başlığını kullanırken, ''Terim, Zac ile düellosunu kazanıyor ve her zamanki gibi başparmağını havaya kaldırarak, gülücüklerle taraftarlarını selamlıyor. Zac ise, üzgün, endişeli ve acı çeken bir halde Floransa'dan ayrılıyor'' yorumunu yaptı. 
     Gazetede, ''Milan'ı ezen'' AC Fiorentina'nın, kırmızı-siyahlıları krize soktuğu öne sürülürken, AC Fiorentina Kulübü Başkanı Vittorio Cecchi Gori'nin, ''Güçlüyüz ve Terim kalıyor. Cebimde Terim ile 2 yıllık bir anlaşma var ve onu uzatmak istiyorum'' biçimindeki ifadesine yer verildi. 
     Corriere dello Sport Gazetesi de ''Terim zaferde'' başlığını atarken, ''AC Fiorentina 2. sıraya uçup, Terim, Milan teknik direktörüne karşı meydan okuma savaşını kazanıyor. Floransa, koro halinde Terim ile ömür boyu diyor'' denildi. AC Fiorentina'dan Rui Costa, Repka, Pierini ve Cois'e övgüler yağan gazete, ''Rui Costa, Milan'ı parçaladı'' derken, AC Milan Kulübü İkinci Başkanı Galliani'nin 16 Ağustos Salı günü yapılacağı söylenen Zaccheroni ile sözleşme yenileme görüşmesini erteleyeceği ileri sürdü. Haberde, Terim'i AC Fiorentina tutmanın her geçen gün daha zor olduğu savunuldu. 
     Tutto Sport Gazetesi ise başlığında, ''Milan ve Zac çöküyorlar'' derken, ''Rui Costa'nın sihirli gecesinde kırmızı-siyahlılar Fiorentina'dan ağır bir yenilgi aldı. Terim, Milan ve Zaccheroni'nin işini bitirdi'' yorumunda bulundu. Floransa kentinin yerel gazetelerinden La Nazione de ''Fiorentina'dan gösteri ve Milan'a futbol dersi'' ifadesini başlığını öne çıkartırken, mor menekşelerin çığının Milan'ı yıktığı ve herkesin Fatih Terim için adeta deli olduğu yazıldı. 
     Bu arada Floransa kenti da tam anlamıyla ''Fatih Terim ile kalkıp Fatih Terim ile yatar bir duruma gelirken, herkes Terim'in AC Fiorentina'dan ayrılabilme olasılığının olmasından büyük endişe duyuyor. Kentte, otobüslerde, sokaklarda, kafelerde ve meydanlarda yalnızca Terim'in ismi konuşulurken, dünkü maçta da Fatih Terim'in ismi taraftarların ağzından düşmedi. İtalyan gazeteciler, Türk gazetecileri gördüğünde, ''Siz bilirsiniz Terim gidecek mi '' diye sorarken, ''Giderse bu kulüp batar, ayaklanma çıkar'' ifadeleri kullanıldı. 
     AC Fiorentina Kulübü üyesi bir taraftar da Terim'e bir mesaj yollarken, ''Terim'i görürseniz ona söyleyin. Terim eğer Milan'a giderse, onlar kesinlikle şampiyonluk isteyecek. Olamazsa da işine son verilecek. Ama burada kalırsa ligi ilk 5'te bitirirse iyi, 3. bitirirse olağanüstü iyi, şampiyon olursa ise kral olacak'' dedi. 




</TEXT>
</DOC>
