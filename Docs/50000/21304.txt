<DOC>
<DOCNO> 21304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/spor/spo09.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral çıplak 
</HEADLINE>
<TEXT>

G.Saray’da kriz vardı, yönetim sancılıydı. Ama bunların hepsi isimlerini Türk futbol tarihine altın harflerle yazdıran oyuncuların sayesinde perde arkasında kalıyordu 
     Gürel Yurttaş 

     O maçlar, o günler, o zaferler... Bir film şeridi gibi geçti gözümüzün önünden. 
     - Emre’nin Mallorca’daki golü. 
     - Hagi’nin Milan, Bilbao, Rapid, Monaco ağlarını havalandıran nefis vuruşları. 
     - Popescu’nun UEFA Kupası finalindeki son penaltısı... 
     - Ligdeki şampiyonluklar, unutulmaz maçlar... 
     - Türkiye’yi sokağa döken sonuçlar... Süper Kupa Şampiyonluğu... 
     Bir çırpıda sayabildiklerimiz bunlar... 
     Son dört, beş yılda Türk futbolunda Galatasaray damgası vardı sadece... Taffarel’lerin, Okan’ların, Emre’lerin, Hagi’lerin, Popescu’ların, Ergün’lerin, Suat’ların sayesinde... 
     Galatasaray’da kriz vardı... Yönetim sancılıydı... Futbolculara ödemeler hep rötarlı yapılıyordu... Stat projesi "parasızlık" nedeniyle erteleniyordu... Kulüp borçlanıyor, karşılığında taş üstüne taş koyulmuyordu... 
     Ama bunların hepsi o futbolcuların, isimlerini Türk futbol tarihine altın harflerle yazdıran oyuncuların sayesinde perde arkasında kalıyordu... 
     İşte böyle... Alınan bir, iki başarısız sonuçtan sonra Kral’ın çıplaklığı ortaya çıkıyordu... 
     
     Ankaragücü maçından sonra olanları görünce tüylerimiz ürperdi... 
     Taraftar , yukarıda saydığımız olaylardan sonra "Cim Bom Bom" diye sokaklara dökülen, bayram yapan, acısını, tasasını, geçim sıkıntısını unutan o taraftar kendisine bunca olayları yaşatan futbolcusunun başına oturduğu koltuğu sökmüş, atıyordu. 
     Utanmadan, sıkılmadan, bağırıyor, futbolculara hakaret yağdırıyordu... 
     Hagi’ye... Emre’ye... Okan’a... Hasan’a... Ayıp be 
     Onlar bunları hiç de haketmediler... 
     Yapılanlar sahiden de çok ayıp 
     Eminim Sarı - Kırmızılı taraftarlar da benimle aynı düşüncededirler... Zaten seslerini duyar gibiyim "Onlar taraftar değil ki" diyorlar... 
     Bence de... Onlar futbol teröristi... Sakın ha... Onları bir daha aranıza sokmayın... Ve bu çocukları lütfen alkışlayın. 
     



 SPOR 





























</TEXT>
</DOC>
