<DOC>
<DOCNO> 35141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sontur14.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de felaket gibi yağmurun ardından... 
</HEADLINE>
<TEXT>

     İzmir Büyükşehir Belediye Başkanı Ahmet Piriştina, kentin uzun yıllardır tarihinde görmediği bir felaket yaşadığına işaret ederek, ''Yaşanan felakette en büyük üzüntümüz can kayıplarının olmasıdır. Bu can kayıplarından sonra şimdi maddi hasarları gidermek lazım'' dedi. 
     Piriştina, İzmir'de dün yaşanan sağanak ve dolu yağışının kısa sürmesine rağmen can ve mal kayıplarına yol açtığını belirterek, sürenin uzun olması halinde altyapının dayanamayacak noktaya geleceğini kaydetti. Sel felaketi nedeniyle Başbakan Bülent Ecevit'in kendisini arayarak, herhangi bir şeye ihtiyaç duyulup duyulmadığını sorduğunu bildiren Piriştina, ''Başbakan Ecevit'e, o anda herhangi bir şeye ihtiyacımız olmadığını söyledik. İhtiyaç duyduğumuzda hükümetin bunları yerine getirmeye hazır olduğunu söyledi'' diye konuştu. 
     Can kayıplarının olmasından büyük üzüntü duyduklarını kaydeden Piriştina, ''Hepimize geçmiş olsun. En derin üzüntümüz can kayıplarıdır. Can kayıplarının ardından şimdi maddi hasarları gidermek lazım. Beklediğimiz olağanüstü gelişmelere karşı da tüm kamu kurum ve kuruluşları altyapı hazırlığımızı yapalım'' dedi. 
     Piriştina, felakette altyapının değil üstyapının zarar gördüğüne işaret ederek, göreve başladığından bu yana altyapıya ciddi yatırım yaptıklarını, kanal ve dere yatağı ıslahına toplam 72 trilyon lira harcadıklarını ve yatırımlara devam ettiklerini anlattı. 
     Piriştina, şunları söyledi 
     ''Dünkü felakette altyapı değil, üstyapı zarar gördü. Çok şiddetli rüzgar, sağanak ve doluda ağaçlar devriliyorsa, elektrik akımından insanlar ölüyorsa, fırtına bir insanı balkondan atıyorsa bundan hangi belediye başkanı sorumlu olabilir Tahribatı yaratan fırtına ve dolu. Saat 02.00'ye kadar felaketten zarar gören semtleri gezdik, tüm ekiplerimizle vatandaşların sorunlarını gidermeye çalıştık. Altyapı yatırımlarına büyük önem veriyoruz. Ancak dünkü felakette altyapı yetersizliği etkin değildi.'' 
     Piriştina, altyapı yatırımlarına ilişkin ''Yüzeysel Yağmur Suyu Toplama Projesi'' çalışmalarının devam ettiğini, bu projenin toplam değerinin 2 trilyon 234 milyar lira değerinde olduğunu bildirdi. Piriştina, ''Bu projeyle acil ve olağanüstü durumlarda yüzeysel yağmur suları dere yatakları ve denizle buluşacak. Yol yüzeyinde biriken yağmur sularını dere ve denize yönlendirecek bir proje'' diye konuştu. 
     Kent merkezinde etkili olan ani ve şiddetli yağışın yol açtığı sorunlara karşı İzmir Büyükşehir Belediyesi'nin oluşturduğu kriz masasıyla tüm belediye birimlerinin seferber edildiğine dikkati çeken Piriştina, dünden bu yana süren çalışmaları ise şöyle anlattı 
     ''İtfaiye, İzsu, İzbeton ve Fen İşleri Daire Başkanlığı bünyelerinden oluşturulan ekipler, sorunlu bölgelere anında müdahale ettiler. Çalışmalar sabaha kadar sürdü. Yağışın başlamasıyla birlikte göreve başlayan 10 İzbeton ekibi Mevlana Mahallesi, Çamdibi, Fatih Caddesi, Yeşillik Caddesi ve Buca'da kanalları açtı. Yine İzbeton ekipleri Gaziler Caddesi, Yeşildere, Mürselpaşa Bulvarı, Konak, Bayramyeri, Kemalpaşa Caddesi, Gürçeşme Caddesi, eski Salhane önü, Vezirağa Köprüsü, Eşrefpaşa bölgelerindeki yağışlarla gelen çöp, taş ve toprak birikintilerini toplayarak ızgaraları açtı.'' 
     Yağış yüzünden 253 işyeri ve 43 konuttan su baskını şikayeti geldiğini bildiren Piriştina, bu taleplere 112 itfaiye ekibinin müdahale ettiğini belirtti. Piriştina, Kemeraltı Tibaş İşhanı'nda su çekme ve caddelerde yıkama işlemlerine devam edildiğini söyledi. 
     
     
     






</TEXT>
</DOC>
