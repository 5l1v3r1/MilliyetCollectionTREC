<DOC>
<DOCNO> 3746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sontur10.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi yetki yasasının iptalini esastan görüşecek 
</HEADLINE>
<TEXT>

     Anayasa Mahkemesi, memurlar ve diğer kamu görevlileri hakkındaki bazı kanunlarda değişiklik yapılmasını öngören yetki yasasının iptal istemini esastan görüşmeye karar verdi. 
     Anayasa Mahkemesi heyeti, bugün sabah yaptığı toplantıda, FP'nin 4615 sayılı ''Memurlar ve Diğer Kamu Görevlileri Hakkındaki Bazı Kanunlarda Değişiklik Yapılmasına Dair Yetki Kanunu'nun'' iptali ve yürürlüğünün durdurulması istemiyle açtığı davada ilk incelemeyi yaptı. Yüksek Mahkeme, başvuruda herhangi bir eksiklik tespit etmeyerek davanın esastan görüşülmesine karar verdi. Anayasa Mahkemesi raportörünün hazırlayacağı raporun ardından, dava esastan görüşülerek karara bağlanacak. FP'nin iptalini istediği yetki yasası, memurlar ve diğer kamu görevlilerinin çalışmalarında etkinliği artırmak ve kamu hizmetlerinin düzenli, süratli, verimli ve ekonomik şekilde yürütülmesini temin etmek amacıyla, bunların idari, mali ve sosyal hakları arasındaki adaletsizlikleri gidermek üzere Bakanlar Kurulu'na 3 ay süreyle kanun hükmünde kararname çıkarma yetkisi veriyor. 




</TEXT>
</DOC>
