<DOC>
<DOCNO> 41126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/son/sondun07.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan ve Rusya askeri işbirliğine gidiyor 
</HEADLINE>
<TEXT>

     Azerbaycan'daki tek Rus askeri üssü olanGebele radar istasyonunun statüsü ve işletilmesi konusunda, Bakü ile Moskova arasında anlaşmaya varıldığı bildirildi. 
     Edinilen bilgilere göre, dün Moskova'da biraraya gelen Azerbaycan Savunma Bakanı Sefer Abiyev ve Rusya Savunma Bakanı Sergey İvanov, ikiülke arasındaki askeri işbirliği alanının genişletilmesi konusunu ele aldı. 
     Abiyev, görüşmeden sonra düzenlenen basın toplantısında, Gebele radar üssü hakkında anlaşmaya vardıklarını belirterek, ilgili anlaşmanın Azerbaycan Cumhurbaşkanı Haydar Aliyev'in bu yıl sonuna kadar yapması beklenen Moskova ziyareti sırasında imzalanacağını söyledi. 
     Rusya Savunma Bakanı İvanov da anlaşmanın uzun süreli olacağını söyledi. 
     Anlaşmanın ayrıntıları hakkında bilgi verilmezken, üssün kullanımı konusunda taraflar arasında şimdiye yapılan görüşmelerde Rusya üssün 25 yıllığına kendisine kiralanmasını, Bakü ise bu sürenin 5-10 yılla sınırlı olmasını istiyordu. Ayrıca Gebele üssünün çevre ve insan sağlığına ciddi olumsuz etki yapmasından endişe duyan Bakü'nün isteği üzerine, Rus ve Azeri uzmanlardan oluşan bir ekip, bölgede yaklaşık bir ay incelemelerde bulunmuştu. 
     Henüz resmi olarak açıklanmayan inceleme sonuçları rapor haline getirilirken, Rus uzmanlar bölge halkı ve çevre için tehlike bulunmadığı yönünde görüş belirtti. 
     
     Hava savunma sistemleri 
     Sefer Abiyev, İvanov ile görüşmesinde iki ülke hava savunma sistemleri konusunda işbirliği yapacaklarını belirterek, ayrıca birimler arasında bilgi alışverişi yapılacağını kaydetti. 
     İvanov da görüşmelerinin temelini, Azerbaycan ordusundaki silah ve teçhizatın modernizasyonu ile ordunun yeniden teçhizatlandırılmasına Rus uzmanların da katılımının oluşturduğunu söyledi. 
     Azerbaycan subaylarının Rus askeri okullarında eğitim görmesini de görüşmede ele aldıklarını ifade eden İvanov, Rusya'nın BDT ülkeleriyle ilişkileri çerçevesinde, Azerbaycanlı askeri öğrencilerin eğitimine katkıda bulunmaya hazır olduklarını kaydetti. 
     Yukarı Karabağ sorununa da değinen Sergey İvanov, Rusya'nın iki ülkeyle de iyi ilişkiler içinde olduğunu belirterek, soruna arabulucu gibi yaklaştıklarını söyledi. 
     Tarafları rahatsız etmeden sorunu çözme konusunda kendi düşüncelerini aktardıklarını anlatan İvanov, sorunun öncelikle Azerbaycan ile Ermenistan arasında çözülmesi gerektiğini vurguladı. 
     Görüşmede Hazar Denizi'yle ilgili olarak son günlerde ortaya çıkan gerginlik ve Hazar'ın statüsü hakkında detaylı görüş alışverişinde bulunduklarını anlatan İvanov, konuyla ilgili herhangi bir anlaşmaya siyasi yoldan varılması gerektiğine işaret etti. 






</TEXT>
</DOC>
