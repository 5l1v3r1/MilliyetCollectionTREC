<DOC>
<DOCNO> 30159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur12.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Mutlu ve Ercan Arıklı Etibank davası'ndan hakim önünde 
</HEADLINE>
<TEXT>

     Tasarruf Mevduatı Sigorta Fonu'na devredilen Etibank'ın eski sahibi Dinç Bilgin'in de aralarında bulunduğu 13 sanığın, ''Bankalar Kanunu'na muhalefet'' suçundan 3'er yıla kadar hapis cezası istemiyle yargılanmalarına devam edildi. 
     İstanbul 2. Asliye Ceza Mahkemesi'ndeki duruşmaya, tutuksuz sanıklar Zafer Mutlu, Ercan Arıklı, Ahmet Peker ve Şakir Gülsever katıldı. Başka suçtan tutuklu olan Dinç Bilgin ile İsmail Hakkı Karakaya, Cahit Demir, Ramazan Başak, Şükrü Karahasanoğlu, Zeki Ünal, Sudi Apak, Hüseyin Vural Beyazıt ve Metin Aytülün ise duruşmaya gelmedi. 
     Önceki duruşmalara katılmadığı için bu duruşmada sorgusu yapılan sanık Şakir Gülsever, suç konusu olduğu belirtilen işlemlerle ilgili bilgisinin olmadığını bildirdi. 
     Verilen belgeleri imzaladığını, kayıt dışı bir konuda kendisine belge verilmeyeceğini belirten Gülsever, söz konusu işlemlerle mefaat sağlamasının da mümkün olmadığını öne sürdü. Sanık Ahmet Peker, Etibank'a el konulmasının üzerinden 8 ay geçmesine rağmen, halen bankadaki Dış İlişkiler Müdür Yardımcılığı görevini sürdürdüğünü söyledi. 
     Her türlü işlemi amirlerinin emirleriyle yerine getirdiğini ve işlemlerde herhangi bir usulsüzlük olmadığı gibi, bankanın zarara uğratılmasının da söz konusu bulunmadığını savunan Peker, suç tarihinde Sudi Apak'a bağlı olarak çalıştığını bildirdi. 
     İmza yetkisinin ''tamamlayıcı imza'' niteliği taşıdığını, hiyerarşik olarak yetki ve sorumluluğunun 4. sırada bulunduğunu belirten Peker, kendisinden önce gelen amirlerinin imzaladığı dava konusu belgeleri imzalamakta sakınca görmediğini anlattı. 
     Belgeler konusunda daha önce karar ve olurların alındığını, birimlerine metinlerin İngilizce olması nedeniyle gönderildiğini belirten Peker, ''Yabancı dilde metinleri hazırlamak bizim görevlerimiz arasındadır. Ancak, icra birimi biz değiliz'' dedi. 
     Mahkeme hakimi Sevim Efendiler, emekli oramiral Hüseyin Vural Beyazıt'ın talimatla alınan ifadesinin dosyaya konulduğunu tutanağa yazdırdı. 
     Sanık Dinç Bilgin'in duruşmada hazır edilmesi için Kartal Özel Tip Kapalı Cezaevi'ne yazılan yazıya cevap verilmediğini belirten hakim Efendiler, konuya ilişkin cezaevi ile kurulan telefon irtibatında da sanığın getirilmeyeceğinin bildirildiğini tutanağa geçirtti. 
     Bunun üzerine söz alan Bilgin'in avukatı Ömer Köker, müvekkilinin rahatsız olması nedeniyle duruşmaya gelmediğini söyledi. Daha önce ifadesi alınan sanıkların avukatları da müvekkillerinin duruşmalardan vareste tutulmasını istediler. 
     Vareste taleplerini reddeden hakim Efendiler, çağrılmasına rağmen bu celse hazır edilmeyen Dinç Bilgin'in duruşmada bulundurulması için tekrar yazı yazılmasına ve Bilgin'in bir sonraki duruşmaya da getirilmemesi halinde görevliler hakkında suç duyurusunda bulunulacağının bildirilmesine karar verdi. 
     
     
     
     
     






</TEXT>
</DOC>
