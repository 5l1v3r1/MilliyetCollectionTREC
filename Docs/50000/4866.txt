<DOC>
<DOCNO> 4866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur24.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan suikastında 16 kişi DGM'ye sevk edildi 
</HEADLINE>
<TEXT>

     Diyarbakır Emniyet Müdürü Gaffar Okkan ile 5 polis memurunun şehit edilmesi üzerine başlatılan operasyonlarda gözaltına alınanlardan 16'sı DGM'ye sevk edildi. 
     Diyarbakır'ın Şehitlik Semti Sezai Karakoç Bulvarı'nda, 24 Ocak'ta düzenlenen saldırı sonucu şehit olan Emniyet Müdürü Gaffar Okkan ve 5 polis memurunun katillerinin yakalanması amacıyla başlatılan operasyonlar sürdürülüyor. Operasyonlarda gözaltına alınan ve polisteki sorgulamaları tamamlanan 16 kişi, sağlık kontrolünden geçirildikten sonra DGM Cumhuriyet Başsavcılığı'na sevk edildi. 16 kişinin savcılıkta ifadelerinin alınmasına başlandı. Bu arada, çok sayıda esnaf, ellerinde ''Katiller bulunsun, hesap sorulsun'', ''Gaffar baba sen ölmedin'', ''Sana vuran eller kırılsın'', ''Halk burada katiller nerede'' yazılı pankartlarla saldırının olduğu yere geldi. Grup, daha sonra Okkan ve 5 polis memurunun şehit olduğu yere karanfiller bıraktı. Kalabalık nedeniyle yol kısa süre trafiğe kapandı. 




</TEXT>
</DOC>
