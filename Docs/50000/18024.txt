<DOC>
<DOCNO> 18024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sonspo04.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek kral kim...Jardel mi Serkan mı... 
</HEADLINE>
<TEXT>

     Galatasaray'ın sezon başında transfer ettiği, biri Türkiye'nin, öteki dünyanın en çok gol atan oyuncusu unvanına sahip oyuncuları Serkan ve Jardel, sarı-kırmızılıların bu sezon ligdeki 65 golünden 34'üne yüzde 52.3 imza atarken, ilk yarının yıldızı olan Jardel, ikinci yarıda tahtını Serkan'a bıraktı. 
     Sezona çok iyi başlayan Brezilyalı golcü Jardel, 34 hafta sürecek ligin ilk yarıda golcülüğüyle ön plana çıktı. 17 maçın 15'inde forma giyen ve 13 karşılaşmada 90 dakika olmak üzere, toplam 1274 forma giyen Jardel, 70.7 dakikada bir gol ortalamasıyla oynadı ve maç başına 90 dakika 1.27 gol ortalaması tutturdu. 
     Türkiye Ligi'nin son gol kralı unvanına sahip Serkan ise, ilk yarıda 17 maçın 9'unda forma giyme şansı buldu. Bu maçlardan yalnızca 3'ünde 90 dakika oynayan Serkan, toplam 463 dakika forma giyip 2 gol attı. Serkan bu yarıda 231 dakikada bir gol atarken, maç başına 90 dakika gol ortalaması da 0.38'de kaldı. 
     
     İkinci yarıda roller değişti 
     2 futbolcunun sarı-kırmızılı takımdaki golcülükleri, ligin ikinci yarısında, ilk yarının tersi bir görüntüyle skora yansıdı. 
     12 maçlık bu bölümde, Jardel 8 maçta, 4'ünde 90 dakika olmak üzere toplam 596 dakika forma giyme şansı buldu ve 4 gole imza attı. Ortalama 149 dakikaya bir gol sığdıran Brezilyalı oyuncunun, bu periyotta maç başına gol ortalaması 0.6 oldu. 
     Serkan ise ikinci yarıda daha çok oyunda kaldı. 12 maçın hepsinde forma giyen, 6'sında 90 dakika oynama şansı bulan Serkan, toplam 747 dakika oyunda kalırken, 10 gol atarak dikkatleri çekti. Yerli golcü, ikinci yarıda ortalama 74.7 dakikada bir gol atarken, maç başına gol ortalaması da Jardel'in 2 katı olarak gerçekleşti ve 1.2 oldu. 
     
     29 haftalık görüntü 
     Ligde geride kalan 29 hafta dikkate alındığında, 2 golcüden Jardel'in, Serkan'a oranla üstün olduğu görülüyor. 
     Gol krallığı yarışında 22 golle ilk sıradaki yerini koruyan Jardel, 29 haftası geride kalan ligde, 6 maçta takımda yer almadı. 23 maçta toplam bin 870 dakika forma giyen Jardel, 22 gol atarken, maç başına 1.06 gol ortalaması tutturdu. Brezilyalı golcü, böylece her 85 dakikada bir gol atmış oldu. 
     Serkan ise 29 maçın 8'inde hiç forma şansı bulamadı. İkinci yarıdatüm maçlarda oynamasıyla dikkat çeken Serkan, sezon başından bu yana toplam 1210 dakika Galatasaray forması giydi ve 10'unu ikinci yarıdaki 12 maça sığdırdığı 12 gol attı. Serkan, ortalama 101 dakikada bir gol atarken, maç başına gol ortalaması da 0.89 olarak gerçekleşti. 






</TEXT>
</DOC>
