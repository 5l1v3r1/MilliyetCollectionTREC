<DOC>
<DOCNO> 1088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/07/son/sontur20.html </URL>
<DATE> 2001/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'ten açıklama "Emniyet Müdürlüğü'ne bombalı saldırıyı yapan MİT elemanı değil" 
</HEADLINE>
<TEXT>

     Milli İstihbarat Teşkilatı MİT Müsteşarlığı, Şişli Emniyet Müdürlüğü'ne bombalı saldırı düzenleyen terörist Gültekin Koç'un, ''MİT elemanı'' olduğu yolunda bugün haftalık bir dergide ortaya atılan iddianın asılsız olduğunu bildirdi. 
     MİT Müsteşarlığı'ndan yapılan yazılı açıklamada, ''Haftalık Yeni Aydınlık Dergisi'nin 7 Ocak 2001 tarihli sayısında, kapakta 'Şişli'deki canlı bomba MİT elemanı' şeklinde bir habere yer verildiği'' belirtilerek, şöyle denildi 
     'Aynı derginin 4. sayfasında da aynı haber işlenerek 
     Polis memuru Naci Canan Tuncer'in, MİT içindeki bir ekibin tuzağına düştüğü, terörist Gültekin Koç'un 1998 yılında gerçekleştirilen bir polis operasyonundan, MİT İstanbul Bölge Başkanlığı'nda görevli bir yetkiliden gelen telefon üzerine serbest bırakıldığı, terörist Gültekin Koç'a, üzerinde bomba ile saldırı emrini bir MİT görevlisinin verdiği, 5 Ekim 2000 tarihinde Harbiye Orduevi'ne yapılan intihar saldırısında kullanılan bomba ile Şişli'de patlatılan bombanın malzeme ve yapılış biçiminin aynı olduğunun tespit edildiği gibi iddialar ileri sürülmektedir. 
     MİT ile doğrudan ve dolaylı şekilde bağlantı kurulmasına çalışılan söz konusu iddialar tümüyle asılsızdır. MİT'e yönelik asılsız iddiaları, belirlenmiş senaryolara göre çeşitli dönemlerde ortaya atanların amaçları, kamuoyu tarafından bilinmektedir. MİT, yasaların çerçevesini çizdiği görevini, her zaman olduğu gibi üstün görev anlayışı ile yapmaya devam edecektir.'' 




</TEXT>
</DOC>
