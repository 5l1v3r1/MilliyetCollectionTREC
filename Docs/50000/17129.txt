<DOC>
<DOCNO> 17129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/dunya/dun01.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Soykırım tezine dörtlü itiraz 
</HEADLINE>
<TEXT>
Sakın deme George 
Ermeni lobisi, Başkan Bush’un 24 Nisan Anma Mesajı’na "soykırım" sözcüğünü eklemesi için bastırırken, yönetimin dört ağır topu Cheney, Rice, Powell ve Rumsfeld, Bush’u "Yapma" diye uyardılar 
     YASEMİN ÇONGAR Washington 

     ABD’de federal düzeyde resmen, "Ermeni Anma Günü" sayılan ve ülkenin başkanının her yıl yazılı bir mesajla "Osmanlı topraklarında katliama maruz kalan Ermeniler’den" söz ederek dayanışma bildirdiği 24 Nisan gününün yaklaşması, Ermeni lobisini harekete geçirdi. Lobi, Clinton yönetimi döneminde 8 yıl boyunca yapamadığını yaparak, daha önce seçim kampanyası sırasında "soykırım" sözcüğünü kullanmış olan Başkan George W. Bush’a, bu yılki 24 Nisan mesajında da aynı sözü kullandırtmaya çalışıyor. 
     
101 imzalı mektup      Bu yöndeki son girişimlerden biri, 435 sandalyeli ABD Temsilciler Meclisi’nin 101 üyesinin, Bush’a ortak imzalı bir mektup yazarak, 24 Nisan mesajına "soykırım" sözcüğünü eklemesini istemek oldu. 
     Ancak Milliyet’in, Bush yönetiminin yetkililerinden edindiği bilgiye göre, yönetimin dört ağır topu bu konuyu değerlendirdiler ve Başkan Bush’a "Soykırım demeniz hata olur" tavsiyesinde bulundular. 
     
Etkili olacak mı      Başkan Yardımcısı Dick Cheney, Ulusal Güvenlik Danışmanı Condoleezza Rice, Dışişleri Bakanı Colin Powell ve Savunma Bakanı Donald Rumsfeld’in bu konuda aynı görüşte olmalarının, Bush’un "soykırım" sözcüğünden uzak tutacağı tahmin ediliyor. 
     Yine de Türk diplomasisi, çeşitli kanallardan Bush yönetimine "soykırım" tezi karşıtı telkin ve uyarıları sürdürüyor. Türk derneklerinin temsilcileri de bir "son dakika golü" yenmemesi için çabalarını sürdürüyor. 
     


 DÜNYA 










</TEXT>
</DOC>
