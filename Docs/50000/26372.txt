<DOC>
<DOCNO> 26372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/spo03.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık Berkant 
</HEADLINE>
<TEXT>

Galatasaray’ın anlaştığı gurbetçi yıldız, alacaklarının zamanında ödenmesi şartını öne sürdü, sözleşmeye "Aksi halde serbest kalır" maddesinin konulmasını istedi 
     ERHAN TELLİ 

     SARI - Kırmızılı yönetimin transfer listesinde yer alan Berkant, yöneticilerle ücret konusunda anlaştı, ancak imza için ağır bir şart öne sürdü. Gurbetçi yıldız, sözleşmeye, "Alacaklarımı zamanında tahsil edemezsem, serbest kalırım" maddesinin koyulmasını istedi. Asbaşkan Ali Dürüst ve Celal Gürcan’ın, menajeri aracılığıyla görüştükleri Berkant’ı ikna etmek için harekete geçti. 
     TRANSFER ücreti ve ödeme planının takvime bağlanıp, garantiye alınmasını isteyen Berkant, "İstediğim peşin parayı alırsam imzayı hemen atarım. Ancak söz verilen günde de alacaklarımı isterim. Aksi taktirde serbest kalırım. Bu madde sözleşmeme de konulmalı" dedi. Yöneticiler, durum değerlendirmesi yapıp, genç oyuncunun transferini hafta sonuna kadar çözmeyi hedefliyor. 
     
Ümit izin istiyor      ÜMİT Davala, internet sitesinde bir yıllık sözleşmesi bulunmasına karşın ayrılmayı düşündüğünü söyledi. Milli futbolcu, "Bana ve kulübüme gelen çok cazip teklifler var. Her Türk futbolcusu gibi Avrupa’da oynamayı arzuluyorum. Sonuçta sözleşmem olduğu için benimle ilgili kararı yönetimimiz verecek" dedi. Ümit, transferinin maddi açıdan sıkıntı yaşayan kulübünü de rahatlatacağını ifade etti. 
     
Son nokta G.Saray      BLACKBURN’E transfer olan Tugay, eşi Etkin ve oğlu Berke’yle Bodrum’da tatilin keyfini çıkarıyor. Tecrübeli futbolcu, "Futbolu, 14 yıl hizmet verdiğim Galatasaray’da bırakmak istiyorum. Okan, Emre ve Fatih en doğrusunu yaptı" dedi. 
     
Lucescu krizi      GALATASARAY yönetimi dün Romanya’dan İstanbul’a dönen Teknik Direktör Lucescu ile görüştü. Oldukça gergin geçen görüşmede yöneticiler Lucescu’nun istediği transferleri yapamayacaklarını ve bütçelerine göre hareket edeceklerini belirttiler. 
     AYRICA yönetim ödemeler konusunda da Rumen hocaya garanti vermedi. Bunun üzerine Lucescu oldukça sinirli bir şekilde tesisleri terk etti. Yönetim ve Lucescu arasında meydana gelen bu sıkıntının önümüzdeki günlerde daha da doruğa çıkacağı ifade edildi. 
     



 SPOR 























</TEXT>
</DOC>
