<DOC>
<DOCNO> 35295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko23.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yapısal reformları değerlendirdi "Program olmazsa olmaz" 
</HEADLINE>
<TEXT>

     Uluslararası mali desteğin devamı ve Türkiye'nin güvenilirliğinin, programın tavizsiz bir şekilde uygulanmasına bağlı olduğu bildirildi. 
     Hazine tarafından hazırlanan, ''Güçlü Ekonomiye Geçiş Programı'nda Temel Yapısal Reform Konuları - Genel Değerlendirme'' bilgi notu yayımlandı. 
     Yapısal reformların ekonomik programın parçası olduğu ifade edilen bilgi notunda, ''Türkiye'nin Güçlü Ekonomiye Geçiş Programı kapsamında yer alan ve Türk ekonomisinin süratle istikrara kavuşturulması ve yeniden sürdürülebilir büyüme ortamına geçilmesini hedefleyen politika ve tedbirlerin tümü, Türk hükümeti tarafından belirlenmiştir'' denildi. 
     Bu hususların, IMF ile varılan anlaşmaya da konu olduğu ve IMF'ye verilen Niyet Mektubu ile uluslararası kamuoyuna açıklandığı ifade edilen bilgi notunda, Türkiye'nin uygulamakta olduğu programın, uluslararası alanda büyük bir mali destek gördüğü ve bugüne kadarki uygulamaların çok üzerinde bir dış finansman sağlandığı hatırlatıldı. 
     
     Olmazsa olmaz 
     Programın, ekonomik krizden çıkış, olumsuzlukların aşılması ve piyasalardaki belirsizliklerin giderilebilmesi için ''olmazsa olmaz'' bir nitelik taşıdığı bildirilen bilgi notunda, yapısal reformların temel amacının, mal ve hizmetlerin üretim miktarları ile fiyatlarının piyasa kuralları kapsamında belirlenmesini ve böylece kıt kaynakların en etkin biçimde halkın önceliklerine göre kullanımını sağladığı belirtildi. 
     Bilgi notunda, şöyle denildi 
     ''Ülke içi piyasalarda piyasa kurallarına dayalı ve rekabete açık bir üretim süreci oluşturulduğu takdirde, ekonominin gelişimi önünde uzun yıllardır büyük bir engel oluşturan enflasyon sorunundan da kurtulunmuş olunacaktır. Kamu mali disiplinin sağlanması ile bu sürece ivme verilecek olup, sürdürülebilir bir ekonomik büyüme için gerekli olan makroekonomik istikrar da sağlanmış olacaktır. Reformlar, globalleşen dünya ekonomisinde gelişmiş ve çağdaş ekonomilerin izlediği ve izlemekte olduğu yola paralel bir yapı arz etmektedir. Yine gelişmiş ve hızla gelişmekte olan ekonomileri bünyesinde toplayan Avrupa Birliği'ne tam adaylık süreci içinde bulunan ülkemizin bu amacının gerçekleşebilmesi için uyması gereken Kopenhag Kriterleri'nin ekonomi ile ilgili bölümleri de böyle bir ekonomik yapılanmayı öngörmektedir.'' 
     
     Mali dengesizlikler 
     Türkiye'de enflasyonun yüksekliği ve büyümedeki dalgalanmaların ardında mali dengesizliklerin büyük rol oynadığı kaydedilen bilgi notunda, ''dolayısıyla makro istikrarsızlıklar ve bunu giderecek yapısal tedbirlerin hayata geçirilememesi, geçmişte Türkiye ekonomisinin sürdürülebilir kulvara yönelmesini engellemiştir'' denildi. 
     Türkiye'nin bugün temel makro ekonomik dengelerini sürdürülebilir bir hale getirmek zorunda olduğu bildirilen bilgi notunda, bunun da kalıcı tedbirlerle olacağı belirtildi. Bilgi notunda, ''Kalıcı mali tedbirlerin alınmasında ise yapısal reformların hayata geçirilmesi, bu genel içinde Yasal Altyapı'nın oluşturulması büyük önem taşımaktadır. Yasal altyapı kadar önemli olan bir husus da, yapısal reformların uygulanma performansıdır'' ifadelerine yer verildi. 
     Hayata geçirilen önlemlerin hepsinin tek amacının, Türkiye toprakları üzerinde yaşayan her bireyin yaşam standartlarının yükseltilmesi ve gelecek nesillere daha yaşanabilir bir Türkiye sunulabilmesi olduğu belirtilen bilgi notunda, Türkiye'de reformlar öncesinde durum hakkında bilgi verildi. 
     Bilgi notunda şöyle denildi 
     ''Yüksek seviyelerde dalgalanan kronik enflasyon ve kamu mali disiplininin bozulması nedeni ile ortaya çıkan finansman ihtiyacının reel faizleri yüksek seviyelere çektiği ve bunun da ekonomik faaliyetler üzerinde olumsuz etkilerinin olduğu herkes tarafından bilinmektedir. 
     Bu bağlamda, Türkiye ekonomisinin istikrara kavuşması ve sürdürülebilir bir ekonomik büyüme eğilimine girebilmesi için makroekonomik dengelerde ortaya çıkan bu tür bozuklukların bir an önce giderilmesi 1990'lı yılların sonuna gelindiğinde kendini fazlasıyla hissettirir olmuştur.'' 







</TEXT>
</DOC>
