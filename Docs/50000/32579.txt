<DOC>
<DOCNO> 32579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/ekonomi/eko03.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arazi satışına bir onay bir dava 
</HEADLINE>
<TEXT>

Hazine arazilerinin satışına ilişkin yasayı onaylayan Sezer, orman arazilerinin satışına ilişkin maddelerin iptali için Anayasa Mahkemesi’ne gidiyor 
     ANKARA Milliyet 

     4706 sayılı Hazine’ye Ait Taşınmaz Malların Değerlendirilmesi ve KDV Kanunu’nda Değişiklik Yapılması Hakkında Kanun’u onaylayan Cumhurbaşkanı Sezer, yasanın, orman sınırları dışına çıkartılan yerlerin orman köylüleri dışındaki kişilere de satılmasını olanaklı kılan düzenlemesi için ise Anayasa Mahkemesi’ne gidecek. 
     
     Önce tescil 
     Orman Kanunu’na göre, Hazine adına orman sınırları dışına çıkartılan yerlerde Orman Köylülerinin Kalkınmalarının Desteklenmesi Hakkındaki Kanun hükümleri uygulanmayacak. Maliye Bakanlığı’nın talebi üzerine bu yerlerin daha önce kadastrosu yapılmamış ise öncelikle kadastrosu yapılacak, üzerindeki yapıların kimlere ait olduğu kadastro tutanağında gösterilmek suretiyle Hazine adına tescil edilecek ve bu yerler Maliye Bakanlığı tasarrufuna geçecek. 
     Daha sonra da rayiç bedeli üzerinden öncelikle kullanıcısı orman köylüsüne, belediye ve mücavir alan içinde kullanıcısına doğrudan satılabileceği gibi, aynı amaçla harca esas metrekare birim değeri üzerinden ilgili belediyelere ve Arsa Ofisi’ne de devredilebilecek. Sezer, yasanın bu hükmünün iptali için Anayasa Mahkemesi’ne başvuracak. 
     
     Orman arazilerine Anayasa engeli 
     Onaylanan yasa, orman arazisi vasfını kaybetmiş’ yerlerin satışını da içeriyor. Ancak, Anayasa’nın 169’uncu maddesi, bu tür arazilerin, orman köylüsü olmayanlara satışını engelliyor. Kanun Beykoz, Sultanbeyli gibi bölgelerde, işgal dolayısıyla orman vasfını kaybetmiş arazilerin satışı için çıkarıldı. Ancak bu bölgeler, yasal olarak orman köyü’ statüsünde değil. Dolayısıyla bu bölgelerdeki işgalci kişiler de orman köylüsü’ sayılamıyor. 
     



 EKONOMİ 




















</TEXT>
</DOC>
