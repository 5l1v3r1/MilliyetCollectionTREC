<DOC>
<DOCNO> 4734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/sanat/san01.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Celladınız arkadaşınız olmasın 
</HEADLINE>
<TEXT>

     Gül Dirican 

     İngiltere’nin en saygın yazarları arasında anılan Ian McEwan, romanlarında insan ruhunun kavşakları üzerine versiyonlar geliştirir. Türkiye’de son çevrilen romanı "Amsterdam’da Düello"nun özgün adı sadece Amsterdam olmasına rağmen yayınevi düello eklemesi yapmayı uygun görmüş. Bu tür eklemeler ne kadar rahatsız edici olsalar da, bu romandaki temel durumu açık ettiği için daha ilgi çekici olduğunu kabul etmek zorunda kaldım. 
     
Sinemada McEwan      Ian McEwan’ın bundan on yıl önce çıkan iki önemli romanı "Suçsuz" ve "Yabancı Kucak", filme de alındı ama nedense bu filmler "çok güzel" sınıflaması içinde yer alamadılar. McEwan benim öyle bayıldığım bir yazar değil, "benim tarzım değil" gibi genel geçer bir açıklamayla yetinebilirim ama yapmayıp ileri gitmeyi düşünüyorum. 
     
Booker ödüllü roman      1998’de Booker ödülü alan "Amsterdam’da Düello", Molly adlı restoran eleştirmeni, fotoğrafçı bir kadının cenaze töreniyle açılıyor. Daha önce onun sevgilisi olmuş İngiltere’nin en başarılı bestecisi Clive ile saygın bir gazetenin yayın yönetmeni Vernon birbirleriyle arkadaşlar da. Molly hastalığının son döneminde kendi kimliğini hatırlatmayacak bir görünüme bürünmüş, eşyaların adını unutup, kırıcı olmaya başlayıp, etrafını canından bezdirmiş. Bu iki dost da bu başkalaşımı seyrettikleri için, kendi ölümleri için bir anlaşma yapmaya karar verirler. "Ağır bir hastalığa yakalanıp yanlışlar yapmaya başladıklarında, akıllarını kullanamayacakları hale düştüklerinde, kim olduklarını unuttuklarında ölümlerine yardımcı olacak birinin varlığını bilmenin iyi geleceğini" düşünürler ve bu yardımı birbirlerinden isterler. İkisi de İngiltere’nin kaymak tabakasına mensuptur, yani yaptıkları ettikleri toplumda yankı bulan kişiliklerdir. İşte bu anlaşmadan sonra, ikisi arasındaki ilişkide eleştirel boyut önem kazanmaya başlar. Her biri bir diğerinin yaptıklarından sorumlu olur. Eninde sonunda arkadaşının artık aklını kullanamadığını düşünmeye hakkı vardır çünkü. Böyle bir zeminin üstüne Ian McEwan polisiyeyi yerleştirir. Önemli bir adamın uygunsuz çekilmiş fotoğrafları, bir tecavüzcünün varlığı, iki dostun kendi içlerinde köşeye sıkışmış varlıkları polisiye bir kurgunun içinde erir. 
     
"Beter olun"      McEwan, eğildiği cesur alanlarda okura sadece "beter olun"u bırakır. Empatiye yer bırakmaz. Bu soğukkanlı tutum olarak da okunabilir. Ama ben bu tarzı, okuyucunun etine tırnak geçirmeyen bir mesafeyi IanMc Ewan özelinde "yetersizlik" olarak tarif ediyorum. Bir de siz okuyun, belki de benim bu adama karşı huysuzluğum tutmuştur. 
     


 SANAT 










</TEXT>
</DOC>
