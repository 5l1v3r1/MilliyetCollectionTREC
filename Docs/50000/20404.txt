<DOC>
<DOCNO> 20404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur22.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bankalarda batan paraları hızla geri almayı hedefliyoruz" 
</HEADLINE>
<TEXT>

     Türk bankacılık mevzuatını AB uygulamalarına paralel ve uluslararası standartlarda bir yapıya kavuşturmak amacıyla köklü değişiklikler öngören Bankalar Yasasında Değişiklik Yapan Tasarı, TBMM Plan ve Bütçe Komisyonu'nda görüşülmeye başlandı. 
     Tasarı ile ilgili komisyona bilgi veren Devlet Bakanı Kemal Derviş, bankaların denetim ve gözetiminde etkinliğin artırılması amacıyla iki yıl önce Bankacılık Düzenleme ve Denetleme Kurumu'nun oluşturulduğunu anımsattı. Bankacılık sektörüne ilişkin sorunların çözümünün, hükümetçe uygulanan ekonomik programın başarıya ulaşması bakımından son derece önemli olduğunu vurgulayan Derviş, bu çerçevede öncelikle Tasarruf Mevduatı Sigorta Fonu bünyesinde bulunan bankaların çok hızlı bir şekilde rehabilite edilmesi ve satılması gerektiğine işaret etti. 
     Devlet Bakanı Derviş, bankacılık sistemindeki donuk krediler sorununun çözülebilmesi amacıyla bankalarca ayrılacak karşılıklara ilişkin usul ve esasları belirleme yetkisinin Bankacılık Düzenleme ve Denetleme Kurulu'na verildiğini anımsattı. Avrupa Birliği düzenlemelerinde bankaların uluslararası sektörlere iştirak suretiyle yatırım yapmalarının ayrıca sınırlamaya tabi tutulduğunu vurgulayan Derviş, ''Bu çerçevede kanuna eklenen hüküm ile genel kredi sınırlarına ilişkin hükümler saklı kalmak üzere, bankaların mali kurumlar dışındaki ortaklıklara yapabilecekleri iştirak yatırımları için özel bir sınırlama getirilmekte, bu sınırlara uyum sağlanması için bankalara 31 Aralık 2009 tarihine kadar geçiş süresi verilmektedir'' dedi. 
     Kemal Derviş, bankacılık alanında ortaya çıkan hukuki uyuşmazlıkların doğru ve hızlı bir şekilde karara bağlanabilmesi için bankacılık ve finans alanında uzmanlaşmış mahkemelere ihtiyaç duyulduğunu belirtti. 
     Bankalar yasasının, Tasarruf Mevduat Sigorta Fonu'na devredilen bankaların rehabilitasyonu sırasında maliyetlerini en aza indirilmesini sağlayacak hükümlerle donatıldığını bildiren Derviş şöyle konuştu 
     ''Bu hükümlerin başında da Fon bünyesinde bulunan bankaların kötü aktiflerinin Fon tarafından devralınması ve fon alacağı haline gelen bu alacakların da Amme Alacaklarının Tahsil Usulü Hakkındaki Kanun hükümlerine göre tahsil edilmesine ilişkin düzenleme gelmektedir. Bu düzenleme özellikle, hakim hissedarlıklarını kötüye kullanarak banka kaynaklarını kendi çıkarları için kullanan banka sahip ve yöneticilerinin bankadan aldıkları tutarları hızla geri alabilme açısından çok önemli olmaktadır. Ancak bu hüküm uygulamada birçok ihtilaf yaratacak ve gereken etkinliği sağlayamayacak şekilde düzenlenmiştir.'' 
     Derviş, tasarı ile banka kaynaklarını yasalara aykırı bir şekilde kullananlardan bu paraları hızlı bir şekilde tahsil edilmesini ve kamu vicdanını rahatsız eden bu durumun bir an önce sonuçlandırılmasının amaçlandığını bildirdi. 







</TEXT>
</DOC>
