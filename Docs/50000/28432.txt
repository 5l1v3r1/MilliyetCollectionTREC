<DOC>
<DOCNO> 28432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/son/sondun07.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa, Ortodokslardan özür diledi.. 
</HEADLINE>
<TEXT>

     Papa İkinci Jean Paul, Ortodokslardan ''uzak ve yakın geçmişte işlenen hatalar'' için özür diledi. 
     Beş günlük ziyaret için bugün Ukrayna'nın başkenti Kiev'e gelen Papa, havaalanında yaptığı konuşmada, ''Yakın ve uzak geçmişte Ortodokslara karşı yapılan hatalardan ötürü özür dilerim. Biz Katolikler de uğradığımız haksızlıkları bağışlıyoruz'' dedi. 
     Papa, ''Kalbimin derinlerinden gelen dileğim odur ki, geçmişin hataları bir daha tekrarlanmasın'' diye konuştu. 
     Papa, kendini ''barış ve kardeşlik elçisi'' olarak tanımladığı konuşmasında, ''Katolik kilisesine bağlı olmayanlar dahil, herkes tarafından dostça karşılanacağını umduğunu'' vurguladı. Ukraynalıların çoğu tarafından ruhani otoritesi tanınan Moskova Ortodoks Patrikliği, Papa'nın ziyaretine karşı çıktığını açıklamıştı. Ortodokslar, Katolik kilisesini inançlarını yaymak için aşırı çaba harcamak ve Ortodoks memleketlerinde yayılmacı politika izlemekle suçluyor. 
     
     







</TEXT>
</DOC>
