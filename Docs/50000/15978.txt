<DOC>
<DOCNO> 15978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/ekonomi/eko06.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık pozisyonlar için süre istediler 
</HEADLINE>
<TEXT>

TÜSİAD, bankaların elindeki kağıtların dövize endeksli bonolarla değiştirilmesini ve açık pozisyonların kapatılması için 18 ay süre tanınmasını istedi 
     EKONOMİ SERVİSİ 

     TÜSİAD Başkanı Özilhan, piyasaları ikna edecek programın çerçevesine kısa vade açısından bakıldığında, en kritik meselenin finansman, üretim ve ihracat üçlüsünü birarada düşünerek piyasaları kısa vadede harekete geçirecek uygulamaları hemen başlatmak olduğunu ifade etti. 
     TÜSİAD’ın krizin çözümüne ilişkin önerilerinde bankacılık sistemi ilk sırayı aldı. Derneğin bankacılık çalışma grubu tarafından hazırlanan raporda özel bankaların ellerindeki bonolar için dövizli veya dövize endeksli bonolarla swap değişim yapılması ve açık poziyonların kapatılması için 12 ila 18 aya yayılan yumuşak bir geçiş süresi tanınması istendi. 
     Raporda ayrıca, "Açık pozisyonun var olamayacağı bir ortamda TL pasiflerle TL aktiflerin fonlanabilmesi için kısa bir zaman diliminde stopaj, disponilite ve munzam karşılık maliyetleri aşağı çekilmelidir" denildi. Mevduat garantisinin kriz süresince uygulanmaya devam etmesi, ancak sektörde güvenin sağlanmasıyla kademeli olarak azaltılması önerildi. 
     TÜSİAD’ın YİK’de dağıtılan vergisel önlemler taslağında da Geçici Vergi’nin altı aylık iki döneme veya dörder aylık üç döneme göre düzenlenmesi, yatırım indirimi stopaj oranının indirilmesi, Banka ve Sigorta Muameleleri Vergisi BSMV ile KDV’nin birbirinden indirilmesinin sağlanması gerektiği, mevduat faizleri üzerindeki stopajların vadeli hesapların vadelerine göre azalan oranlarda uygulanması ve kredi sözleşmelerinde Damga Vergisi’nin yüzde 0 sıfır olarak uygulanması istendi. Ayrıca bankacılık sisteminde vergi kimlik numarası uygulamasına geçilmesi ve Kaynak Kullanımı Destekleme Fonu primlerinin düşürülmesi talep edildi. 
     13 maddelik öncelikler listesinde de 12 Eylül dönemi işlemlerine karşı Anayasa yargısı yolunun açılması, ölüm cezasının sadece savaş hali gibi dönemlerde uygulanması, imam hatip sayısının sınırlandırılarak kız öğrenci alınmaması gibi öneriler yer aldı. Yasama sorumluluğu ve milletvekili dokunulmazlığının yeniden düzenlenmesi de istenirken, Milli Güvenlik Kurulu’nun yetkilerinin sınırlandırılmasının da mümkün olduğu belirtildi. 
     


 EKONOMİ 























</TEXT>
</DOC>
