<DOC>
<DOCNO> 14989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/son/sontur04.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
LES'e başvurular için son gün 
</HEADLINE>
<TEXT>

     Lisansüstü Eğitimi Giriş Sınavı LES için 26 Mart'ta başlayan başvurular, bugün mesai saati bitiminde sona erecek. 
     LES'e, lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumdakiler girebilecek. Yabancı uyruklu öğrenciler de sınava katılabilecek. 
     Sınav başvuru evrakı, üniversite rektörlüklerinden alınacak. Sınava başvurmak isteyen adaylardan, bir lisans programından mezun olabilecek durumda bulunanlar kendi üniversitelerinden, mezun adaylar ise herhangi bir üniversiteden başvuru evrakını, 2 milyon lira karşılığında temin edecekler. 
     Adaylar, kurallara uygun olarak dolduracakları başvuru belgelerini, 17 milyon 500 bin lira sınav ücretini yatırdıklarını gösteren Banka Belgesi ÖSYM Kuponu ile teslim edecekler. Başvuru belgelerini, mezun olabilecek durumda bulunanlar kendi üniversitelerine, mezun olanlar ise herhangi bir üniversiteye onaylatarak teslim edecekler. 
     LES, 20 Mayıs Pazar günü, üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İçel, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak ile Lefkoşa'da gerçekleştirilecek. 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde LES sonuçlarını kullanacak. Adayların LES'ten, başvurdukları lisansüstü programın puan türünde en az 45 puan almaları gerekiyor. Yükseköğretim kurumları, lisansüstü programlarına öğrenci seçiminde LES puanının, yüzde 50'den az olmamak koşuluyla, ne kadar ağırlıkla değerlendirmeye alınacağını adaylara duyuracaklar. Yükseköğretim kurumları, seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına gönderilecek adayların seçme ve yerleştirme işlemlerinde LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar kullanılacak. 




</TEXT>
</DOC>
