<DOC>
<DOCNO> 20669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/yazar/sazak.html </URL>
<DATE> 2001/05/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tecritte ölüm 
</HEADLINE>
<TEXT>

     Terörle Mücadele Yasası'nın 16'ıncı maddesinde yapılan değişiklik de F tipi cezaevlerinde sürdürülen ölüm oruçlarını sona erdiremedi. 
     200'üncü günün aşıldığı eylemlerde ölen tutuklu ve hükümlü sayısı 22'yi buldu. Adalet Bakanlığı'nın - uygulamada sürdürdüğü - katı tutum değişmedikçe, "tecrit"te ölenlerin sayısı daha da artacak. Zorla müdahalenin de çözüm olmadığı gözleniyor. 
     Sorun nasıl aşılacak 
     Türkiye, bu "insanlık ayıbı"ndan nasıl kurtulacak 
     İstanbul Barosu Başkanı Yücel Sayman, tarafları bir uzlaşma noktasında buluşturabilmek için aylardır iyiniyetle uğraşıyor Tünel'deki basın söyleşisinde, hükümetin "iyileştirici" diye takdim ettiği yasaları yorumladı. Değişikliğe göre F tipi cezaevlerindeki hükümlüler "işledikleri suçlara, kurumdaki davranışlara, ilgi ve yeteneklerine göre gruplandırılarak" güvenlik bakımından tehlike yaratmadığı ölçüde bazı etkinliklere katılabileceklerdi. Yasa bunları, eğitim, spor, meslek kazandırma ve işyurdu çalışmaları olarak düzenliyordu. 
     Yücel Sayman bu uygulamanın, çağdaş ceza infaz sistemi açısından sakıncalarını sayarken, tartışmanın temelindeki "oda" sisteminin ve "tecrit"in kaldırılmağını, tersine meşrulaştırıldığını savundu. Çünkü, tutuklular sonuçta 3 kişilik odalarda kalsalar bile, gün içinde en az 8 saat kapıların açılmasının ve bu sürenin zorlama olmaksızın "ortak alanlar"da geçirilmesinin Avrupa ve ABD cezaevlerinde de başvurulan çağdaş yöntem olduğunu belirtti. Sayman, 250 - 300 kişilik ortak alanlar yerine 15 - 20 kişilik salonların sorunu çözebileceğini ve F tipi cezaevlerinde mimari açıdan böyle bir düzenlemenin mümkün olduğunu söyledi. 
     Sayman'a göre "yüksek güvenlikli" olan F tipinde mahkumların her anı "kameralar"la tespit edildiği için koğuş sisteminin sakıncaları ortadan kalkıyor. 
     Özetle... Baro, tecrit ve izolasyon gerekçesiyle TMY 16 değişikliğini yetersiz buluyor. 
     İşkence ve kötü mualemeleyi izleme kurullarının nasıl işleyeceğini ise zaman gösterecek. 
     Mevzuat tartışması bir yana çözümsüzlük yeni ölümleri gündeme getiriyor. Müthiş bir haksızlık da şu halen Kandıra'da yatan 59 kişi af kapsamına girdikleri halde tahliyelerine 5 gün kala Ümraniye cezaevinde yapılan operasyon kapsamında yargılanıyorlar. Aralarında ölüm orucunda olanlar var. Dava uzadıkça ölüme sürükleniyorlar. 
     Yücel Sayman'ın açıklamaları sırasında avukat Mihriban Hanım'ın Edirne F tipinde avukatların başına gelenlerle ilgili sözleri ise dehşet vericiydi. Bayan avukatlar cinsel organlarına kadar aranıp, cezaevine öyle alınıyormuş. Özel günlerindeki pedlerine ise bomba diye el konuyormuş 
     Türkiye AB yolunda ilerliyor, öyle mi 
     Hadi canım sizde... 
     DÜZELTME Dün DSP'ye dönüş hazırlığı yaptığından söz ettiğimiz milletvekili Ersin Gök'tür. Mustafa Düz, Adalet Komsiyonu'nda affa karşı çıkarak istifa etmiştir. Düzeltir, özür dileriz. 
     
     







Sendikal popülizm 


Manda olunca 


SAVCI ŞAVK'ın hatası affedilemez 


Deniz bitti 


Siyaset sahnesi sürprizlere mi gebe .. 


Uzlaşma kültürü 


Kolej zamları 


Elbet karışırlar... 


Hakkın yolu 


Türkiye'nin enerji plansızlığı 


Costa Gavras gibi... 


Tecritte ölüm 


Tam bağımsız Üst Kurullar 


Vekalet yazılı olmalı 


Hukuk ve guguk 


Manolya operasyonu 


</TEXT>
</DOC>
