<DOC>
<DOCNO> 14456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur12.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme İdaresi Başkanına, Telekom yolsuzluğu davasında beraat 
</HEADLINE>
<TEXT>

     Türk Telekomünikasyon A.Ş'ye jeneratör alındığı dönemde yönetim kurulu üyeleri olan Özelleştirme İdaresi Başkanı Uğur Bayar ile Gümrük Müsteşarı Nevzat Saygılıoğlu'nun da aralarında bulunduğu 20 kişi, ''görevlerini ihmal ettikleri ve kötüye kullandıkları'' iddiasıyla yargılandıkları davada beraat etti. 
     Ankara 2. Ağır Ceza Mahkemesi'nde görülen davanın bugünkü karar duruşmasına, sanıklar Şevki Develioğlu ve Mehmet Taşaltın ile sanık avukatları Hasan Bıyıklı, Aysel Gür ve Emre İncula ile müdahil Türk Telekom avukatı Mustafa Köksal katıldı. 
     Esas hakkındaki iddiaları sorulan Avukat Köksal, eski beyanlarını tekrarladığını belirterek, sanıkların cezalandırılmasını istedi. Cumhuriyet Savcısı Şemsettin Yeşil, esas hakkındaki mütalaasında, Türk Telekomünikasyon A.Ş'ye jeneratör alımı ihalelerinde, ''rekabet ortamı yaratılmadığı, ihalelerin 'acil' olduğu şeklinde üst makamlara verilen raporların gerçeği yansıtmadığı ve ilansız ihale yapıldığı'' iddiasıyla sanıklar hakkında dava açıldığını hatırlattı. 
     Savcı Yeşil, toplanan delillere ve bilirkişi raporundaki açıklamalara göre, sanıkların jeneratör alımını PTT Alım-Satım Yönetmeliği'nin 7 1. maddesine göre gerçekleştirdiklerini ifade ederek, sanıkların ''görevi ihmal ve kötüye kullanma'' suçlarını işlediklerine dair ''yeterli delil bulunmadığından'' beraatlerine karar verilmesini talep etti. 
     Sanık avukatları, esas hakkındaki savunmalarında, savcının görüşüne katıldıklarını kaydettiler. Verilen kısa bir aradan sonra kararı açıklayan Mahkeme Başkanı Nuri Yılmaz, sanıkların jeneratör ve yedek parça alımlarını PTT Alım-Satım Yönetmeliği'nin 7 1. maddesindeki yetkilere dayanarak gerçekleştirdiklerini, yasa ve genel uygulamalara uygun davrandıklarını belirterek, beraatlerine karar verildiğini bildirdi. 
     İddianamede, Uğur Bayar, Nevzat Saygılıoğlu, Mehmet Cengiz Bulut, Süreyya Yücel Özden, kurumun eski Yönetim Kurulu Üyesi ve Hazine Müsteşar Yardımcısı Ayşe Dönmezer, eski Genel Müdürü ve Yönetim Kurulu Başkan Vekili Atilla Sezgin, eski genel müdür yardımcıları ve yönetim kurulu üyeleri Şevki Develioğlu, Cengiz Anık, Murat Emin Akata, Mehmet Taşaltın ve Hüseyin Münip Dinçer ile eski yönetim kurulu üyeleri Salih Ercüment Türktan ve Murat Kural'ın da, TKC'nın ''görevi ihmal etmek'' fiilini içeren 230. maddesi uyarınca 3'er aydan 1'er yıla kadar hapisleri talep ediliyordu. 




</TEXT>
</DOC>
