<DOC>
<DOCNO> 34787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur06.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçi Arınç "Karar üzücü ama bundan sonra biz başarılı oluruz" 
</HEADLINE>
<TEXT>

     Manisa Bağımsız Milletvekili Bülent Arınç, Avrupa İnsan Hakları Mahkemesi'nin AİHM kapatılan RP hakkındaki kararının gerekçesinin ''Hukuka aykırı bulduğunu'' söyledi. 
     Arınç, yaptığı açıklamada, kararı üzüntüyle karşıladığını dile getirerek, şunları kaydetti 
     ''Kararın gerekçesini de hukuka aykırı buluyorum. Kararda açıklanan hususlar gerçekleşmemiştir. Çünkü RP'li yöneticilerin yaptıkları iddia edilen konuşmalar Türkiye'de dava konusu olmamış, bukişiler söz ya da davranışlarından dolayı yargılanmamış ve hüküm giymemişlerdir. 
     Kapatmadan sonra, Sayın Erbakan'ın sözleriyle ilgili açılan davalardan bazıları beraat, bazıları da takipsizlikle sonuçlanmıştır. Yargı konusu olmayan ve hükme bağlanmayan eylemlerden dolayı kişilerin ve partinin sorumlu tutulması mümkün değildir.'' 
     Arınç, ''Mahkemenin bugüne kadar verdiği kararlar ve içtihatlarına bakarak bugün verilen kararın açıkça bir çelişki teşkil ettiğini söyleyebilirim'' dedi. 
     AİHM'nin Türkiye Birleşik Komünist Partisi, Sosyalist Parti ve ÖZDEP hakkında verilen kararlarını anımsatan Arınç, şöyle konuştu 
     ''Aynı gerekçelerin RP kararında kabul edilmemesi, AİHM'ye olan güveni sarsmaktadır. Anlaşılıyor ki, Türkiye'de FP ile ilgili dava devam ederken AİHM'de verilecek kararın geciktirilerek açıklanması olaya siyasi bir boyut katmakta ve Türkiye'ye özgü bir karar verildiğini ortaya koymaktadır. Mahkeme, uluslararası normlardan ayrılarak sadece Türkiye'ye özgü bir karar vermektedir. Bu da dikkat çekici bir durumdur.'' 
     Siyasi yelpazeyi etkiler 
     Bülent Arınç, AİHM'nin kararının Türkiye'deki siyasi yelpazede yaratacağı etkilere ilişkin soruya ise şu yanıtı verdi 
     ''Siyasi yelpazeyi etkiler. Karar kesinleşirse Türkiye'de bugüne kadar bu istikamete siyaset yapmış ve şimdi iki parti konumunda örgütlenmiş olan siyasi çizgi, bu karara uygun olarak yoluna devam edecektir. Açıkça söylemek gerekirse RP ve FP'nin devam olduğunu ifade eden Saadet Partisi ile Türkiye'nin partisi olmayı isteyen FP'nin deneyim ve birikimlerinden istifade edeceğini, toplumun ihtiyaçlarını kucaklayacağını dile getiren yeni parti de halkın gözü önünde olacaktır. Bence, başarılı olacak partinin de bu yeni parti olacağını ortaya koyacaktır.'' 







</TEXT>
</DOC>
