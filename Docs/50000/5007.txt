<DOC>
<DOCNO> 5007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sonspo04.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş halka arz reklamcısını belirledi 
</HEADLINE>
<TEXT>

     Beşiktaş Futbol Yatırımları A.Ş'nin halka arz çalışmalarını yürütecek reklam ve halkla ilişkiler şirketleri belirlendi. 
     Beşiktaş Futbol Yatırımları Başkanı Serdar Bilgili yaptığı yazılı açıklamada, Beşiktaş'ı Avrupa'nın en değerli ilk 5 kulübünden biri yapmak amacıyla başlatılan halka arz projesinin, İş Yatırım'ın konsorsiyum liderliğinde büyük bir özen ve dikkatle yürütüldüğünü bildirdi. 
     Beşiktaş A futbol takımının haklarını BJK Derneği'nden devralarak halka açılacak olan, Beşiktaş Jimnastik Derneği'nin yüzde 99.9 oranında hisse ile sahibi olduğu Beşiktaş Futbol Yatırımları A.Ş.'nin kurumsal yapılanmasının tamamlanma aşamasına geldiğini belirten Bilgili, şöyle dedi 
     'Bu bağlamda, Beşiktaş Futbol Yatırımları A.Ş.'nin kurumsallaşma süreci ve halka arz projesi kapsamında profesyonel hizmet alacağı reklam ve PR ajanslarının seçimi amacıyla geçtiğimiz günlerde bir konkur düzenlenmiştir. 4 reklam ve 4 PR ajansının davet edildiği konkur sonucunda, Beşiktaş Futbol Yatırımları A.Ş.'nin halka arz reklam çalışmları için Q İletişim Hizmetleri, basın ve halkla ilişkiler çalışmaları için Ünite İletişim ve Tanıtım Hizmetleri görevlendirilmiştir.'' 




</TEXT>
</DOC>
