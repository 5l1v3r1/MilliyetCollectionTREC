<DOC>
<DOCNO> 11849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/son/sontur14.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da delegeler yine "Ertan Gönen" dedi 
</HEADLINE>
<TEXT>

     Kızılay 2. Olağanüstü Kongresi'nde seçimi Kızılay Genel Başkanı Ertan Gönen'in listesi kazandı. 
     SSK Genel Müdürlüğü Toplantı Salonu'nda sabah yoğun güvenlik önlemleri içinde başlayan olağanüstü kongrede, muhalif grup ile genel merkez delegeleri arasında arbede yaşandı. Daha sonra seçim yapılmadan oluşturulduğu iddia edilen Divan Başkanlığı'na Kırıkkale Şube Başkanı Ümit Nuri Kocaballı getirildi. Tartışmalar sonucu polislerin güvenlik kordonu içinde delegeler oy kullandılar. 
     Kongrede, 278 delege oy kullandı. Oylama sonucu Ertan Gönen 152, Yusuf Topçu 124 oy aldı. Oy dağılımının açıklanmasının ardından muhalif grubun başkanı Yusuf Topçu, Ertan Gönen'in yanına gelerek, tebrik etti. 
     ''En büyük başkan bizim başkan'' sloganları arasında kürsüye gelen Ertan Gönen, bir teşekkür konuşması yaptı. Kongrenin Türk milletine hayırlı olmasını dileyen Gönen, Kızılay'ın uzun süredir sıkıntılı günler yaşadığını, bundan sonra tüm delegelerin birbirine kenetlenmesi gerektiğini söyledi. 
     Demokrasilerde bu kongredeki gibi birtakım istenmeyen olayların yaşanabileceğini belirten Gönen, ''Türk Kızılay'ı hep iyi günlere layıktır. Birbirimizi seveceğiz, Kızılay'a sahip çıkacağız'' diye konuştu. 




</TEXT>
</DOC>
