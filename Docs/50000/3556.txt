<DOC>
<DOCNO> 3556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sonspo06.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın ödülü bürokrasiye takıldı 
</HEADLINE>
<TEXT>

     Galatasaraylı yöneticiler, ödül yönetmeliği gereği UEFA ve Süper Kupa'yı kazanması nedeniyle hak edilen 112 bin 995 adet Cumhuriyet Altını karşılığındaki çeki almak üzere geldiği Devlet Bakanlığı'nda bekliyor. 
     2340 adeti futbolculara, 655 adeti antrenörlere, 110 bin adeti de kulübün payına düşen toplam 112 bin 995 Cumhuriyet altınının değerinin belirlenmesiyle ilgili olarak darphaneye gönderilen yazının cevabının beklenmesi nedeniyle, Süren ve Cansun henüz çeki alamadılar. 
     Galatasaray'a ödenecek parayla ilgili onay çıkmasına rağmen Hazine, Merkez Bankası, Maliye, Gençlik ve Spordan Sorumlu Devlet Bakanlığı arasındaki resmi prosedürler nedeniyle, bakanlık makamına saat 11.30'da gelen sarı-kırmızılı yöneticiler, söz konusu çeki teslim alamadı. Saat 17.30'a kadar beklenecek ve aktarımın yapılamaması durumunda ödeme yarına kalabilecek. 
     Maliye Bakanlığı'nın onay verdiği, hazinenin de aktarım işlemini başlattığı paranın, hangi fona aktarılacağı konusundaki prosedürler üzerine bekleme sürüyor. 




</TEXT>
</DOC>
