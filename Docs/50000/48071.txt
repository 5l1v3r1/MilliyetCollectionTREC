<DOC>
<DOCNO> 48071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/21/son/sonspo06.html </URL>
<DATE> 2001/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin "Yarın yeniden dalıp rekoru kıracağım" 
</HEADLINE>
<TEXT>

     ''Desteksiz Sabit Ağırlıkla Serbest Dalış'' kategorisinde 40 metre derinliğe inerek, ilk bayan dünya rekortmeni olmayı deneyen, fakat yukarı çıkarken ipe 2 kez değdiği için rekoru, hakemlerce ''geçersiz'' sayılan Yasemin Dalkılıç, yarın yeniden deneme yapacağını ve rekoru kıracağına inandığını söyledi. 
     Yasemin Dalkılıç, gazetecilere yaptığı açıklamada, refleks olarak ipe 2. kez değdiğini ve ''kural hatası'' yaptığını kabul ederek, ''Fiziksel destek almamıştım, ama yine de rekor geçerli sayılmadı'' dedi. Daha önce aynı derinliğe, antreman dalışlarında 3 kez ulaştığını belirten Dalkılıç, ''Bu rekoru yarın mutlaka kıracağım'' dedi. 
     Yüzey hakemi Erman Akarsu ise video görüntülerini, Rus dip hakemi Arthur Zanoga ile izlediğini ve Dalkılıç'ın, ipe 1 kez değmesi gerekirken 2 kez değdiğinin belirlendiğini ifade ederek, ''Kural hatası nedeniyle, rekor geçerli sayılmadı'' dedi. Akarsu, yarın Dalkılıç'ın yeniden dalacağını ve deneme sırasında yeniden görev yapacaklarını sözlerine ekledi. 
     Öte yandan Dalkılıç'ın Kübalı antrenörü Rubi Castineyra tarafından çalıştırılan Jamaikalı David Lee, Dalkılıç'ın daveti üzerine ''Desteksiz sabit ağırlıklı sabit dalış'' erkekler dünya rekorunu 47 metreye geliştirdi. Daha önce bu rekorun 45 metreyle kendisine ait olduğunu, daha sonra İsrailli ve Güney Afrikalı 2 kişinin rekoru 46 metreye geliştirdiğini ifade eden Lee, 27 Ekim tarihinde de rekoru 50 metreye geliştirmek için yine İstanköy Kos Adası yakınında dalacağını kaydetti. 
     Öte yandan adadaki 3 belediyeden biri olan Irakliton Belediyesi'nin İkinci Başkanı Stergos Bilis, Yasemin Dalkılıç'ın kendi belediye sınırları içinde dalmasından memmniyet duyduklarını söyledi. 
     Dalkılıç ve ekibini adadaki iskelede karşılayan Bilis, Türk ve Yunanlılar'ın ''2 dost ulus'' olduğunu, dostluktan rahatsız olanların aralarına ''nifak sokmaya'' çalıştığını söyledi. 
     Dalkılıç'ın denemesinin sevindirici olduğunu ve girişimin 2 ülke arasındaki dostluğu pekiştireceğini dile getiren Bilis, bu akşam sporcu, ekibini ve gazetecileri ağırlamak istediğini bildirdi. 
     






</TEXT>
</DOC>
