<DOC>
<DOCNO> 17649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun18.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Rehine olayında 1999 deklarasyonu'na uyun" 
</HEADLINE>
<TEXT>

     Rusya Dışişleri Bakanlığı, Swissotel'de rehin alma eylemine katılanlar cezalandırılırken, Başbakan Bülent Ecevit'in Kasım 1999'daki Moskova ziyareti sırasında dönemin Başbakanı Vladimir Putin ile imzaladığı ''Terörizmle Mücadelede İşbirliği Ortak Deklarasyonu''nun dikkate alınmasını istedi. 
     Bakanlık sözcüsü Aleksandır Yakovenko, eylemcilerin teslim olmalarından sonra yaptığı açıklamada, ''rehinelerin serbest kalmasından, teröristlerin ele geçirilmiş olmasından ve Türk yetkililerin kriz sırasında Türkiye'deki Rus diplomatik temsilcilikleriyle temas halinde bulunmalarından'' dolayı memnuniyet ifade etti. Yakovenko, ''bu suçluların cezalandırılması ve benzer suçların yinelenmemesine yönelik caydırıcı olunabilmesi çerçevesinde, deklarasyonun gereklerinin uygulanması gerektiğini'' söyledi. 
     Toplam 1,5 sayfalık deklarasyonun en önemli maddelerinden birinde,''Teröristlere, sığınma hakkı veya üslenme, eğitim kampları kurma, silah ve askeri mühimmat nakletme, para toplama, tedavi, dinlenme, örgütlenme ve propaganda faaliyetlerinde bulunma dahil, hiçbir yerde terörist amaçlar için yabancı bir ülke topraklarını kullanma olanağı verilmemelidir'' ifadesi yer alıyor. 
     Türkiye de bu deklarasyonun Rusya tarafından gereği gibi uygulanmadığını belirtiyor. Terör örgütü PKK'nın Moskova'da bulunan ''Kürt Evi'' adındaki üssü ve Yaroslavl'daki kampı ile Moskova yakınlarında ve ülkenin diğer bölgelerinde çeşitli faaliyet alanlarının, deklarasyona karşın hala varlıklarını sürdürdüğü dikkat çekiyor. 




</TEXT>
</DOC>
