<DOC>
<DOCNO> 17643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun12.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Manş'ta gemi kazası...110 ton petrol denize sızdı 
</HEADLINE>
<TEXT>

     Manş Denizi'nde Fransız balıkçı teknesiyle Malta bandıralı bir tankerin çarpışması sonucu meydana gelen kaza çevre kirliliğine yol açtı. 
     İngiliz sahil güvenlik birimlerinden yapılan açıklamada, Dover limanının 2 kilometre açığında meydana gelen kazanın ardından, Afrika'ya giden Malta bandıralı St. Jacques II adlı petrol tankerinin gövdesinde açılan delikten denize petrol sızdığı belirtildi. Açıklamada, tankerde 26 kişilik mürettebat bulunduğu ve taşıdığı 26 bin ton petrolün başka bir tankere nakledilmesi sırasında 110 tonunun denize aktığı kaydedildi. Sızıntının durdurulduğu ve denize yayılan petrolün dağılmakta olduğu belirtilen açıklamada, durumun denizden ve havadan izlendiği bildirildi. Kazada hasar alan tankerin Dover limanına çekildiği, Fransız balıkçı teknesindeki balıkçıların sağlık durumunun iyi olduğu ve teknede hasar olmadığı belirtildi. 




</TEXT>
</DOC>
