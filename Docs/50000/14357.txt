<DOC>
<DOCNO> 14357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/spor/ygsuru.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi maçlardan 
</HEADLINE>
<TEXT>

     ÖMER ÜRÜNDÜL 

     Galatasaray bu gece Ali Sami Yen’de yine tarihi maçlarından birisine çıkıyor. Yıldızlar topluluğu Real Madrid çok büyük bir firma. Ayrıca geçen senenin Şampiyonlar Ligi şampiyonu. Kolektif uyumu oturmuş, yetenekli ve yaratıcı özellikli futbolculardan kurulu bir takım. 
     Genelde 4-3-3 sistemi ile oynuyorlar. İleride Morientes ile Raul birbirlerine yakın yer değiştiren çift santrfor rolündeler. Sol kanadı orta sahada McManaman ve defans kulvarından Roberto Carlos kullanıyor. Figo sağ kulvara işlerlik kazandırırken, tehlikeli ve etkili içe katedişler yapıyor. Rakip defansların dikkatini dağıtmak için de zaman zaman kısa sürelerle sol tarafa geçiyor. Real Madrid hücum zenginliğine sahip bir takım. Etkili kanat bindirmeleri, çok yönlü orta saha çeşitlemeleri yapıyorlar. Ataklar plan, program dahilinde. Yetenekli golcülerin aynı zamanda asist özellikleri de var. Bir önemli silahları da duran toplar. En büyük saha içi rahatsızlıkları ise dörtlü defans blokunun arkalarına kolay adam kaçırmaları. 
     Galatasaray’ın bu geceki en büyük kozu böyle kritik maçlarda her zaman gündeme gelen takım ruhudur. Hücum planlarında bilhassa Real Madrid defansının ortasını çabuk verkaçlar ve zamanlamalı toplarla zorlamak gerekir. Tabii ki İspanyol ekibi takım oyunu oynuyor. Ofansif güçleri de yüksek. Bunun için alan savunmasını iyi uygulamak gerekir. İleride kaybedilen toplardan sonra ilk preste başarı sağlanamazsa geriye çok çabuk dönülmelidir. Defans orta saha bütünleşmesi hiç kopmamalıdır. Bir önemli nokta da Figo’nun özelliklerine göre tedbir almaktır. Portekizli yıldız topla süratli dripling halindeyken birden fren yapıp tekrar çabuklaşıyor. Fren yaptığı anlarda kendisine yaklaşmamak lazım. Ayrıca aldatıcı feyklerine de gereksiz hamlelerle cevap verilmemelidir. 
     Galatasaray’a başarılar. 
     


 SPOR 




























</TEXT>
</DOC>
