<DOC>
<DOCNO> 2238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/siyaset/siy04.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan Erbakan siyasete dönsün 
</HEADLINE>
<TEXT>

Kutan Erbakan gibi bir insanın siyaset dışında olmasını kimse kabul edemez 
     ABDULLAH KARAKUŞ Şanlıurfa 

     Necmettin Erbakan’ın kurmaylarından Oğuzhan Asiltürk, Şanlıurfa il kongresinde yenilikçileri eleştirerek "Davaya sahip çıkanlar batılın değil, hakkın üstün olmasını isteyen insanlardan oluşur. Bizim davamızda verirsen yücelirsin, istersen aşağıya düşersin" dedi. 
     Yenilikçi olduğu için görevden alınan Şanlıurfa İl Başkanı Servet İzol’un yerine genel merkez tarafından atanan Baki Özmen seçilirken Asıltürk davalarında mücadelenin ancak vermekle olacağını kaydetti. Asiltürk şöyle dedi "Birtakım talepler olursa onlar elimizin dışıyla itilmelidir. Biz bugünlere zehirle pişmiş aşı yiyerek geldik. Bu davadan vazgeçmeyeceğiz. İnandığımız gibi yaşamaya devam edebilmek için bedel ödemeye de hazırız." 
     Genel Başkan Recai Kutan da dün Balıklı Göl’ü ziyaretinde, Necmettin Erbakan’ın siyasete dönmesini isteyerek "Erbakan’ın FP’nin başına geçip geçmeyeceğini şu anda bilemem, ancak Erbakan gibi yetişmiş müstesna isimlerden birinin siyaset dışında olmasını kimsenin kabul edeceğini zannetmiyorum" dedi. 
     Kutan "Hukuki bir imkan çıktığı takdirde Erbakan’ın Türk siyaset çalışmalarında yerini almasını canı gönülden herkes talep ediyor. Ben de canı gönülden talep ediyorum" diye konuştu. 
     


 SİYASET 









</TEXT>
</DOC>
