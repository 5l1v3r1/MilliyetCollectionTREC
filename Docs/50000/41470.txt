<DOC>
<DOCNO> 41470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/ekonomi/aeko.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye iyi bir deney olacak’ 
</HEADLINE>
<TEXT>

New York Merkez Bankası Başkan Yardımcısı Kuttner, Türkiye, enflasyon hedeflemesinde tek örnek olacak’dedi 
     SEÇKİN ÜREY Ankara 

     ABD’nin 12 merkez bankasının en büyüğü New York Merkez Bankası’nın Başkan Yardımcısı Kenneth Kuttner, "Enflasyon hedeflemesinde Türk Merkez Bankası’nın yapacağı çalışmalar bütün dünyada dikkatle izlenecek bir deney olacak. Çünkü Türkiye bu konuda tek bir örnek oluşturuyor" dedi. 
     5. ODTÜ Uluslararası Ekonomi Konferansı’na katılan Kuttner, dünyada enflasyonu yüksek oranlardan indirme sürecindeyken enflasyon hedeflemesi modeline geçen bir ülke hatırlamadığını söyleyerek, "Yapılamaz veya başarılı olunamaz demek istemiyorum ama ortada rehber olarak alınabilecek bir örnek yok. Bu nedenle Türk Merkez Bankası bu konuda deyim yerindeyse keşfedilmemiş topraklarda seyrediyor. Bu da ne olacağı konusunda bir tahmin yürütmeyi zorlaştırıyor" diye konuştu. 
     Bankacılık sisteminde yaşanan aksaklıklar ve her şeye rağmen yüksek olan enflasyon oranının bu model için risk oluşturduğunu ifade eden Kuttner, "Umarım başarılı olunur. Bu dünyanın izleyeceği bir deney olacak" dedi. 
     
     Yabancılar çok acımasız 
     Kuttner, Türkiye’nin dalgalı kura geçmeye dış etkenler tarafından zorlandığını belirterek, "Çünkü çok acımasız ve hareketli bir uluslararası sermaye piyasasıyla ilişki içindeler" dedi. Türk ekonomi yönetiminin bazı kararları almaya yabancılar tarafından zorlandığını söyleyen Kuttner, Meksika, Doğu Asya ve birçok ülkede de aynı sürecin yaşandığını kaydetti. 
     Sermaye piyasalarının bu konuda çok acımasız olduğunu belirten Kuttner, "Bu ne yazık ki, uluslararası sermaye sistemininde yer almanın bir sonucu" dedi. 
     
Sizin bankada çalışmak isterdim’      Kuttner, ABD merkez bankacılarının Türkiye’yi araştırma birimlerinin aracılığıyla takip ettiğini dile getirerek, "Türkiye gibi bir ülkenin Merkez Bankası’nda çalışmak çok iyi bir tecrübe olurdu. Çünkü bizim Amerikan merkez bankalarında garanti olarak gördüğümüz birçok ekonomik gösterge burada yok. Türkiye Merkez Bankası’nda çalışmanın iyi bir tecrübe olacağından eminim" diye konuştu. Türk Merkez Bankası’nın bağımsızlığı konusunda zaman zaman soru işaretleri oluştuğunu belirten Kuttner, "Ama benim anladığım kadarıyla sizin merkez bankanız, organizasyon olarak Kanada Merkez Bankası’nı andırıyor. Bu da modern yapıya yakın bir organizasyon içinde olduklarını gösteriyor" dedi. 
     



 EKONOMİ 




















</TEXT>
</DOC>
