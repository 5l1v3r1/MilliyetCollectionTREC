<DOC>
<DOCNO> 39861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/son/sontur01.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'nın resepsiyonunda neler konuşuldu neler... 
</HEADLINE>
<TEXT>

     Genelkurmay Başkanı Orgeneral Hüseyin Kıvrıkoğlu, 30 Ağustos Zafer Bayramı ve Silahlı Kuvvetler Günü dolayısıyla Gazi Orduevi'nde bir resepsiyon verdi. 
     Resepsiyona katılan gazeteciler, komutanlarla ve diğer konuklarla çeşitli konularda sohbet olanağı buldular. 
     Kara Kuvvetleri Komutanı Orgeneral Hilmi Özkök, 30 Ağustos ile ilgili haberlerin medyada az yer bulduğunu belirterek, ''Daha geniş yer vermek lazım'' sözleriyle basın mensuplarına sitem etti. 
     Ekonomik durumla ilgili bir soru üzerine Orgeneral Özkök, ''Elbette zor günler yaşıyoruz. Bu bir değişim, bu bir metamorfoz. Tıpkı bir kurtçuğun kozasından çıkıp kelebek olması gibi. Ekonomik sıkıntılar aşılacak. Hükümet elinden geleni yapıyor. Elbet bu acıları çekeceğiz. İnşallah herşey düzelecek. Biz umutluyuz. Çok kolay olmaz. Özellikle medyaya görev düşüyor. Hep beraber bu işten çıkacağız'' diye konuştu. 
     Orgeneral Özkök, sınır güvenliği ile ilgili olarak da, Aselsan'ın elektronik sistem konusunda çok iyi bir noktaya geldiğini belirtti. Kuzey Irak sınırında arazi yapısının çok engebeli olduğuna ve uğraşmak gerektiğine dikkati çeken Orgeneral Özkök, çalışmaların devam ettiğini, çok iyi bir noktaya gelindiğini ifade etti. Terörle mücadelede gelinen noktada, Güneydoğu'daki askeri yapıda bir değişiklik olup olmadığının sorulması üzerine de Orgeneral Özkök, olayların akışına göre gerekli değişikliğin yapıldığını söyledi. 
     Orgeneral Özkök, ''Çok dinamik ve hareketli bir kuvvet oluşturduk'' dedi. 
     Orgeneral Özkök, paralı askerlik veya askerliğin kısaltılmasına ilişkin sorulara karşılık da ''Siz kendinizi akşam yatarken Kara Kuvvetleri Komutanı olarak görün. Sabah kalktığınızda bir avuç askerle ülkeyi koruyabilir misiniz'' şeklinde yanıt verdi. 
     Orgeneral Özkök, Türk Silahlı Kuvvetleri'nin, terör örgütüyle mücadele kapsamında Kuzey Irak'a girdiği yolundaki haberler konusunda ise ''Zaman, zaman giriyoruz. Ancak çok geniş çaplı bir şey yok'' dedi. 
     İşadamı Üzeyir Garih'in öldürülmesiyle ilgili sorular üzerine de Orgeneral Özkök, soruşturmanın sürdürüldüğünü anımsattı ve ''Adım adım gitmek lazım'' dedi. 
     Asker AB'ye karşı diyen çarpılır 
     Genelkurmay İkinci Başkanı Orgeneral yaşar Büyükanıt'ın gazetecilerle sohbetinde ise AB ile ilişkiler gündeme geldi. Orgeneral Büyükanıt, ''Askerin Türkiye'nin AB'ye girmesine karşı olduğu'' yolundaki değerlendirmeleri üzüntüyle izlediğini belirterek, ''Biz, AB'ye karşı değiliz. Asker AB'ye karşı diyen çarpılır. Biz değil, Allah çarpar. Atatürk'ün laik, demokratik ordusu çağdaşlaşmaya karşı olabilir mi'' diye konuştu. 
     Türkiye'nin Avrupa Güvenlik ve Savunma Kimliği'ne AGSK ilişkin tumumu konusundaki bir soru üzerine de Orgeneral Büyükanıt, şunları kaydetti 
     ''Bu işlerde siyah ve beyaz yoktur. Zaman içinde herşey rayına girer. AB ile ilgili, AGSK konusunda çok ayrı şey var gibi gösteriliyor. Ama çok ortak ses de var. Duruma tesir eden faktörler alt alta konursa doğru ortaya çıkar.'' 
     Tsarruf 
     Bu arada, bir gazetecinin, ''TL'ye itibar kampanyası'' konusunda soru yönelttiği DYP Genel Başkanı Tansu Çiller, yakınında olan Orgeneral Büyükanıt'ı kastederek ''Komutanlarımıza soralım'' demesi üzerine, Orgeneral Büyükanıt ile sohbet tasarruf konusuna yöneldi. Orgeneral Büyükanıt, daha önceleri 30 Ağustos'ta giymek üzere beyaz mesdresler diktirdiklerini, ancak bu yıl bunu yapmayarak kışlık mesdreslerini giydiklerini, bunu da ekonomik tedbirler çerçevesinde yaptıklarını bildirdi. 
     Çiller'in ''Çok küçük, ama umarım etkisi olur'' demesi üzerine Orgeneral Büyükanıt, ''Biz, tasarruf konusunda o noktaya kadar indik'' dedi. 
     Orgeneral Büyükanıt, bir gazetecinin, Genelkurmay Başkanlığı'nın ''Ulusal Güvenlik'' konusundaki açıklamasında yolsuzluk konusuna vurgulamalar yapılmasını hatırlatarak, ''Yolsuzluk da irtica gibi ikinci bir tehdit olarak mı değerlendiriliyor'' diye sorması üzerine, bu konuda görüş belirtmekten kaçındı ve ''Türkiye'nin huzura ihtiyacı var. Bunu bozacak şeyleri ne söylemek, ne yazmak lazım'' genel değerlendirmesini yapmakla yetindi. 
     Resepsiyona çağrılanlar 
     Genelkurmay Genel Sekreteri Tümgeneral Aslan Güner de bazı siyasi parti liderlerinin resepsiyonda bulunmadığını belirten bir gazetecinin, resepsiyona çağrılan davetlilerle ilgili sorusuna karşılık, kişilerin değil, kurumların önemli olduğunu söyledi. 
     Daha önce olduğu gibi, Başbakan, başbakan yardımcıları ve bakanlar ile ana muhalefet partisi liderinin çağrıldığını ifade eden Tümgeneral Güner, bu nedenle geçen yıl Recai Kutan'ın, bu yıl ise Tansu Çiller'in ana muhalefet partisi lideri sıfatıyla davet edildiğini kaydetti. 
     Tümgeneral Güner, resepsiyona katılmayan devlet bakanı ve başbakan yardımcıları Devlet Bahçeli ile Mesut Yılmaz'ın mazeret bildirdiklerini söyledi. 
     Tayyip başvurusu Eylül'de 
     Anayasa Mahkemesi Başkanı Mustafa Bumin de Yargıtay Cumhuriyet Başsavcısı Sabih Kanadoğlu'nun, Adalet ve Kalkınma Partisi ile ilgili başvurusu konusundaki bir soru üzerine raportörün raporunu 15 günden önce bitiremeyeceğini belirtti. 
     Bu başvuruyu, 6 Eylül'den sonra öncelikli olarak ele alacaklarını bildiren Bumin, FP, kira, sosyal güvenlik ve af konularındaki gerekçeli kararlara yönelik çalışmaların da tamamlandığını kaydetti. Bumin, kendisi ve heyet üyelerinin 17 Eylül'de bir haftalığına davetli olarak Strazburg'a gideceklerini, buradan da iki arkadaşı ile 3 günlüğüne Almanya'ya geçeceğini, bu sırada müzakere olmayacağını ifade etti. Bumin, bu nedenle gerekçeli kararların ele alınmasının Ekim ayını bulacağını söyledi. 
     Bumin, ayrıca Cumhurbaşkanı Sezer'in yürürlüğün durdurulması istemini de içiren başvurularının bulunduğunu anımsatarak, bunları da ele almaları gerektiğini bildirdi. 
     
     







</TEXT>
</DOC>
