<DOC>
<DOCNO> 34319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sonspo11.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Amerikalı Marcus Brown ile sözleşme imzaladı 
</HEADLINE>
<TEXT>

     Erkekler Birinci Basketbol Ligi takımlarından Efes Pilsen, ABD'li skorer guard Marcus Brown ile sözleşme imzaladı. 
     Lacivert-beyazlı kulüpten yapılan yazılı açıklamaya göre, 27 yaşında ve 1.93 metre boyundaki Brown, geçen sezon İtalya'nın Benetton Treviso takımında forma giydi. İki ve bir numaralı pozisyonlarda oynayabilen Brown'un, İtalya Ligi'nde yüzde 52 iki sayı, yüzde 43 üç sayı yüzdeleriyle ve 17.2 sayı ortalaması ile oynadığı, Avrupa Ligi'nde de yüzde 55 iki sayı, yüzde 42 üç sayı yüzdeleriyle, 20.3 sayı ortalaması tutturduğu kaydedildi. 
     Marcus Brown daha önce de Fransa'nın Limoges ve Pau Orthez takımlarında yer almıştı. 
     Efes Pilsen Kulübü Genel Menajeri Engin Özerhun, yabancı oyuncu arayışlarını büyük bir titizlikle sürdürdüklerini belirterek, ''Avrupa platformunda, kendisini kanıtlamış bir oyuncu olan Marcus Brown, skor gücümüze önemli katkıda bulunacak. Forvet ve pivot pozisyonlarında alacağımız diğer iki yabancı oyuncu için yoğun biçimde araştırmalarımıza devam ediyoruz'' dedi. 







</TEXT>
</DOC>
