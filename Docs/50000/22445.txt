<DOC>
<DOCNO> 22445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur20.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace eylemcileri Çarşamba'ya kadar bacadan inmeyecek 
</HEADLINE>
<TEXT>

     Greenpeace Türkiye Toksik Maddeler kampanyası sorumlusu Banu Dökmecibaşı, İzmit'in Alikahya beldesinde bulunan İzmit Atık Yakma ve Değerlendirme A.Ş.'ye İZAYDAŞ ait tesisin bacasındaki eylemi 3 gün sürdüreceklerini açıkladı. 
     Dökmecibaşı, soruları telefonla yanıtlarken, Çevre Bakanı Fevzi Aytekin'in, Stokholm'de bugün görüşmeleri başlayan Kalıcı Organik Kirleticiler Anlaşması'nı Çarşamba günü imzalayacağını belirterek, ''Amacımız, sayın Bakan'ın dikkatini bir kez daha İZAYDAŞ'a çekmek ve Türk halkına karşı sorumluluklarını hatırlatmaktır'' dedi. 
     Bakanlık'tan Türkiye'nin atık yakma yönetimi konusunda net bir açıklama beklediklerini ifade eden Dökmecibaşı, şunları söyledi 
     ''Anlaşmanın imzalanma aşamasına gelmesi sevindiricidir. Ancak, Çevre Bakanlığı daha önce atık yakmanın tehlikelerine değinerek, alternatiflerin devreye sokulmasının önemine dikkati çekmişti. Ne yazık ki Bakanlık tehlikelerini bildiği bu tesise, bugünlerde lisans verme hazırlığı içinde bulunuyor. Biz de, atık yönetimi konusunda net bir açıklama bekliyoruz.'' 
     Banu Dökmecibaşı, arkadaşları Nuriye Pınar Kırılmaz, Ziya Çobanoğlu ve Tuna Türkmen'le birlikte 65 metrelik bacada başlattıkları eylemi, 3 gün sürdürmekte kararlı olduklarını da kaydetti. 
     Bu arada, özel kıyafetleri ile yiyecek ve içecekleri jandarma tarafından alınan Greenpeace üyelerinin, ellerinde yalnızca su kaldığı öğrenildi. 
     Öte yandan, sabah saatlerinde İZAYDAŞ'a ait tesisin giriş kısmını konteynerle kapattıkları gerekçesiyle gözaltına alınan Greenpeace üyeleri Tolga Temuge, Gözde Baykara, Oğuzhan Yılmaz, Seydo Emirbaş, Erdem Vardar, Deniz Güman, Serkan Dadak, Devrim Ömer Ada, Yiğitcan Erkan ve Cihan Kuşcu'nun jandarmadaki kimlik tespit çalışmaları ve sorguları da sürüyor. 
     
     
     







</TEXT>
</DOC>
