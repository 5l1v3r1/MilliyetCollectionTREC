<DOC>
<DOCNO> 33827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sonspo09.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Fenerbahçeli Oktay "Geç de olsa mutluyum" 
</HEADLINE>
<TEXT>

     Fenerbahçe Kulübü'nün yeni transferi Oktay Derelioğlu, ''Geç de olsa Fenerbahçe forması giyeceğim için çok mutluyum'' dedi. 
     Milli futbolcu, sarı-lacivertli kulüple bugün imzaladığı sözleşme sonrasında yaptığı konuşmada, ''Çok mutluyum. Geç de olsa Fenerbahçe'ye döndüm. Fenerbahçeli olmaktan dolayı çok mutluyum. Bana bu formayı layık görenlere sonsuz şükran ve teşekkürlerimi sunuyorum. Bana güvenenlere, bunun karşılığını vermek için sahada elimden geleni yapacağım'' diye konuştu. 
     
     Özaydınlı 'Hakkını verecektir' 
     Fenerbahçe Kulübü Asbaşkanı Murat Özaydınlı ise ''Oktay'ı tekrar aramızda görmekten dolayı mutluyuz. Formasının hakkını fazlasıyla vereceğine inanıyoruz'' dedi. 
     Özaydınlı, milli futbolcunun, geçen sezon her iki tarafın da elinde olmayan nedenlerden dolayı Fenerbahçe'de forma giyemediğini kaydederek, bundan sonra sarı-lacivertli takıma yararlı olacağını kaydetti. 
     Murat Özaydınlı, Oktay'ın sözleşmesinin 2 yıllık olduğunu hatırlatarak, ''Ancak bizim futbolcularımızla yaptığımız sözleşmeler 1, 2, 3 yıllık değil. Oktay'ın da futbolu bırakana kadar Fenerbahçe'de kalacağını sanıyorum'' dedi. 
     
     Geçen sezon da imzalamıştı ama.. 
     Oktay Derelioğlu, geçen sezon transfer dönemi başında Fenerbahçe Kulübü ile kiralık olarak sözleşme imzalamış ve sarı-lacivertli takımın sezon başı hazırlık kampına da katılmıştı. Ancak liglerin başlamasına az bir süre kala, anlaşmazlıklar nedeniyle kampı terkederek, daha sonra İspanya Ligi takımlarından Las Palmas'ta forma giymişti. Oktay, Las Palmas'tan da anlaşmazlıklar nedeniyle ayrılıp, bir süre sonra Türkiye'ye dönerek, Futbol Federasyonu'nun verdiği geçici lisansla sezonu Trabzonspor'da tamamlamıştı. 
     
     'En iyi şartları Fener sundu' 
     Oktay'ın menajeri Saffet Sancaklı da Fenerbahçe Kulübü ile bu transferin gerçekleşmesi için yaklaşık 1 aydır görüştüklerini anlatarak, ''Fenerbahçe, Beşiktaş, Perugia ve Marsilya'dan teklifler vardı. Ancak Oktay, kendisine en iyi şartları sunan Fenerbahçe'yi tercih etti'' dedi. 
     Sancaklı, Beşiktaş Menajeri Sinan Engin'in, Oktay hakkındaki eleştirilerinin hatırlatılması üzerine de ''Oktay profesyonel bir futbolcu. En ciddi teklif Fenerbahçe'den geldi ve bunu değerlendirdi. Kimse bunda bir art niyet aramasın'' diye konuştu. 






</TEXT>
</DOC>
