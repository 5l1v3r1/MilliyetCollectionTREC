<DOC>
<DOCNO> 30661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/sondun13.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'daki ilkokullarda haftada 4 gün eğitim dönemi.. 
</HEADLINE>
<TEXT>

     Hollanda'da ilkokulların birinci ve ikinci sınıflarına devam eden öğrenciler, haftada dört gün eğitim görebilecekler. 
     Eğitim Bakanlığı tarafından hazırlanarak Parlamento'ya gönderilen yasa değişikliği tasarısına göre, prensip olarak haftada beş günlük okul süresi sistemi korunacak, ancak belirli koşullarda istisnası mümkün olabilecek. Buna göre, ilkokulların ilk sınıflarındaki öğrenciler, haftada 5 gün yerine dört gün okula gidebilecekler. 
     Dört gün olabilmesi için okul-aile birliğinin bunu kabul etmesi gerekiyor. Ayrıca okul, çocukların ilk yıllarda dört gün olması dolayısıyla kaybettikleri ders saatlerini, ileri sınıflarda karşılamaya çaba göstermek zorunda olacak. Hollanda kamuoyunda uzun süredir tartışılan, ilkokullarda haftada dört gün eğitime, Bakanlık, çocukların başarısını olumsuz etkileyebileceği kaygısıyla başlangıçta karşı çıkmıştı. Ancak geçen ay iki ayrı uzman kuruluş tarafından yaptırılan araştırmaların, dört gün sisteminin eğitimde başarıyı olumsuz etkilemeyeceği yolunda vardıkları sonuçlardan sonra, Bakanlık görüşünü değiştirdi. 







</TEXT>
</DOC>
