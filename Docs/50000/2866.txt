<DOC>
<DOCNO> 2866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/guncel/gun14.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Avrupa, Hayata Dönüş’ü kınadı 
GÜVEN ÖZALP Brüksel 
     Fransa Meclisi’nin sözde Ermeni soykırımını tanımasının ardından bir darbe de Avrupa Parlamentosu’ndan AP geldi. AP, yılın ilk oturumunda aciller gündemine aldığı Türkiye’deki cezaevleri olayları konusunda Ankara’yı kınadı. AP’deki siyasi grupların ortaklaşa hazırladıkları karar metninde, cezaevlerinde operasyon düzenleyen güvenlik güçlerinin müdahelesi "aşırı şiddet içerikli" olarak değerlendirildi. 
     
     Şüpheli çantada 17 bin dolar 
SİNAN TOROS İstanbul 
     Atatürk Havalimanı’nda dün saat 18.00 sıralarında otoparkın ikinci katında sahipsiz bir spor çanta gören güvenlik görevlisi polise haber verdi. Uzmanlar yaptıkları incelemeden sonra açtıkları çanta içerisinde 16 bin 975 ABD doları 11.5 milyar olduğunu gördüler. Çanta kayıp eşya deposunda emanete alınırken, Atilla Murat Çiftçi adlı şahıs çantasını unuttuğunu belirterek yetkililere başvurdu. Çiftçi’nin çantasını bugün teslim alacağı belirtildi. 
     
     ÖDP’nin çaycısı pornocu çıktı 
YAHYA ŞEKER Afyon DHA 
     Afyon’un Dinar ilçesinde ÖDP İlçe Başkanlığı binasında çaycı olarak çalışan Seyfi Aktaş’ın geceleri VCD ile porno film izlettiği ihbarını alan polis, önceki gece binaya baskın düzenledi. Polis, 15 - 20 yaşlarında dokuz kişi ile Aktaş’ı gözaltına aldı. Gençlere 1 milyon liraya porno izlettiği belirlenen Aktaş, suçunu itiraf etti. Cumhuriyet Savcılığı’nda ifadeleri alınan gençler serbest bırakılırken, Aktaş, 1 milyar 800 milyon lira para cezasına çarptırıldı. 
     
     Ailesi 15 gündür Suat’ı bulamıyor 
TAHSİN DOLAVCI Kütahya DHA 
     Kütahya Evliya Çelebi İlköğretim Okulu 7. sınıf öğrencisi 13 yaşındaki Suat Şenal'ın babası Erdal Şenal, "15 gündür kayıp. Okula gidiyorum diyerek evden çıktı, bir daha dönmedi" dedi. Suat'ın yaşamından endişe duyduğunu bildiren baba Şenal, "Eve dönmesini sabırsızlıkla bekliyoruz. Geldiğinde ona kızmayacağız" diye konuştu. 
     


 GÜNCEL 
















</TEXT>
</DOC>
