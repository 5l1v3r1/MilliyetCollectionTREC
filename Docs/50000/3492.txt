<DOC>
<DOCNO> 3492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/yasam/yas02.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil marangoz mu 
</HEADLINE>
<TEXT>

Yıldız ve yeğeni Beysun Menteşe’nin vahşice öldürüldüğü cinayet sonrası, kısa süre önce evde tadilat yapan iki marangoz gözaltına alındı 
     MERT İLKUTLUĞ DALCA BAŞÇİFTÇİ MURAT EĞİLMEZ ALİ ÖZKAYA İzmir Muğla DHA 

     Milas’ta İçişleri eski Bakanı Nahit Menteşe’nin yengesi Yıldız ve yeğeni Beysun Menteşe’nin öldürülmesiyle ilgili iki şüpheli yakalandı. 
     Polis, Menteşeler’in kısa süre önce yaklaşık 10 milyar liralık tadilat yaptırdığını belirler belirlemez, onarımda çalışanları takibe aldı. Sonuçta Milas’ta marangozluk yapan iki şüpheli gözaltına alınarak sorgulanmaya başlandı. Öte yandan, aralarında Menteşeler’in evinin boya işlerini yapan kiracıları Süleyman Kocagöz’ün oğlu ve damadının da bulunduğu çok sayıda kişinin de ifadesi alındı. 
     
     Özel ekip iş başında 
     Bu arada, Menteşe cinayeti için özel bir ekip görevlendirildi. İzmir’in Çeşme ilçesinde bahçıvanı tarafından öldürülen Gürel Şirketler Topluluğu Yönetim Kurulu üyesi İlter Gürel’in eşi İnci Gürel cinayetinin kısa sürede aydınlanmasını sağlayan altı kişilik Olay Yeri İnceleme ve Araştırma ekibi, Menteşe cinayeti için Milas’ta incelemelere başladı. 
     Otopsi ise dün yapıldı. Yıldız Menteşe’nin kaburgalarının kırıldığı, kafasına vurulan sert cisimle öldürüldüğü, Beysun Menteşe’nin boğazının sıkıldığı, bıçak yarası aldığı ve kafasına sert cisimle vurularak can verdiği, tecavüze uğramadığı tespit edildi. 
     
     Siyasi boyut yok 
     Milas Emniyet Müdürü Şerif Kadıoğlu, Yıldız ve Beysun Menteşe’nin öldürülmesinin ardında siyasi bir sebep olmadığını açıkladı. Bu arada Yıldız ve Beysun Menteşe’nin, bugün öğle namazından sonra kaldırılması planlanan cenazeleri, CHP Genel Başkanı Deniz Baykal’ın mitingi nedeniyle ikindi vakti Milas Pazaryeri Camii’nde düzenlenecek törenden sonra Milas Mezarlığı’nda toprağa verilecek. 
     
     Menteşe Failler bulunacak 
     İçişleri eski bakanlarından Nahit Menteşe Beysun ve Yıldız Menteşe’nin katillerinin mutlaka bulunacağını söyledi. Olaydan üç gün önce yengesiyle telefonda görüştüğünü söyleyen Menteşe, İçişleri Bakanı Saadettin Tantan’ın da arayarak, "Gereken yapılacaktır" dediğini aktardı. 
     


 YAŞAM 
























</TEXT>
</DOC>
