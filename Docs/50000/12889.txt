<DOC>
<DOCNO> 12889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/son/sonspo08.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Nevio Scala'ya kınama 
</HEADLINE>
<TEXT>

     Beşiktaş Kulübü Yönetim Kurulu, görevden alınan teknik direktör Nevio Scala'nın, Alman Kicker Dergisi'ne yaptığı açıklamalarla ilgili, İtalyan teknik adamı kınadı. 
     Beşiktaş Kulübü'nden yapılan yazılı açıklamada, ''Futbol takımımızın teknik direktörlüğü görevini sürdürürken, sözleşmesi yönetimimiz tarafından feshedilen Nevio Scala'nın, görevine son verilmesi hakkında, Almanya'da yayınlanan Kicker Dergisi'ne yaptığı seviyesiz açıklamaları, yönetimimiz esefle karşılamaktadır'' denildi. 
     ''Beşiktaş yönetimi, kendisine, dolayısıyla tüm Beşiktaş camiasına yöneltilmiş 'domuzlar' kelimesini sarfeden şahsı, cevap vermeye değer bulmamıştır'' denilen yazılı açıklamada, daha sonra şu görüşledre yer verildi 
     ''Scala, bu seviyesiz açıklamalarıyla, oklarını şimdi de Türk spor kamuoyuna yönlendirdiğini ve Türk halkının onuruyla oynadığını unutmamalıdır. Scala, futbol dünyasında sezon sırasında görevine son verilen ne ilk, ne de son teknik direktördür. Yönetimimiz sezon başında imzalanmış olan, ancak bazı sorunların gizlendiği bir kontratı haklı olarak ahlaki ve hukuki çerçeve içinde feshetmiştir. Yönetimimiz, uygun bir anlaşma zemini yaratmak için her türlü kolaylığı ve özveriyi göstermeye hazır bir durumda iken, hile ve desiselerini saklamak amacıyla hırçınlaşan, sözlerini hakaret boyutuna taşıyan ve tehdit eden bu şahıs hakkında gerekli hukuki işlemleri başlatacaktır. Scala'nın sağlık sorunlarıyla ilgili gerçeği yansıtmayan iddialarını, konu mahkemeye intikal ettiğinden dolayı, Beşiktaş yönetimi olarak yanıtlamanın doğru olmadığını ve sağlık raporlarının yansıttığı gerçekler doğrultusunda gerekli açıklamaların yargı önünde yapılacağını kamuoyunun bilgisine sunarız.'' 
     
     




</TEXT>
</DOC>
