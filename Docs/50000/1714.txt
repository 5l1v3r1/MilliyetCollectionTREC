<DOC>
<DOCNO> 1714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sonspo05.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim-Gori görüşmesi ertelendi 
</HEADLINE>
<TEXT>

     Fiorentina Kulübü'nde Başkan Cecchi Gori-Teknik Direktör Fatih Terim görüşmesi yarına ertelenirken, Zaccheroni'nin Milan'la anlaşma sağlayamaması sonucu, kırmızı-siyahlı kulübün Terim'e daha yakınlaştığı belirtiliyor. 
     Kulüp Başkanı Vittorio Cecchi Gori'nin iş yoğunluğu nedeniyle Terim'le görüşmesinin yarına ertelendiği belirtildi. İtalyan basınında yer alan haberlerde, yarınki görüşmede herhangi bir karar beklemenin yanlış olacağı savunuldu. 
     Bu arada, Milan'da Teknik Direktör Zaccheroni ile kulüp yöneticileri dün sözleşme yenilemek üzere 2. kez görüştü, ancak taraflar arasında anlaşma sağlanamadı. Milan'ın, Zaccheroni ile sözleşme yenilemek için Avrupa Şampiyonlar Ligi'nde başarı ve gelecek yıl da bu ligde yer alma koşulu koyduğu öne sürülürken, Zaccheroni'nin bu öneriye ''hayır'' dediği bildirildi. 
     İtalyan basını, ''Terim yüzde 50 Fiorentina, yüzde 50 Milan'' derken, dün bu oran yüzde 60, yüzde 40 olarak gösteriliyordu. Corriere dello Sport gazetesinin Floransa baskısı, gelişmeleri manşete taşırken, ''Zaccheroni Milan'dan kopuyor'' başlığını attı. Gazetede, koşullu sözleşmeyi reddeden Zaccheroni'nin haziran ayı sonunda Milan'ı bırakacağı iddia edildi ve yerine tek favori olarak Terim gösterildi. 
     Haberde, ''Zaccheroni, Terim'in gölgesinde masaya oturmaktan oldukça rahatsız'' denilirken, Türk teknik direktörün üzerinde ise Milan baskısı olduğu, son zamanlarda buna Barcelona'nın da eklendiği ileri sürüldü. 
     La Gazzetta dello Sport gazetesi de ''Zaccheroni, eğer koşullu sözleşme ortadan kalkarsa imza atacak'' başlığını kullandı. Gazete, ''Milan ile Zaccheroni sona yaklaşıyor. Zaccheroni büyük olasılıkla gelecek yıl Real Madrid veya İnter'e gidecek. Terim her zaman Milan'a daha da yaklaşıyor'' yorumunu yaptı. Tutto Sport gazetesi ise ''Milan Terin ve Thuram'' ifadesini başlığına çıkartırken, ''Cecchi Gori, görüşmeyi erteledikçe Terim Milan'a daha da yakınlaşıyor. Demek ki, bugünkü işi Fiorentina takımının teknik direktöründen daha önemliymiş'' görüşünü dile getirdi. Gazetede ayrıca, ''Milan Kulübü Başkanı Berlusconi hayran olduğu Terim ve Fransız defans oyuncusu Thuram'ı Parma'da oynuyor gelecek sezon getirtecek'' denildi. 
     Öte yandan, Fiorentina takımının teknik direktörü Fatih Terim, Floransa'nın yerel gazetelerinden La Nazione'de bugün yer alan demecinde, ''Başlıca neden olarak halk, şehir, futbolcular için burada kalmak istiyorum. Ama Başkan Cecchi Gori'den verilen vaatlerde açıklık istiyorum'' dedi. 
     Ocak ayı içinde Fiorentina ile tam anlaşma sağlamayı umduğunu kaydeden Terim, aksi halde diğer takımlardan gelecek önerileri de ele alacağını belirtti. Türk teknik direktör, Fiorentina'nın ara transferde kimseyi almayacağına inandığını belirtirterek, şöyle devam etti 
     'Ne olursa olsun oyuncularıma güveniyorum. İyi bir düzeydeyiz, ama daha da güçlü olabiliriz. Biraz zaman ve sabır istiyor. Alışkanlıkları değiştirmek kolay değil.'' 




</TEXT>
</DOC>
