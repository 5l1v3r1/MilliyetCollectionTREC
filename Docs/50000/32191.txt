<DOC>
<DOCNO> 32191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sontur02.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan yurt gezilerine başladı 
</HEADLINE>
<TEXT>

     FP'nin kapatılmasının ardından yeni parti kurma çalışmalarını sürdüren ''yenilikçi'' kanadın önde gelen isimlerinden Kayseri Bağımsız Milletvekili Abdullah Gül, ''Türkiye'de yeni ve ciddi bir oluşuma ihtiyaç duyuldu. Yeni parti bu ihtiyacı kapatacak'' dedi. 
     İstanbul Büyükşehir Belediyesi Eski Başkanı Recep Tayyip Erdoğan ile bağımsız milletvekilleri Abdullah Gül ve Meral Akşener, Söbüce Yaylası'nda düzenlenen ''Yörük Şenliği''ne katılmak üzere Antalya'ya geldi. 
     Erdoğan, havaalanında gazetecilerin sorularını yanıtsız bırakırken, Kayseri Bağımsız Milletvekili Abdullah Gül, yeni parti kurma çalışmalarını gazetecilere değerlendirdi. Abdullah Gül, Türkiye'nin sorunlarının büyüdüğünü, halkın ümidinin tükenme noktasına geldiğini ifade ederek, ''Bu nedenle Türkiye'de, yeni ve ciddi bir oluşuma ihtiyaç duyuldu. Yeni parti bu ihtiyacı kapatacak'' dedi. 
     Partinin isminin henüz belirlenmediğini, ancak birkaç hafta içerisinde oluşumun tamamlanacağını ve partinin resmen kurulacağını kaydeden Gül, ''Gelenekçi'' kanatla aralarında bir rekabetin söz konusu olmadığını söyledi. 
     Gül, ''Bizim kimseyle bir çatışmamız yok. Böyle bir çatışmaya basın bizi sokmaya çalışıyor. Ama biz girmeyeceğiz. Birbirimizin hukukunu koruyacağız ve birbirimize saygılı olacağız'' diye konuştu. 
     Erdoğan, Gül ve Akşener, daha sonra bir konvoyla birlikte, Yörük Şenliği'nin düzenlendiği Korkuteli'deki Söbüce Yaylası'na gitti. 
     
     







</TEXT>
</DOC>
