<DOC>
<DOCNO> 34626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/ekonomi/eko06.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide iki önemli gelişme 
</HEADLINE>
<TEXT>

1- İran doğal gazı eylülde geliyor      BARÇIN YİNANÇ Ankara 

     Türkiye, İran’ın kendi tarafındaki ölçüm istasyonunun hazır olmamasına karşın doğal gaz sevkiyatına başlama isteğini geri çevirdi. İran’ın ısrarlı taleplerine direnen Ankara, sevkiyatın iki ülkenin ölçüm istasyonları arasında uyum sağlama çalışmalarının sonuçlanacağı eylül ayında yapılmasını Tahran’a kabul ettirdi. 
     Türkiye’nin itirazına karşın, Tahran’ın daha önceden açıkladığı gibi 30 Temmuz’da doğal gaz sevkiyatına başlama ısrarı, dün iki ülkenin enerji ve dışişleri bakanlıkları arasında yoğun bir temas trafiğinin yaşanmasına neden oldu. 
     İran tarafındaki ölçüm istasyonunun test ve muayenesi için 25 Temmuz’dan beri bu ülkede bulunan BOTAŞ heyeti, İran makamlarına istasyonun hazır olmadığını kabul ettirdi. Hatta iki heyet arasında ölçüm istasyonunun hazır olmadığına dair bir mutabakat zaptı da dün imzalandı. Ancak İran, ölçüm istasyonu hazır olmadan da sevkiyatın başlayabileceğini belirtip, ısrar etti. 
     Doğal gazın miktarı ile kalitesini ölçen istasyonlarda uyumsuzluğun yaratabileceği sorunlarla karşı karşıya kalmak istemeyen Ankara, Tahran’a, 1996 yılında imzalanan anlaşma uyarınca doğal gazı almaya hazır olduğunu, ancak ölçüm istasyonu hazır olmadan sevkiyatın başlamasının sözkonusu olamayacağını bildirdi. 
     
     Çakan, garanti verdi 
     İran’ın ısrarı karşısında Enerji Bakanı Zeki Çakan İran’lı muhatabını telefonla arayarak, teknik pürüz ortadan kalkar kalkmaz Türkiye’nin doğal gazı almaya başlayacağı güvencesini verdi. 
     Ayrıca Çakan, İran basınında çıkan haberler üzerine öğle saatlerinde bir açıklamada da yaptı. Çakan, İran doğal gazının, ölçüm istasyonunun uygunluk belgesinin Türk makamlarına ulaştığı zaman alınmaya başlanacağını söyledi. 
     
2 Irak’la boru hattı anlaşması      EKONOMİ SERVİSİ 

     Irak Petrol Bakanı Amr Reşit, "Türkiye’nin güney bölgelerine doğalgaz sağlamak için bir boru hattı inşa edilmesi konusunda anlaştık" dedi. Irak uydu kanalına açıklama yapan Bakan Reşit, anlaşma uyarınca, ülkesinin Türkiye’ye yılda 11 milyar metre küp doğalgaz vereceğini söyledi. Bu miktarın ileride artırılması da planlanıyor. 
     Irak kaynaklarına göre, bin 300 kilometre uzunluğundaki doğalgaz boru hattı, 2.5 ile 3 milyar dolara mal olacak. Boru hattı, Kerkük’te başlayıp Türkiye’nin güneybatısına uzanacak. Reşit, projenin ikinci aşamasında boru hattının, Akdeniz’deki Türk limanlarına bağlanmasının öngörüldüğünü söyledi. 
     Irak ve Türkiye, 1997 yılında doğalgaz boru hattı inşa edilmesi için bir anlaşma imzalamıştı. 
     
     



 EKONOMİ 



















</TEXT>
</DOC>
