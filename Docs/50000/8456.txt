<DOC>
<DOCNO> 8456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/ekonomi/eko10.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtınalar ve tasarruf sahibi 
</HEADLINE>
<TEXT>

PORTFÖY YAŞAR ERDİNÇ 
     İnsanlar kızgın, insanlar şaşırmış ve insanlar şokta. Bir sabah kalkıyorsunuz ve yüzde 30 fakirleşmişsiniz. Sadece normal vatandaş değil, sanayicisi, işçisi, memuru, sanatçısı, fabrikatörü, hepsi fakirleşti. Bütün halk, büyüklerimize güvenmenin de acısını çekiyor. Bizler de programa inanmış ve güvenmiştik. Fakat hiç olmayacak bir şekilde çıkan krizde şimdi iş işten geçti. Kimi suçlarsanız suçlayın, krizin götürdüklerini geri getirmek mümkün değil. 
     Dün sabah dalgalı kura geçileceği bildirildi ve ardından tüm insanların psikolojisi dalgalandı. İnsanlar ne yapacağını şaşırdı. İlk anda dolar satış kurunu 1.2 milyon ve hatta 1.5 - 2 milyon olarak açıklayanlar oldu. 
     
Dalgalanma devam edecek      Televizyonlarda halka panik yapmamalarını ve ilk açıklanan fiyatlardan dolara saldırmamalarını önerdik. Dolar bir günde 1 milyon seviyesinden 760 bin seviyelerine kadar geriledi. Şu anda doların kaç lira olacağı konusunda piyasada net bir fikir oluşmazken, dün saat 15 35 sıralarında Merkez Bankası’nın alış ve satış kotasyonunun 960 bin lira civarında belirlendiğini öğrendik. Öyle görünüyor ki, doların dibi 760 bin lira seviyesinde oluştu. Bu seviyenin altına bir düşüş bu aşamada beklemiyorum. Bu yazının yazıldığı sırada döviz bürolarında dolar 800 - 840 bin lira seviyesindeydi. Dalgalanma bugün de devam edecektir. Bu aşamada öyle görünüyor ki doların 850 - 950 bin ve markın da 400 - 450 bin aralığında bir fiyatta dengeye gelmesi beklenebilir. 
     Repolar dün yine yüzde 5000 seviyelerini gördü ve Merkez Bankası’nın piyasaya para vermesiyle yüzde 600 - 700 seviyelerine kadar geriledi. 
     Borsa yüzde 9.88 prim yaptı. Ama önceki gün yüzde 18’den fazla düşüşmüştü ve ancak bunun yarısını geri alabildi. Genel olarak, kriz yaşayan diğer ülkelerdeki tecrübelere de baktığımızda devalüasyon durumunda veya kurun hızlı artması durumunda borsanın ilk tepkisi yükseliş şeklinde oluyor. Fakat artan döviz kurunun ekonominin diğer kesimlerine yansıması ortaya çıktıkça borsadaki hızlı artışlar yerini yeniden hızlı düşüşlere bırakabiliyor. Piyasada şu an dedikodular gırla gidiyor ve kimler batacak, kimler çıkacak, kim bu döviz kuru artışından ne kadar etkilenecek konuları konuşuluyor. 
     Kriz geçiren diğer ülkelerdeki gelişmeleri ve sonra olanları da göz önünde bulundurarak hızlı artış yapan bir yatırım aracının borsa, fonlar, dolar, mark peşinden koşmamanızı öneriyorum. Çünkü bu tür zamanlarda, herkes panik halinde en yüksek getiriyi sağlayan aracın peşinden koşar ve bu yüksek getiriyi sağlayan araç düşmeye başlar. 
     
Banka hisseleri düşebilir      Daha net bir deyişle borsa hızlı artıyorsa borsaya koşmayın. Döviz fırlamış gidiyorsa dövize saldırmayın. Size el altından çok yüksek faiz önerebilecek kişi veya bankalar olursa bunlara aldırmayın. Krizin etkilerini şu an net bir şekilde değerlendirmek çok zor. Dövizdeki artış nedeniyle zora düşecek borsa şirketleri olabilecektir. Özellikle yüklü döviz borcu olan şirketlerden batanlar veya tahtası kapatılanlar olabilir. Borsa endeksinin belirli bir seviyede dengeye gelmeksi beklenir. 
     Dengeye geleceği noktayı şu an söylemek zor, fakat önümüzdeki hafta sonuna kadar borsanın dibini net bir şekilde görebileceğimizi düşünüyorum. Dünkü çıkış, yeni bir çıkışın başladığı şekilde yorumlanamaz. Birçok rating kuruluşu rating notumuzu düşürdü. 
     Bunu bankaların ratingleri de izleyebilir ve endeks üzerinde etkisi olan banka hisselerinde düşüş yaşanabilir. Bu tür bir durumda endeks yeniden düşüşe geçebilir. Bu yüzden yatırımcı her zamankinden daha dikkatli olmalı ve kayıplarını karşılamak üzere şuursuz hareketler yapmamalıdır. Endeksin bu ortamda 6 bin ile 9 bin arasında hızla gidip geleceğini unutmayınız. 
     Dileriz bu gördüğümüz son kriz olur. 
     


 EKONOMİ 


















</TEXT>
</DOC>
