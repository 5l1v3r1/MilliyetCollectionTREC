<DOC>
<DOCNO> 17910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/guncel/gun04.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapan, Türkiye’de 
</HEADLINE>
<TEXT>

Esenyurt Belediye Başkanı Çapan’ın pasaportuna, "yolsuzluk" soruşturmasında adı geçtiği için Almanya dönüşü el konuldu 
     SİNAN TOROS - BELMA AKÇURA 

     Esenyurt Belediyesi’ndeki imar yolsuzluğu’ olayında adı geçen Esenyurt Belediye Başkanı Gürbüz Çapan, tedavi gördüğü Almanya’dan dün döndü. Havaalanında Çapan’ın pasaportuna el konuldu. 
     THY’ye ait bir uçakla akciğer rahatsızlığı için gittiği Düsseldorf’tan gelen Çapan, Atatürk Havalimanı’nda "Türkiye’nin en ak belediyesi olan Esenyurt, haksız bir soruşturma geçirmektedir. Kaçacak ya da kaçıracak hiçbir işimiz yoktur. ABD’den getirdiğimiz 180 milyon dolar krediyi de yap - işlet - devret projesiyle hayata geçirdik" dedi. 
     Tedavisinin devam ettiğini, yanlış anlaşılmaması için döndüğünü açıklayan Çapan, kardeşlerinin tutuklu bulunduklarının hatırlatılması üzerine de, "Yaptıklarından ben sorumlu değilim. Tabii ki hesap vereceğiz. Bundan kaçmıyorum" diye konuştu. 
     Pasaport kontrolünden geçtikten sonra pasaportuna polisçe el konulan Çapan, ifade vermek üzere DGM’ye gelmesi yönündeki tebligatın yüzüne okunması için Pasaport Şubesi Büro Amirliği’ne alındı. 
     



 GÜNCEL 















</TEXT>
</DOC>
