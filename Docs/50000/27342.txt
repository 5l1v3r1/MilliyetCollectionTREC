<DOC>
<DOCNO> 27342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/soneko04.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaliforniya eyaleti, ekonomide Fransa'dan büyük... 
</HEADLINE>
<TEXT>

     ABD'nin Kaliforniya Eyaleti'nin ekonomisi, geçen yıl Fransa'yı geçip, ABD, Japonya, Almanya ve İngiltere'nin ardından dünyanın beşinci büyük, güçlü ekonomisi haline geldi. 
     Kaliforniya Eyaleti, 1999'da dünyanın altıncı büyük ekonomisiydi. 
     Los Angeles Economic Development Ekonomik Kalkınma şirketinin geçici tahminlerine göre, Kaliforniya Eyaleti 2000 yılında 1 trilyon 330 milyar dolarlık gayri safi yurtiçi hasıla GSYİH ile Fransız ekonomisinin önüne geçti. Fransa'nın geçen yılki GSYİH'si 1 trilyon 280 milyar dolardı. 
     Bu hesaplamalar, Kaliforniya Eyaleti'ndeki kişisel gelirler ve istihdam verilerinin dünyanın öndegelen ekonomilerinin verileriyle karşılaştırılmasına dayandırıldı. Veriler, 2000 yılı döviz kurlarıyla Amerikan Doları'na cari fiyatlarla çevrildi. 
     GSYİH miktarı bakımından ABD dünya birincisi olurken, onu, sırasıyla, Japonya, Almanya ve İngiltere izliyor. 
     
     Euro Fransa'yı vurdu 
     Kaliforniya Eyaleti ekonomisinin Fransa'yı geçmesi, esasen Euro'nun değer kaybından kaynaklanmış bulunuyor. Çünkü, toplam mal ve hizmet üretimine ilişkin brüt veriler Euro'dan ABD Doları'na çevrilince, rakamlar önceki yıla kıyasla çok daha düşük görünüyor. 
     Bu durumda, gelişmiş ekonomilerde insanların gelir ve satınalma güçlerinin düzeyi gerçekten anlaşılamıyor. Ancak, Kaliforniya Eyaleti'nin eğlence, yüksek teknolojiye dayalı imalat sanayi, iş hizmetleri ve zengin tarım sektörü geçen yıl hızla büyüme kaydetmiş bulunuyor. 
     Euro'nun yeniden güçlenmesi ve Kaliforniya Eyaleti'nin enerji krizinin eyalet genelinde büyümeyi yavaşlatmasıyla, eyalet ekonomisinin en erken gelecek yıl küme düşmesi bekleniyor. 







</TEXT>
</DOC>
