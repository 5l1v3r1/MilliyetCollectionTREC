<DOC>
<DOCNO> 3114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/soneko05.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist dergisi en pahalı kentleri seçti 
</HEADLINE>
<TEXT>

     The Economist dergisi Araştırma Birimi tarafından 133 dünya kenti arasında yapılan araştırma sonucunda en pahalı ve en ucuz kentlerin sıralaması gerçekleştirildi. Dünyanın en pahalı kentleri sıralamasında Tokyo ve Osaka her yıl olduğu gibi bu yıl da ilk iki sırayı almayı başarırken, Belgrad sürpriz bir atakla üçüncü sıraya geçti. 
     Araştırmacılar Belgrad konusuna özel bir yer ayırdıkları bu yılın araştırmasında kentteki bazı fiyatların akıllara durgunluk verecek düzeyde olduğuna işaret ettiler. Halkın sadece zorunlu tüketim mallarına ilgi duydukları kentin NATO bombardımanı ve rejimi değiştiren ayaklanmadan bu yana daha da pahalılaştığını belirten araştırmacılar, bir fincan kahvenin sokak kafelerindeki satış fiyatının 12 dolar yaklaşık 8 milyon lira olduğunu, ciltli olmayıp sadece karton kaplı olarak piyasaya çıkarılan bir kitabın fiyatının da 27 dolar yaklaşık 18 milyon lira civarında bulunduğunu bildirdiler. 
     Kentte aylık ortalama gelir seviyesinin 50-60 dolar yaklaşık 34-40 milyon lira civarında bulunduğunu da hatırlatan araştırmacılar, bu durumun da Belgrad'ı sadece dünyanın en pahalı kenti değil, aynı zamanda yaşanması en güç kenti haline getirdiğini belirttiler. Bir bireyin aylık zorunlu harcamaları, elektrik, telefon, su gibi ihtiyaçlarının faturaları, eğlenceye ayırdığı miktar, mutfak masrafı ve bazı lüks giderlere ayırdığı parayı dikkate alarak kentler arası karşılaştırmalar yapan The Economist dergisi araştırmacıları, bu aradageleneksel olarak hep en pahalı kentler arasında adları anılan Paris gibi bazı kentlerin de bu yıl sürpriz şekilde ucuzladıklarına dikkat çekti. 
     Paris'in sekizinci en pahalı kent olmaktan çıkıp 26. sıraya gerilediğini belirten araştırmacılar, Londra'nın ise yedinci sıradan sekizinci sıraya gerilemekle birlikte ilk 10 en pahalı dünya kenti içinde yer almayı sürdürdüğüne işaret ettiler. The Economist'in dünyanın en pahalı kentleri sıralamasında ilk ona giren kentler sırasıyla Tokyo, Osaka, Belgrad, Hong Kong, Seul, Taipei, New York, Londra, Oslo ve Tel Aviv olurken, en ucuz kentler de şöyle sıralandı 
     ''Pretoria, Manila, Karaçi, Harare, Budapeşte, Bükreş, Trablus, Bombay, Yeni Delhi, Tahran.'' 




</TEXT>
</DOC>
