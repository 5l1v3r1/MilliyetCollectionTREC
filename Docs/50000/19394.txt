<DOC>
<DOCNO> 19394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sonspo08.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de heyecanlı bekleyiş... 
</HEADLINE>
<TEXT>

     İkinci Futbol Ligi Yükselme Grubu'nda lider durumda bulunan Göztepe, hafta sonunda yapacağı Diyarbakırspor maçından da 3 puanla ayrılarak Süper Lig'in kapısını aralamak istiyor. 
     Sarı-kırmızılı takımın genel kaptanı Bülent Maro, zorlu bir maratonun son bölümüne önde girdiklerini ve kalan bölümü hata yapmadan tamamlamak için son derece dikkatli davranmak zorunda olduklarını söyledi. 
     Maro, Diyarbakırsporlu yöneticilerin maçı Atatürk Stadı'nda oynama isteğini kabul etmelerinin sözkonusu olamayacağını belirterek, ''Biz s ezon başından beri dışarıdan gelen takımlarla Alsancak Stadı'nda oynuyoruz. Bu hafta da öyle olacak. Diyarbakırspor'un diğer rakiplerden bir ayrıcalığı yok'' diye konuştu. 
     Bu maçın sezonun en kritik karşılaşmalarından birisi olacağını kaydeden Maro, takımın bu akşam kampa gireceğini, camiaya şampiyonluk hediye etmek isteyen futbolcuların da heyecanlı bir bekleyiş yaşadıklarını bildirdi. Maro, ilk yarıda deplasmanda yendikleri Diyarbakırspor ile bu kez 3 sonucun da sürpriz sayılmayacağı bir maç oynayacaklarını kaydederek, ''Sonuç ne olursa olsun, gerek tribünde gerekse sahada dostça bir ortam yaşanmasını diliyoruz'' diye konuştu. Göztepe'de, sakatlığı bulunan Mehmet'in durumunun maç öncesinde kesinleşeceği, Şevket'in ise kesin olarak forma giyemeyeceği bildirildi. 







</TEXT>
</DOC>
