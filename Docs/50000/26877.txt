<DOC>
<DOCNO> 26877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sonspo20.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Veit "Sverisson ile iddiaya girdim. Şampiyon olacağız" 
</HEADLINE>
<TEXT>

     Beşiktaş ile 2 yıllık sözleşme imzalayan Sixten Veit, siyah-beyazlı kulübe geldiği için mutlu olduğunu söyledi. 
     Akaretler'deki kulüp binasında yapılan törende sözleşme imzalayan Veit, daha sonra yaptığı açıklamada, Beşiktaş'ın güçlü bir ekip olduğunu belirterek, ''Ben buraya şampiyonluk yaşamaya geldim. Bu şampiyonluğu yaşayacağımıza da inanıyorum. Beşiktaş formasını taşıyacak olmam, bana gurur veriyor'' dedi. 
     Geçen sezon Hertha BSC Berlin'de teknik direktörüyle yaşadığı sorunlar nedeniyle fazla forma giyme şansı bulamadığına değinen Alman futbolcu, ''Daum bana güveniyor. Burada daha fazla şans bulacağıma inanıyorum. Kurulacak iyi bir ekiple, gelecek sezon şampiyonluğun en büyük adayıyız'' diye konuştu. 
     Veit, basın organlarında yer aldığı gibi Almanya'da Energie Cottbus takımıyla sözleşme imzalamadığını da bildirdi. 
     
     'İddiaya girdim' 
     Veit, Hertha BSC Berlin'de takım arkadaşı olan, eski Beşiktaşlı Sverisson'dan, siyah-beyazlı kulüple ilgili tüm bilgileri aldığını söyledi. 
     Sverisson'la iddiaya da girdiklerini belirten Veit, ''Gelecek sezon şampiyonluk için iddiaya girdik. Ben Beşiktaş'ın şampiyon olacağını öne sürdüm. Sanırım kazanan ben olacağım'' dedi. 
     Kulüp binasındaki tören sırasında, kendisi için hazırlanan 6 sırt numaralı Beşiktaş formasını giyen Veit, daha sonra BJK İnönü Stadı'nda şortunu da giyip, topla hareketler yaptı ve basın mensuplarına poz verdi. 
     Beşiktaş Kulübü Yönetim Kurulu ve Transfer Komitesi Üyesi İbrahim Altınsay, kulüp olarak ilkeli ve gerçekçi bir transfer politikaları bulunduğunu söyledi. 
     Veit'i daha önce İstanbul'a getirdiklerini, ancak o zaman anlaşamadıklarını anlatan Altınsay, ''O zaman menajeri bizden fazla para istedi. Biz verdiğimiz sözden dönmeyen, ancak anlaşma şartlarından da caymayan bir kulübüz. Bu yüzden de Veit'in transferi o zaman gerçekleşmemişti. Ancak Veit, Almanya'da bu menajerinden ayrıldı ve bizimle anlaştı'' dedi. 






</TEXT>
</DOC>
