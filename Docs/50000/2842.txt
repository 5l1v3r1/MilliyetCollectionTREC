<DOC>
<DOCNO> 2842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur27.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş de Fransız mallarını boykot çağrısı yaptı 
</HEADLINE>
<TEXT>

     Türk-İş Yönetim Kurulu, Fransız Parlamentosu'nun, sözde Ermeni soykırımı karar tasarısını kabulünü protesto ederek, Fransız mallarına boykot uygulanması çağrısı yaptı. 
     Türk-İş Yönetim Kurulu tarafından yapılan açıklamada, tarihi en iyi tarihçilerin yorumlayacağı ifade edilerek tarihi, ideolojilere ve günlük politikalara malzeme yapmanın büyük bir hata olduğu kaydedildi. 
     Bir diğer büyük hatanın da tarihten, düşmanlık ve husumet çıkarmak tarihin, bugünü ve geleceği ipotek altına almasına yol açmak olduğu belirtilen açıklamada, şöyle denildi 
     'Fransız Parlamentosu'nun böylesi bir hataya sahne olması son derece kaygı vericidir. Fransız Parlamentosu tarafından kabul edilen 'Ermeni Tasarısı', doğrudan doğruya siyasal amaçlarla tarihin tahrif edilmesi anlamındadır. Türk-İş, sözde Ermeni soykırımı karar tasarısı ile ilgili olarak başta Fransa olmak üzere tasarıya destek veren tüm ülkeleri protesto etmekte, Türkiye Cumhuriyeti Devleti'ni zan altında bırakmayı hedefleyen bu tür girişimler karşısında ülkesiyle milletiyle tek vücut olmanın gereğini bir kez daha tekrarlamaktadır. Hükümetin bundan sonra olabilecek benzeri girişimlere karşı zamanında ve daha ciddi önlemler almasının ve tepki göstermesinin önemine işaret eden Türk-İş, Türk halkını Fransız mallarını boykot etmeye çağırmaktadır.'' 




</TEXT>
</DOC>
