<DOC>
<DOCNO> 24933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sondun08.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de yeni kral taç giydi, halka gerçekleri açıklama sözü verdi 
</HEADLINE>
<TEXT>

     Nepal'de kral ilan edilen Gyanendra taç giyerken, Kraliyet ailesinin 9 üyesinin öldürülmesi nedeniyle yas tutan binlerce vatandaş, saray yakınında başa çıkılamaz şekilde toplanınca, polis kendilerini değıtmak için göz yaşartıcı bomba kullanmak zorunda kaldı. 
     Saraya 300 metre kadar yaklaşan kalabalığı dağıtmak için göz yaşartıcı bomba atılması üzerine, vatandaşların kaçışmaya başladığı belirtildi. 
     Bu arada, Dipendra'nın ölümü üzerine kral ilan edilen Gyanendra taç giydi. Ölülere saygının bir göstergesi olarak kafasını kazıtan Kral Gyanendra, üzerinde krem rengi kuş tüyü bulunan tacını rahiplerin elinden giydi. 
     Sıkı güvenlik önlemleri altında yapılan taç giyme töreninden sonra, sarayda ''daha resmi'' bir tören yapılacak. Öte yandan, yeni Kral Gyanendra, yayınladığı bildiride, Nepal halkına, yapılacak bir soruşturmanın ardından, saraydaki olayla ilgili gerçekleri tam olarak açıklama sözü verdi. 
     Veliaht Prens Dipendra, Kral ve Kraliçe olan babası ve annesiyle birlikte 6 kraliyet üyesini öldürdükten sonra kendisini vurmuş, komadayken Kral ilan edilmişti. İçişleri Bakanı, daha sonra yaptığı açıklamada, katliamla ilgili belirsizliğin sürdüğünü açıklamıştı. Ardından Kral'a vekillik eden Gyandedra, bir açıklama yaparak, saraydaki trajedinin, ''otomatik silahın aniden ateş almasıyla meydana gelen bir kaza'' olduğunu söylemişti. Saraya yakın kaynaklar, saldırıya, Veliaht Prens'in evlilik planlarıyla ilgili bir tartışmanın neden olabileceğini söylemişlerdi. 







</TEXT>
</DOC>
