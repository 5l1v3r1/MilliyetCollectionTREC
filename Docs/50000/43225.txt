<DOC>
<DOCNO> 43225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/soneko16.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine "Görüşmelerin geri kalanına Washington'da devam edilecek" 
</HEADLINE>
<TEXT>

     Türkiye Masası şefi Juha Kahkonen başkanlığındaki IMF heyetinin, Stand-By düzenlemesinin 10. Gözden Geçirme görüşmelerinin, 7 Eylül 2001 tarihinden bu yana Ankara'da süren etabının tamamlandığı bildirildi. 
     Görüşmelerin kalan kısmına Washington'da devam edilecek. Hazine Müsteşarlığı'ndan yapılan açıklamada, 10. Gözden Geçirme'nin tamamlanan bölümünde kayda değer gelişmelerin sağlandığı, görüşmeler sonucunda 10. Gözden Geçirme'ye ilişkin performans kriterlerinin yerine getirildiği ve programın kamu maliyesi ve bankacılık sektörü başta olmak üzere, tüm unsurlarının olumlu yönde seyrettiği belirtildi. 10. Gözden geçirme görüşmelerinin, daha önce planlandığı ve kamuoyuna duyurulduğu üzere, Washington'da sürdürüleceği, bu amaçla Devlet Bakanı Kemal Derviş'in başkanlığındaki bir heyetin, Eylül ayı sonunda Washington'da temaslarda bulunacağı ifade edildi. Bu arada IMF İcra Direktörleri Kurulu'nun, 10. Gözden Geçirmeyi Ekim ayının ilk yarısında görüşmesinin beklendiği, Gözden Geçirme'nin onaylanması halinde, yaklaşık 3 milyar dolar tutarındaki bir kredi diliminin serbest bırakılacağı kaydedildi. 







</TEXT>
</DOC>
