<DOC>
<DOCNO> 35476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur26.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık "Bakan Gürel Amerika ziyaretini kendi karşılıyor" 
</HEADLINE>
<TEXT>

     Bakanların resmi veya özel bütün gezilerinde, yerlerine vekalet edecek bakana ilişkin vekalet tezkerelerinin Resmi Gazete'de yayınlanması gerektiği bildirildi. 
     Başbakanlık Basın Merkezi'nden yapılan açıklamada, Devlet Bakanı Şükrü Sina Gürel'in, 3 Ağustos 2001 günü başlayan Amerika Birleşik Devletleri'ni ziyareti ile ilgili basında yer alan ''bazı haberlerin yanlış değerlendirmelere yol açtığının görüldüğü'' belirtildi. 
     Bakanların resmi veya özel mahiyette yapacakları bütün yurtdışı gezilerinde, yerlerine vekalet edecek bakana ilişkin vekalet tezkerelerinin Resmi Gazete'de yayınlanmasının gerektiği ifade edilen açıklamada şunlar kaydedildi 
     ''Devlet Bakanlığınca Başbakanlık Personel Prensipler Genel Müdürlüğü'ne Sayın Bakanın Amerika Birleşik Devletleri'ne yapacağı ziyaretle ilgili olarak yazılan yazıda, gezinin özel veya resmi mahiyette olduğu ayrıca belirtilmediğinden, gezi resmi olarak değerlendirilmiş ve normal prosedür uygulanarak Cumhurbaşkanlığı'na vekalet yazısı gönderilmiştir. 
     Sayın Bakan, kendisinin ve eşinin uçak biletlerini şahsen karşılamış ve herhangi bir harcırah talebi sözkonusu olmamıştır.'' 







</TEXT>
</DOC>
