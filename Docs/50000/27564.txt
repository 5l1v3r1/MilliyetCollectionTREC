<DOC>
<DOCNO> 27564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/eko00.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece yarısı istifa krizi 
</HEADLINE>
<TEXT>

Yöneticiye "yasal koruma" verilmeyince Kamu Bankaları Ortak Yönetim Kurulu Başkanı Akışık istifa etti, istifa durduruldu 
     ANKARA Milliyet 

     TBMM Genel Kurulu'nda Emlak Bankası'nın tasfiyesi, fonların tasfiyesi ve şirket birleştirmelerinde vergi kolaylığı getiren tasarının görüşmeleri sırasında, kamu bankalarının yöneticilerine "yasal koruma" getiren önergenin geri çekilmesi, Kamu Bankaları Ortak Yönetim Kurulu Başkanı Vural Akışık'ı istifa ettirdi. Meclis'te gece yarısı "ikna toplantıları" yapıldı, kriz bugüne ertelendi. 
     Muhalefetin Akışık'ı geçmiş görevleri sırasında yolsuzluk ve usulsüzlük yapmakla suçladığı tasarı üzerindeki görüşmeler sürerken, Ekonomiden Sorumlu Devlet Bakanı Kemal Derviş, banka yöneticilerinin "açıkca suç teşkil etmeyen iş ve eylemlerden" sorumlu tutulamayacağına ilişkin geçici 5. madde üzerinde önerge verdi. Derviş önergesiyle banka yöneticilerinin "zimmet, ihtilas, irtikap ve rüşvet suçları dışındaki" suçlardan sorumlu tutulmamalarını ve bankaların yöneticilere, bu suçlar dışındaki eylemleri sonucu doğan zararları rücu ettirmemesini istedi. 
     Önergeye ANAP Milletvekili Yaşar Topçu ile DYP'den Anayasa'ya aykırı olduğu gerekçesiyle itiraz geldi. 
     Bunun üzerine Genel Kurul toplantısına 10 dakika ara verildi. Bakan Derviş, Akışık ile Başbakan Yardımcısı Hüsamettin Özkan, Devlet Bakanı Mehmet Keçeciler, hükümet partilerinin grup başkanvekilleri, Plan ve Bütçe Komisyonu Başkanı Metin Şahin ve önergeye itiraz eden Topçu, Başkanlık Divanı'nın arkasındaki özel odaya geçtiler. 
     
     'Sezer'den döner' 
     Kapalı kapılar ardındaki bu toplantıda Derviş, banka yöneticilerine bu yolla yasal güvence sağlayamazsa kimsenin çalışamayacağını söylerken, Akışık da önerge kabul edilmezse çalışamayacağını bildirdi. 
     Meclis Kanunlar Kararlar Daire Başkanlığı uzmanları ile Anayasa hukukçularından önerge hakkında görüş alındı. Önergenin Anayasa'ya aykırı olduğu vurgulandı. Plan ve Bütçe Komisyonu Başkanı Metin Şahin, bürokratlara koruma getirilmesinden yana olduğunu, ancak bunu hukuk çerçevesinde yapmak zorunda olduklarını vurgulayarak, Cumhurbaşkanı Ahmet Necdet Sezer'in bütün yasaları hukukçu gözüyle incelediğini, böyle bir düzenlemenin Köşk'ten döneceğini, veto halinde Meclis'in 15 gün daha çalışıp bu yasayı çıkarmasının mümkün olmayacağını, bu durumda da yasanın çıkma şansının düşeceğini bildirdi. 
     Bunun üzerine Derviş ikna oldu ve oturum açıldığında önerge geri çekildi. 
     
     Kriz bitmedi 
     Bu arada kürsünün arkasından ayrılmayan grup tartışmayı sürdürdü. Genel Kurul kapandıktan sonra kulislere çıkan milletvekilleri, Akışık'ın istifa ettiğini ancak vazgeçmesi için ikna çalışmasının sürdüğünü kaydettiler. 
     Toplantı dağılırken bakanlar ve Akışık, istifa haberlerine ilişkin sorulara karşı yorum yapmaktan kaçındı, ancak istifa yalanlanmadı. Sıkıntılı olduğu gözlenen Akışık, hemen her soruya "Çalışmamız sürüyor" yanıtını vererek Kemal Derviş'i gösterdi. 
     Bu arada Akışık'ın bakanlara, "Daha rahat yorumlanacak bir düzenleme gerekiyor" dediği duyuldu. 
     MHP Grup Başkanvekili İsmail Köse ise, Plan ve Bütçe Komisyonu'nda yapılan düzenlemenin yeterli olduğunu belirterek, "Bir memuru ikna etmek zorunda değiliz. İstifa eder etmez biz bilmeyiz" dedi. 
     Bakanlar ve Akışık, Meclis'ten ayrılırken bugün sabah saat 08.00'da yeniden bir araya gelme konusunda sözleştiler. 
     



 EKONOMİ 
































</TEXT>
</DOC>
