<DOC>
<DOCNO> 34572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/soneko15.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Denetleme Kurulu "KİT'ler özerk bir tarzda çalışmalı" 
</HEADLINE>
<TEXT>

     Başbakanlık Yüksek Denetleme Kurulu YDK , KİT'lerin tamamen ekonomik gerekçelere ve çağdaş iletmecilik tekniklerine göre müdahaleden uzak ve özerk bir tarzda çalışmasına imkan tanınması gerektiğini bildirdi. 
     YDK'nın 1999 yılına ait raporunda, Kurul'un görev alanına giren KİT'ler, sosyal güvenlik kuruluşları, fonlar ve diğer kuruluşların sorunları ortaya konuldu, çözüm önerileri sıralandı. 
     Kurul'un, KİT'lerle ilgili tüm düzenlemeler bir kanunda toplanması ve sermayesinin yarıdan fazlası birden fazla KİT'e ait olup özel hukuk hükümlerine göre faaliyet gösteren şirketlerin hukuki yapısının mevzuata uyumlu hale getirilmesi gerektiğini belirtti. 
     
     Özelleştirme 
     Özelleştirmede zorunluluk olmadığı sürece, birimlerin biçimsel olarak A.Ş. haline getirilmeleri yerine, mevcut durumları ile özelleştirilmeye gidilmesi, önceliği bulunmayan kuruluşlar ve KİT bünyesinde bünyesinde faaliyet gösterirken A.Ş. haline getirilen kuruluşların tekrar eski statülerine döndürülmesi önerildi. 
     Programa alınacak kuruluşların mali yapılarında köklü iyileşmeler meydana getirecek çalışmalar yapılmadan bu kuruluşlar örgütsel ve finansal olarak özelleştirilebilir hale gelmeden kapsama alınmaması istendi. 
     Özelleştirme programındaki kuruluşların yeniden değerlendirilerek kısa sürede özelleştirilmesi mümkün görülmeyen kuruluşların programdan çıkarılması önerildi. 
     
     KİT'ler 
     YDK, KİT'lerin tamamen ekonomik gerekçelere ve çağdaş iletmecilik tekniklerine göre müdahaleden uzak ve özerk bir tarzda çalışmasına imkan tanınması istedi. 
     Denetimlerin ardından yapılması istenen soruşturma ve incelemelerin süratle değerlendirilmesi gerektiğini de vurguladı. 
     KİT'lerdeki norm kadro çalışmalarının bir an önce sonuçlandırılmasını isterken, personel ücret politikasının yapılacak iş değerlemesi sonuçlarına göre belirlenmesi gerektiğini kaydetti. 
     Destekleme alımı yapmakla görevli kuruluşlara kampanya dönemlerinde gerekli finansman sağlanması ve görev zararlarının Hazine'ce zamanında ödenmesini istedi. 
     Kurul, kuruluşların alım sürecindeki aksamalardan kaynaklanan maliyet artışlarından kurtarılabilmesi için piyasalardaki gelişmelerin yakından takip edilerek, mevcut yönetmelik ve organizasyon yapılarının kuruluşların ihtiyacına göre düzenlenmesi gerektiğini bildirdi. 
     
     Verimliliği olmayanlar 
     YDK, Gümrük Birliği sonrası serbest piyasa koşullarında rekabete dayalı karlı ve verimli çalışma olanağı bulunmayan, eski teknolojili, küçük ölçekli, sosyal ve ekonomik etkinliğini yitirmiş olan işletmelerin kısa zamanda özelleştirilmesi veya tasfiyesini önerdi. 
     Yine aynı şekilde KİT'lerin temel faaliyet konuları dışındaki üretimlerin durdurulması ve bu tür tesislerin de özelleştirilmesi ya da tasfiyesini istedi. 
     Kurul, kamu işletmesi olarak faaliyetlerini sürdürmesinde yarar görülen kuruluşların tespit edilerek bu kuruluşa ait tesislerin bir program dahilinde bir an önce rehabilitasyon ve modernizasyona tabi tutulmasını da tavsiye etti. 
     Kamu payı yüzde 15 oranının altında bulunan iştirak payları öncelikle elden çıkarılmasını öneren YDK, ulaştırma sektöründe TCDD'de başlatılması hedeflenen önemli projeler öncesi yeniden yapılanma çalışmaların hızlandırılması gerektiğini kaydetti. 
     Telekom alanında özelleştirme konusundaki belirsizliğin sürmesi sonucu teknolojik yenilenmesini gerçekleştiremeyip piyasa değeri giderek düşen şirketin, öncelikli yatırımlara başlamasının sağlanması gereğini vurguladı. 






</TEXT>
</DOC>
