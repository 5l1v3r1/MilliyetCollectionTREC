<DOC>
<DOCNO> 36014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/yazar/bila.html </URL>
<DATE> 2001/08/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yılmaz'ın askere yanıtı 
</HEADLINE>
<TEXT>

     ANAP Lideri ve Başbakan Yardımcısı Mesut Yılmaz'ın, partisinin 7. büyük kongresinde gündeme getirdiği "ulusal güvenlik" konusu Başbakan Ecevit'in temkinli eleştirisinden sonra Türk Silahlı Kuvvetleri'nin sert tepkisine neden oldu. 
     ANAP lideri Yılmaz'ın "ulusal güvenlik" gerekçesinin bazı gelişmelere engel olduğu yolundaki yaklaşımı, Türk Silahlı Kuvvetleri'nin, "demokratik laik rejim ve ülke bütünlüğü ile ulusal çıkarların gözetilmesi" olarak tanımladığı bu kavramın herhangi bir gelişmeye engel olmadığı ve iç politik çıkarlar için kullanılmaması gerektiği yorumuyla yanıtlanmış oldu. 
     Başbakan Ecevit ise Yılmaz'ın gündeme getirdiği "ulusal güvenlik gerekçesi" kavramının mutlaka içinin doldurulması gerektiğinin aksi halde yanlış anlaşılabileceği vurgusunu yaptı. 
     Ancak, Ecevit'in bu açıklaması Genelkurmay'ın çok sert sayılabilecek bir açıklamayla Yılmaz'a yanıt vermesini engelleyemedi. 
     Dün gece geç saatlerde ANAP lideri ve Başbakan Yardımcısı Mesut Yılmaz'la görüşme olanağı bulduk. 
     Yılmaz, öncelikle dün Başbakan Ecevit'le konuştuğunu ve bu yaklaşımla neyi kastettiğini detaylı bir biçimde anlattığını ifade etti. 
     Yılmaz'a sorduk 
     - "Kongre konuşmanızı ulusal güvenlik gerekçesinin yerli yersiz gündeme getirildiği ve Türkiye'nin bazı açılımlarına engel olunduğu anlamına gelecek bir konuşma yaptınız. Ancak, demokratik laik rejim ve ülke bütünlüğü konularını bu yaklaşımınızın dışında tuttunuz. Buna karşın, Genelkurmay sert sayılabilecek bir karşılık verdi. Nasıl değerlendiriyorsunuz " 
     - "Durumu ve Genelkurmay'ın açıklamasını bugün MKYK toplantısında değerlendireceğiz. Orada bir konuşma yapacağım. Tabii şunu söyleyebilirim ki ben demokratik laik rejim ve ülke bütünlüğünün bozulması konusunda hassasiyetimi kongre konuşmamda uyguladım. Elbette laiklige ve ulusal bütünlüğe karşı yapılmış bir konuşma değildi. Bu konudaki hassasiyetimiz en az askerlerinki kadar yüksektir. Kaldı ki ben, dün, Sayın Başbakan'la konuşarak neyi amaçladığımı da anlattım. Bazı yorumcular, televizyonlarda Başbakan'ın konuşmasından sonra TSK'nın aynı konuda açıklama yapmasının demokratik teammüllere uymadığını vurguladılar. Ki bu yaklaşım doğrudur." 
     - "Demokratik laik rejim ve ülke bütünlüğünü ayrı tuttuğunuza göre, "ulusal güvenlik gerekçesi"nin bazı açılımlara engel olduğunu belirterek neyi kastettiniz " 
     - "Elbette laikliği ve ülke bütünlüğünü kastetmedim. Kastım AB bağlamında bazı demokratik açılımlardı. Detaylarını bugün MKYK'da ifade edeceğim. 
     ANAP lideri ve Başbakan Yardımcısı Yılmaz'ın kongrede yaptığı konuşmayı TSK'nın amacını aşan biçimde yorumladığı ve hak edilmedik biçimde sert karşıladığı düşüncesinde olduğunu söyleyebiliriz. 
     Yılmaz, bugün MKYK'da yapacağı konuşmayla Genelkurmay'a daha detaylı bir yanıt vermiş olacak. Ayrıca, MKYK bildirisi veya ANAP Genel Sekreteri'nin açıklaması biçiminde de bir karşılık verilmesi söz konusu. 
     
     







Matbaa neden gecikti 


Denizde durum 


Yılmaz'ın askere yanıtı 


Ekonomide karamsarlık, iyimserlik çıkmazı... 


Bostancıoğlu daha neyi bekliyor 


Edebiyat yerine çözüm isteniyor 


Merkezi yönetim ve Darülaceze 


Cana verilen değer... 


Güven meselesi... 


DGM, Özkan ve Önal için fezleke hazırladı 


TRT'de bir film ve bir dizi... 


Krizden çıkış size - bana bağlı 


Önceliğiniz var 


Üretemeden krizden çıkamayız 


</TEXT>
</DOC>
