<DOC>
<DOCNO> 13229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/siyaset/siy05.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda herkes parti arayışında 
</HEADLINE>
<TEXT>

Karakaş, Gürkan ve Oktay, yeni parti peşinde. Karayalçın mesafeli. Öymen izliyor. Mümtaz Soysal temkinli 
     HELİN ÖZMEN Ankara 

     CHP’den istifa eden veya kopma noktasına gelen muhaliflerin, partileşme çabaları sürüyor. Erdal İnönü’nün, CHP’den istifa ettikten sonra, yeni kurulacak partinin liderliğini kabul etmemesi, muhalifler arasındaki "birleştirici lider" arayışını sona erdirdi. 
     Ercan Karakaş, Aydın Güven Gürkan ve Seyfi Oktay’ın başını çektiği ekip, yeni partinin ana çerçevesini belirlemek için toplantılar yaparken, diğer muhalifler bu gruba mesafeli yaklaşıyor. Karakaş ve ekibi HADEP, ÖDP ve sivil toplum kuruluşlarına yakın duruyor. 
     Murat Karayalçın’ın ise, CHP’den istifa ederek yeni parti kurma fikrine temkinli yaklaştığı dile getiriliyor. 
     Eski Genel Başkan Altan Öymen ve ekibi, partide kalarak gelişmeleri değerlendirme kararı alırken, herkes hazirandaki CHP kurultayını bekliyor. 
     Esenyurt Belediye Başkanı Gürbüz Çapan da, bugün CHP’den istifa edeceğini açıkladı. Mümtaz Soysal’a da parti kurması için bazı gruplarca baskı yapıldığı ancak Soysal’ın yeni bir oluşuma temkinli yanaştığı öğrenildi. Soysal, parçalı bir oluşum yerine, grupların ittifakını şart koşuyor. 
     


 SİYASET 











</TEXT>
</DOC>
