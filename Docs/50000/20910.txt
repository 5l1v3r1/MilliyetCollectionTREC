<DOC>
<DOCNO> 20910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/son/sontur20.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te gözyaşlı Anneler Günü kutlaması 
</HEADLINE>
<TEXT>

     DSP Ankara Milletvekili ve TBMM Başkanlık Divanı Katip Üyesi Melda Bayer, Genel Kurul'da gözyaşları içinde yaptığı konuşmada tüm annelerin Anneler Günü'nü kutladı. 
     Anneler Günü dolayısıyla gündemdışı bir konuşma yapan Bayer, anneleri mutlu edebilmenin yolunun çocukları için yaşanabilir bir dünya yaratmaktan geçtiğini söyledi. Bayer, bu amaçla çocuklara yaşanabilir bir dünya yaratmak için yeni yasalar çıkartılması ve yürürlükteki yasaların da uygulanmasını istedi. 
     Mutlu ve refah içindeki bir ülkeye eğitimli anneler tarafından yetiştirilen çocuklarla ulaşılabileceğini belirten Bayer, 8 yıllık kesintisiz eğitimin bu yolda önemli katkılar sağladığını söyledi. 
     Konuşması sırasında sesi titreyen Bayer, anne sevgisinin annenin ölümünden sonra da sona ermeyeceğini belirterek, "Bu sevgi ancak siz de vatanın aynı toprağına karıştığınızda biter" dediğinde ağlamaya başladı. Konuşmasını güçlükle tamamlayan Bayer, bir süre diğer milletvekillerinin kutlamalarını kabul ettikten sonra Genel Kurul salonundan kulise çıktı. Kuliste de ağlamayı sürdüren Melda Bayer, gazetecilere üç yıl önce annesini yitirdiğini, bu nedenle de duygularına hakim olamadığını söyledi. 
     
     
     
     







</TEXT>
</DOC>
