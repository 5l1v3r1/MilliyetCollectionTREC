<DOC>
<DOCNO> 26723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/ekonomi/eko07.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Chhibber Mali sektör tek çatıda denetlenmeli 
</HEADLINE>
<TEXT>

     EKONOMİ SERVİSİ 

     Dünya Bankası Türkiye Direktörü Ajay Chhibber, finans sektörünün denetiminin bir bütün olarak ele alınması gerektiğini söyledi. İstanbul’da düzenlenen Sermaye Piyasası Arenası’nda konuşan Chhibber, Türkiye’de bir dizi kurumun finans sektörünün çeşitli kesimlerini denetlediğini ifade etti. "Bulmacanın parçalarını bir araya getirmek gerek" diyen Chhibber, bu yaklaşımın Türkiye’nin borçlanmasına yardımcı olacağının altını çizdi. Sermaye piyasasının, bankaların uzak akrabası olmadığını söyleyen Chhibber, son krizlerin bankacılığa "çok fazla odaklanılmasından" kaynaklandığını vurguladı. 
     Chhibber, "Sermaye piyasalarının gelişmesi, düzenlenmesi ve büyümesi de bankacılık sektörü kadar önemli. Finansal sistem ancak böyle gelişir" dedi. 
     
     Gürültü yapıyorlar’ 
     Merrill Lynch Ekonomisti Mehmet Şimşek, Türkiye’ye bakışlarını "olumlu", programı da "uygulanabilir" olarak nitelerken politik risklerin "gürültüyle sınırlı kalacağı" görüşünü dile getirdi. 
     Morgan Stanley’den Serhan Çevik ise "Türkiye’de son dönemde bankacılık, ekonomiye destek özelliğini yitirdi" dedi. 
     



 EKONOMİ 





















</TEXT>
</DOC>
