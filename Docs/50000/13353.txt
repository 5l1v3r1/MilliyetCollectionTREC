<DOC>
<DOCNO> 13353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/28/ekonomi/eko09.html </URL>
<DATE> 2001/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracı kuruluşlar Birlik’ yönetimini belirliyor 
</HEADLINE>
<TEXT>

     SONGÜL HATISARU 

     Aracı Kuruluşlar Birliği’nin 12 Mart’ta yeterli çoğunluk sağlanamadığı için ertelenen ve bugün yapacağı genel kurulunda 7 kişilik yönetim kurulunu belirlemesi bekleniyor. 
     En fazla işlem hacmini oluşturan ilk 25 üyenin adayları arasında olan Yapı Kredi Yatırım Genel Müdürü Mehmet Ali Alkan, İş Bankası Genel Müdür Yardımcısı Yusuf Ziya Toprak, en fazla bakiyeli müşterisi olan ikinci grubun adayı Gedik Menkul Değerler Genel Müdürü Erhan Topaç, Garanti Yatırım İcra Kurulu Görevli Üyesi Nevzat Öztangut, üçüncü grubun adayları olan Deha Menkul Değerler Yönetim Kurulu Başkanı Ceyhan Bektaş, Çağdaş Menkul Değerler Genel Müdürü Berki Özmen’in seçilmesine kesin gözüyle bakılıyor. 
     Üçüncü grubun diğer yönetim kurulu adayı için ise Ata Yatırım Genel Müdürü Korhan Kurdoğlu, EVG Menkul Değerler Yönetim Kurulu Başkanı Tezcan Yaramancı, HSCB Yatırım Genel Müdürü Ahmet Erelçin’in arasında çekişme olması bekleniyor. 
     
     Uzlaşı arandı 
     Banka kökenli aracı kurumlar 5 üyenin kendilerinden, 2 üyenin ise banka kökenli olmayan aracı kurumlardan seçilmesi yaklaşımında. Banka kökenli olmayan ve sayıları 70’i aşan orta büyüklükteki aracı kurum ise kendilerini temsil edeceklerine inandıkları üç üyenin seçilmesini istiyor. Aracılar 12 Mart’tan bu yana yaptıkları kulis çalışmalarıyla dengeli bir yönetim modeli oluşturmak için uzlaşı sağladı. 151 kurumu kapsayan üçüncü grubun yönetime 3 üye sokması halinde kararlarda uzlaşı şart olacak. Sektörde bunun sağlanamaması halinde temsil yeteneğinin adil olmayacağı görüşü hakim. 
     


 EKONOMİ 
















</TEXT>
</DOC>
