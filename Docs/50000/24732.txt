<DOC>
<DOCNO> 24732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/ekonomi/eko06.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’e bir gol de Mirzaoğlu’ndan 
</HEADLINE>
<TEXT>

Emlakbank’ın alacağını tahsil için bağlattığı gemileri MHP’li bakan serbest bıraktırdı 
     Ankara Milliyet 

     Emlakbank’ın zor duruma düşmesine neden olan denizcilik sektörüne kullandırılan 200 milyon dolarlık kredinin takibe alınması, Devlet Bakanı Kemal Derviş ile MHP’li bir bakanı daha karşı karşıya getirdi. Emlakbank’ın alacağını tahsil etmek için bağladıkları gemiler Devlet Bakanı Ramazan Mirzaoğlu’nun talimatıyla serbest bırakılıyor. 
     Derviş’e bağlı Kamu Bankaları Ortak Yönetimi Ziraat, Halk ve Emlakbank’ın mali bünyelerinin düzeltilmesi için takipteki kredilerinin tahsilinin hızlandırılması talimatını verdi. 
     Bunun üzerine harekete geçen Emlakbank Genel Müdürlüğü, icra takiplerine başladı ve Türk limanlarına giren gemilerin bağlatılmasını istedi. Liman başkanlıkları, icra dairelerinden gelen talepler üzerine gelen gemileri bağlamaya başlarken Mirzaoğlu, gemilerin serbest bırakılması talimatını verdi. Krizden denizcilik sektörünün de etkilendiğine dikkat çeken Mirzaoğlu, "Konuyu yeniden ele alan hükümetimiz bir yıllık bir zamana uygun bir düzenleme yapacaktır" dedi. 
     



 EKONOMİ 

















</TEXT>
</DOC>
