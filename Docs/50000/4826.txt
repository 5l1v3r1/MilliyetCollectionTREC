<DOC>
<DOCNO> 4826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/soneko08.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten bir ilk 
</HEADLINE>
<TEXT>

     Türkiye'nin önde gelen beyaz ve kahverengi eşya üreticisi Arçelik, kendisine ait ilk show-roomu ile birlikte mutfak sektörüne de adımını attı. 
     Maslak'taki Nurol Plaza'da yer alan show-room'un açılışını Koç Holding Başkanı Rahmi Koç ile Şişli Belediye Başkanı Mustafa Sarıgül birlikte yaptılar. 
     Rahmi Koç, törende yaptığı konuşmada, beyaz eşya satışlarının dışında dünyada mutfakların satıldığına işaret ederek, ''Biz de bu trende girdik. Bundan böyle, müşterilerimiz ve Türk halkına, belki de ihracata komple mutfak satacağız. Bu nedenle burayı açtık'' dedi. 
     Yeni girişimlerinde arkadaşlarına başarılar dileyen Koç, para kazanmalarını ve kar etmelerini temenni etti. Açılış törenine, Koç ailesinden Semahat Arsel, Sevgi Gönül ve Mustafa Koç da katıldı. 
     Tören kurdelesinin kesilmesinin ardından Rahmi Koç, standları dolaşarak, sergilenen ürünler hakkında bilgi aldı. Rahmi Koç, gazetecilerin güncel gelişmelere ilişkin sorularına ise yanıt vermedi. Maslak'taki Arçelik show-room'unda, buzdolabından çamaşır makinesine, bulaşık makinesinden küçük ev aletlerine, klimadan bilgisayara kadar yaklaşık 300 Arçelik ürünü ilk kez birarada sergileniyor. Modüler mutfak bölümünde de, tüketiciler ithal edilen mutfaklardan istediklerini seçebilecek. Ayrıca, burada mutfağın tasarımı da yapılacak. 




</TEXT>
</DOC>
