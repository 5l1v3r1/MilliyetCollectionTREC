<DOC>
<DOCNO> 9768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/dunya/adun.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar silahlar 
</HEADLINE>
<TEXT>

ABD, birkaç geminin işini yapabilecek bir süper savaş gemisi geliştiriyor. Süper silah, ABD’nin 21. yüzyıldaki ateş gücünün belkemiği olacak 
     DIŞ HABERLER SERVİSİ 

     Seçim kampanyası sırasında ABD silahlı kuvvetlerini yeniden yapılandıracağını ilan eden Başkan George W. Bush bu sözünü hayata geçirmek için düğmeye bastı. Bu çerçevede ABD ordusu son derece pahalı ancak en ileri teknoloji ürünü yeni silahlarla donatılıyor. 
     Yeni nesil silahlar bir yandan çok kanlı çarpışmalara meydan vermeden düşmanın direncini kırmayı, ayrıca da harekatları, birbirine monte edilebilen modüler silahlar sayesinde birleştirerek toplam maliyetin düşürülmesini amaçlıyor. 
     Maliyeti 70 milyar dolar olan süper savaş gemileri inşa edilmesi için açılan ihalede ABD’nin en büyük silah şirketleri yarışıyor. 21’nci yüzyılda ABD’nin ateş gücünün belkemiğini oluşturacak DD - 21 projesi kapsamında geliştirilen prototip savaş gemisinde, ön bölümdeki 155 mm’lik toplardan başka arka güvertede 2 tane H - 60 küçük savaş gemisi taşıyacak bölümler yer alıyor. Bu kısımda ayrıca V - 22 "Osprey" adlı helikopter gibi inip kalkan, ancak uçak gibi hızla uçabilen bir savaş uçağı bulunacak. 
     Geminin gövdesi iki katlı çelik kalkan ile kaplanacak ve böylelikle bombalı terörist saldırılarına karşı mürettabatın korunması sağlanacak. Süper savaş gemilerinden 2010’a kadar 35 tane yapılacağı belirtildi. 
     
Manyetik ışıkla yakacak      Pentagon elektro - manyetik ışın yayan yeni bir silah da geliştirdi. Öldürücü olmayan bu silahın kalabalıkların dağıtılması ve bir savaş halinde düşmanın geri çekilmeye zorlanması amacıyla kullanılması düşünülüyor. 
     Bu silahtan çıkan ışına maruz kalan bir kişinin birkaç saniye içinde, yanan bir ampulle temas halinde meydana gelen acıyla aynı şiddette bir acı hissedeceği, cildinde hafif tahriş olacağı ve silahın durdurulması veya kişinin ışının etki alanının dışına çıkmasıyla bu acının sona ereceği belirtildi. 
     


 DÜNYA 













</TEXT>
</DOC>
