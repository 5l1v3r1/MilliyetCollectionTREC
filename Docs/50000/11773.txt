<DOC>
<DOCNO> 11773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/spor/aspo.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray, futbolun devi R.Madrid ile eşleşti 
</HEADLINE>
<TEXT>
Boğa gibi güçlü 
Şampiyonlar Ligi çeyrek finalindeki temsilcimiz, İspanyol rakibiyle ilk maçını 3 Nisan’da İstanbul’da, rövanşı ise 18 Nisan’da deplasmanda oynayacak 
     ZAFER ATAMER - NYON 

     ŞAMPİYONLAR Ligi çeyrek final kuraları dün İsviçre’nin Nyon kentinde çekildi ve Galatasaray, İspanyol Real Madrid ile eşleşti. Sarı - Kırmızılı ekip ilk maçı 3 Nisan’da İstanbul’da, rövanşı 18 Nisan’da Madrid’de oynayacak. Cim - Bom, yarı finale çıktığı takdirde, Manchester United - Bayern Münih maçlarının galibiyle karşılaşacak. Yarı final 1 - 2 8 - 9 Mayıs’ta, final ise 23 Mayıs’ta Milano’da oynanacak. 
     ÇEYREK finalin diğer eşleşmeleri ise Leeds United - Deportivo, Arsenal - Valencia şeklinde gerçekleşti. Real Madrid Menajeri, eski yıldız futbolcu Butrageueno, "Galatasaray çok yarışmacı bir ekip. Kazandığı kupalarla bunu kanıtlıyor. Hagi, Popescu, Jardel gibi yıldız isimleri var. Ama unutmamak gerekir ki, bir futbol takımı 11 kişiden oluşur. Eşit şartlarda mücadele edeceğiz ve yarı final için çarpışacağız." dedi 
     REAL Madridli yönetici Lopez Serrano ise "Galatasaray ile finalde karşılaşmayı düşünüyorduk. Ancak bu kura, finali öne aldı. UEFA ve Süper Kupa şampiyonu Galatasaray’ın gücü ortada. Yine de Süper Kupa finalinden küçük bir hesabımız var" diye konuştu. Kuraya katılan Mete Razlıklı ise "Neden yeniden yenmeyelim Yarı finale kalmamamız için hiçbir sebep yok" ifadesini kullandı. 
     
Ne dediler ...      LUCESCU 
     "Daha önce Real Madrid’i Süper Kupa’da yendik. Bunu yine yapabiliriz. Hedefimiz yarı final. " 
     
     BÜLENT 
     "Yine ilki gerçekleştireceğiz. Engelleri birer birer aşıp, finale uzanacağız. Bize herkes güvensin." 
     
     HASAN ŞAŞ 
     "Üç takımın arasından en zor kurayı çektik. Ancak Real Madrid tanıdığımız bir ekip." 
     
     ÜMİT 
     "Zor maçları severiz. Rakibimizi eleyebiliriz. Bu olmayacak şey değil. İşi İstanbul’da bitirmeliyiz." 
     
     SUAT 
     "Hepimiz Bayern Münih’i istiyorduk. Ama Real Madrid de iyi bir eşleşme oldu. Eleyeceğimize inanıyoruz." 
     
     VİCENTE DEL BOSQUE 
     "Süper Kupa’da hazır değildik. Ancak bu kez şartlar farklı. Türkler’i devirip yarı finale yükseleceğiz." 
     
     ROBERTO CARLOS 
     "Süper Kupa ile Şampiyonlar Ligi arasında büyük fark var. Geçen yılki şampiyonluğu tekrarlayacağız." 
     
     HELGUERA 
     "Türkler komplike bir takım ve de çok güçlüler. Ancak deplasmanda aynı performansı gösteremiyorlar." 
     
     HİERRO 
     "Galatasaray iyi futbol oynuyor, ama fazla şansı yok. İstanbul’da da galibiyet için oynayacağız." 
     
Favori Real Madrid      DÜNYACA ünlü İngiliz bahis şirketleri, en yüksek şansı Real Madrid’e tanırken, en düşük şansta Galatasaray’ı gösterdiler. William Hill ve Ladbrokes, İspanyol temsilcisinin şampiyonluğuna 1’e 2, Galatasaray’ınkine ise 1’e 25 oranını açıkladı. 
     
Real’i tanıyalım      Dünya markası 
     Murat Ağca 

     Real Madrid, hem kendi liginde, hem de Avrupa’da elde ettiği şampiyonluklarla, futbol tarihinin en başarılı takımı unvanını elinde bulunduruyor. Sekiz kez Avrupa şampiyonu olan Real Madrid, Raul, Figo, R.Carlos, McManaman, Morientes gibi isimleriyle adeta bir yıldızlar topluluğu görüntüsü veriyor. 
     İSPANYOL ekibi bu sezon toplam 29, Raul de beş golle Şampiyonlar Ligi’nde zirvede bulunuyor. Raul’u dörder golle Figo, Guti, Helguera, Morientes ve R. Carlos takip ediyor. Deportivo’nun beş puan önünde lider bulunan İspanyol ekibi, 1958 - 59’da Beşiktaş’ı 1 - 1 ve 2 - 0 ile Şampiyon Kulüpler’den elemişti. 
     
     KÜNYESİ 
     KURULUŞU 1902 
     RENKLERİ Eflatun - Beyaz 
     BAŞKANI Florentino Perez 
     TEKNİK DİREKTÖRÜ Vicente Del Bosque 
     FAN KULÜBÜ 1358 
     KULÜP REKORU Sanchis 520 maç 
     GOL REKORU Di Stefano 218 gol 
     STADI Santiago Bernabeu 
     KAPASİTESİ 74.871 
     
     ŞAMPİYONLUK TARİHÇESİ 
     İSPANYA LİGİ 27 kez 
     İSPANYA KUPASI 17 kez 
     ŞAMPİYONLAR LİGİ 8 kez 
     1956, 1957, 1958, 1959, 1960, 1966, 1998, 2000 
     UEFA KUPASI 2 kez 1985, 1986 
     KITALARARASI KUPA 2 kez 1960, 1998 
     
ŞAMPİYONLAR LİGİ İSTATİSTİĞİ ATTIĞI GOL 29 2.42 İSABETSİZ ŞUT 77 6.42 İSABETLİ ŞUT 79 6.58 FAUL 159 13.25 KÖŞE VURUŞU 61 5.08 OFSAYT 35 2.92 TOPLA OYNAMA 357 dakika 54 YEDİĞİ GOL 17 1.42 SARI KART 19 1.58      
     
D GRUBU TAKIMLAR O G B M A Y P Real Madrid 6 4 1 1 14 9 13 Leeds 6 3 1 2 12 10 10 Anderlecht 6 2 0 4 7 12 6 Lazio 6 1 2 3 9 11 5      
     
     Kurt ve kuzu 
     ŞAMPİYONLAR Ligi’nde çeyrek finale kalan takımlar içinde en hırçını Galatasaray olurken, Real Madrid ise hiç kırmızı kart görmedi. Galatasaray dört kırmızı ve 31 sarı kartla hırçınlık klasmanında zirveyi kimseye kaptırmadı. Buna karşılık Real’in sadece 19 sarı kartı bulunuyor. 
     


 SPOR 






















</TEXT>
</DOC>
