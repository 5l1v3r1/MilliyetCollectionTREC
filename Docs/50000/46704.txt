<DOC>
<DOCNO> 46704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/son/sontur02.html </URL>
<DATE> 2001/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta hastanede patlama... 
</HEADLINE>
<TEXT>

     Beşiktaş'ta, Özel Blemdes Hastanesi'nde meydana gelen patlamada, 1 kişi yaralandı. Faaliyette olmadığı bildirilen hastanedeki patlamanın, sıkışan gazın alev alması sonucu meydana geldiği belirlendi. 
     Kuruçeşme Caddesi Öksüz Çocuk Sokak'taki Ahmet Yakut'a ait Özel Plemdes Dermatoloji ve Plastik Cerrahi Hastanesi'nde, saat 04.30 sıralarında bir patlama meydana geldi. 
     Patlama sırasında sokakta bulunan ve taksici olduğu öğrenilen Yavuz Bolat 25 , vücuduna isabet eden parçalarla yaralandı. Bolat, olay yerine gelen polis ekiplerince Şişli Etfal Hastanesi'ne kaldırılarak tedavi altına alındı. 
     Patlamanın ardından 4 katlı binada çıkan yangına Beşiktaş, Beyoğlu ve Şişli itfaiye ekipleri müdahale etti. Binanın tamamını saran alevler, itfaiyenin yoğun çalışması sonucu kısa sürede kontrol altına alınarak söndürüldü. 
     Patlama nedeniyle içindeki eşyalar ile yerinden sökülen kapı ve pencereleri sokağa saçılan bina, kullanılamaz hale geldi. Patlamanın yarattığı basınç nedeniyle aynı sokaktaki 2 katlı Mado Cafe, Pafuli Restorana ve İletişim Reklam adlı işyerlerinde de büyük çapta maddi hasar meydana geldi. 
     Bomba uzman ekipleri olay yerinde yaptıkları ilk incelemede, patlamanın, binanın bodrum katında bulunan LPG tüpünden sızarak binaya dolan gazın alev alması sonucu meydana geldiğini belirledi. 
     Olay yerine gelen hastanenin sahibi Yakut'un oğlu Cüneyt Yakut, hastanenin henüz faaliyete geçirilmediğini söyledi. 
     Patlamayla ilgili soruşturmanın sürdürüldüğü bildirildi. 
     






</TEXT>
</DOC>
