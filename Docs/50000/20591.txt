<DOC>
<DOCNO> 20591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/ekonomi/eko03.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Faisal Finans satıldı 
</HEADLINE>
<TEXT>

Kombassan bünyesinde bulunan ve Türkiye’nin ilk özel finans kurumu olan Faisal Finans, yerli ve yabancılardan oluşan bir konsorsiyuma satıldı 
     EYLEM TÜRK 

     Yurtiçi ve yurtdışından para toplayan çok ortaklı holdinglerden Kombassan, sahibi olduğu Faisal Finans’ı elden çıkarıyor. 
     Faizsiz bankacılık alanında faaliyet gösteren Faisal Finans Kurumu’nun, bugün yapılacak genel kurulunda yeni ortaklık yapısı belli olacak. 
     Yapılacak genel kurulda, kurumun büyük hissesinin yabancı bir şirkete devredileceği belirtilirken, Kombassan bu ortaklıkta bulunmayacak. Yurtiçinde biri merkez, toplam 12 şubesi bulunan şirketin diğer yerli ortaklarının da bugün belli olacağı belirtildi. 
     Yurtdışında 33 ülkede, 72 uluslararasi banka ile muhabirlik anlaşması olan şirketin Kombassan’ın yaşadığı mali sıkıntı nedeniyle satıldığı öğrenildi. 
     Kombassan Yönetim Kurulu Başkanı Haşim Bayram’ın, üç yıl önce 40 milyon dolara satın aldığı Faisal Finas’ı yeni sahibine hangi bedelle sattığı ise açıklanmadı. 
     
     16 yıldır faaliyette 
     Nisan 1985’te Türkiye’deki faaliyetine başlayan Faisal Finans, ülkedeki faizsiz bankacılığın öncülüğünü yaptı. 
     Suudi Arabistan Kralı Fahd’ın oğlu Prens Muhammed Al Faisal Al Suud’dan 1998 yılında Kombassan Grubu’na geçen şirketin devri konusunda da şaibeler gündeme gelmişti. O dönem hazine şirketin İsviçre’de kurulu Olfo AG adlı bir şirket tarafından satın alındığı ve bu şirkete Kombassan’a mensup kişilerin sahip olduğu iddialarına karşılık araştırma başlatmıştı. 
     



 EKONOMİ 




















</TEXT>
</DOC>
