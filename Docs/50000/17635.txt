<DOC>
<DOCNO> 17635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/23/son/sondun04.html </URL>
<DATE> 2001/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika zirvesinin bilançosu 196 yaralı, 430 tutuklu 
</HEADLINE>
<TEXT>

     Kanada'nın Quebec kentinde düzenlenen Amerika Zirvesi, dün yayınlanan kapanış bildirisiyle sona erdi. 
     Zirvede, Amerika kıtasında 2005 yılına kadar serbest ticaret bölgesi FTAA kurulmasına karar verildi. Bölgedeki 34 ülke liderleri bir sonraki zirve için Arjantin'de buluşacaklar. 
     Dünyanın en büyük serbest ticaret bölgesi yıllık 11 milyar dolarlık ticaret hacmine sahip olacak ve Kanada'dan Şili'ye uzanacak. Brezilya ve Venezüella liderleri, bazı çekinceleri olmasına rağmen anlaşmaya imza koydular. Bildiride, Amerika kıtasında, Küba haricindeki bütün ülkeler arasında gümrüklerin kaldırılması çağrısında bulunuldu. 
     Bu arada, Amerika Kıtası Kalkınma Bankası'nın, Latin Amerika ve Karaipler ülkelerine 5 yılda 40 milyar dolar kredi vereceği açıklandı. Kapanış bildirisinde yer alan ''demokrasi'' maddesine göre, Amerika Serbest Ticaret Bölgesi'ne dahil olacak ülkeler demokratik prensiplere saygı göstermek mecburiyetinde tutuluyor. 
     Kanada Başbakanı Jean Chretien, zirvenin kapanışında yaptığı konuşmada, ''Şu andan itibaren, sadece demokrasiyle ilgili maddenin öngördüğü yükümlülükleri yerine getiren ülkeler anlaşmalardan kazanç sağlayabilecekler'' dedi. Chretien, 2005 yılında kurulması amaçlanan serbest ticaret bölgesinin kurallarının açık olduğunu vurguladı. 
     Kanada'nın Quebec kenti, 3 günlük zirve sırasında çıkan olaylar nedeniyle, küreselleşme aleyhtarı eylemlere sahne olan Seattle, Prag ve Washington'dan sonra hafızalarda yerini aldı. Polis, 3 gün içinde 430 eylemcinin gözaltına alındığını ve 12'si ağır olmak üzere 46 güvenlik görevlisiyle yaklaşık 150 göstericinin yaralandığını açıkladı. 




</TEXT>
</DOC>
