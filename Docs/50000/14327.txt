<DOC>
<DOCNO> 14327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/siyaset/siy01.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Komisyonu Avustralya’da 
</HEADLINE>
<TEXT>
Yurtiçini bitirdiler yurtdışını inceliyorlar 
F tiplerinde incelemeler yapan İnsan Hakları Komisyonu bir rapor bile çıkaramadı. Şimdi, Avustralya’daki insan hakları ihlallerini ve Türklere yönelik uygulamaları inceliyor 
     SALİHA ÇOLAK Ankara 

     Cezaevlerindeki ölüm oruçları 164. gününe girerken, eylemin sürdüğü cezaevleriyle ilgili çalışma başlatan TBMM İnsan Hakları Komisyonu, 6 kişilik bir heyetle Avustralya’daki insan hakkı ihlallerini incelemeye gitti. 
     MHP’li Başkan Hüseyin Akgül ve her partiden birer milletvekilinin oluşturduğu heyetin 23 Mart’ta başladığı Avustralya gezisi bugün sona eriyor. 
     Heyette, "Hayata Dönüş Operasyonu" düzenlenen cezaevleriyle, bu cezaevlerinden sevklerin yapıldığı F tiplerinde incelemeler yapan Alt Komisyon’un Başkanı DSP’li Hasan Macit de bulunuyor. Alt Komisyon, hem operasyon, hem de sevklerin yapıldığı F tipi cezaevlerinde incelemelerde bulunmuş, ancak rapor çıkarmamıştı. Rapor hazırlıklarını sürdüren Macit, bu arada Avustralya’daki insan hakkı ihlalleriyle, bu ülkede yaşayan Türkler’e yönelik uygulamaları inceliyor. 
     Heyette ayrıca, İnsan Hakları Komisyonu’nun, il ve ilçelerdeki insan hakları kurullarının faliyetlerini izlemekle yükümlü Alt Komisyon’un başkanı ANAP’lı Emre Kocaoğlu, üyeler FP’li Yakup Budak ve DYP’li Mahmut Nedim Bilgiç ile MHP’li Ali Keskin de bulunuyor. 
     
Pişkinsüt’ün projesiydi      İnsan Hakları Komisyonu geçtiğimiz yasama yılında DSP’li Sema Pişkinsüt başkanlığında cezaevi raporlarını çıkardıktan sonra, yurtdışındaki Türklerin sorunlarını yerinde incelemek ve gelişmiş ülkelerdeki insan hakları uygulamalarını yerinde görmek üzere gezi programı hazırlamıştı. Komisyon, yurtiçinde insan hakları konusundaki sıcak gelişmelere ve bu konuda önemli bir inisiyatif göstermemesine rağmen, yurtdışı gezi programını "aksatmadan" sürdürme kararlılığını gösterdi. 
     


 SİYASET 

















</TEXT>
</DOC>
