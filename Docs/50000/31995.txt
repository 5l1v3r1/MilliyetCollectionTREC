<DOC>
<DOCNO> 31995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/yasam/yas02a.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem terörist hem korsanlar 
</HEADLINE>
<TEXT>

Terör örgütü PKK'ya gelir sağlamak amacıyla örgüt evini stüdyo haline getiren, sonra da hazırladıkları kasetleri piyasaya süren altı kişi yakalandı 
     REŞİT ÇAĞLIYANGİL İzmir DHA 

     İzmir Terörle Mücadele ve İstihbarat Şubesi ekiplerinin bir örgüt evine düzenledikleri ortak operasyonda, polisin karşısına bir 'stüdyo' çıktı. 
     Kanlı terör örgütü PKK'nın İzmir sorumlusu İdris Yüksel'in de yakalandığı operasyonda, örgüt evinin 'tam teşekküllü bir kaset üretim stüdyosuna' döndürüldüğü görüldü. Evde aynı anda 48 kaset doldurma kapasiteli bir kayıt cihazı, binlerce boş kaset, sahte bandroller, kaçak CD'ler, bir serigrafi cihazı ile çeşitli 'ünlü' şarkıcıların kapak afişleri bulundu. Ayrıca, başta son zamanların gözde şarkıcısı Tarık ve Kayahan olmak üzere, tanınmış isimlerin 'korsanı' yapılmış tam 3 bin 500 adet kaseti ele geçirildi. 
     
Bu yeni yöntemleri      Operasyonu derinleştiren polis, Örgüt üyeliğinden 3 yıl 9 ay hapse mahkum 'Reşo' kod adlı Ali Çimen, emekli banka veznedarı Ahmet Mete, yeğeni Mehmet Mete, Veli Kıydı ve Zaman Yeşilmen'i de gözaltına aldı. 
     İzmir Emniyet Müdürlüğü'nce yapılan açıklamada, PKK'nın son zamanlarda baskıyla haraç toplayamadığı, bu nedenle örgüt üyelerinin ihtiyaçlarını karşılamak için işyeri açma yoluna gittikleri belirtildi. Polise göre bu teröristler de, evi stüdyo haline getirip korsan kaset yapıyor ve tanesi 600 bin liradan toplu alıcılar aracılığıyla piyasaya sürdükleri bu kasetlerden yüklü miktarda para kazanmayı amaçlıyorlardı. Altı sanık, sorguları sonrası İzmir Devlet Güvenlik Mahkemesi'ne sevkedildi. 
     



 YAŞAM 





















</TEXT>
</DOC>
