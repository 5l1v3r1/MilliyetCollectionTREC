<DOC>
<DOCNO> 20420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/ekonomi/eko07.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’de para işlemez oldu 
</HEADLINE>
<TEXT>

     EKONOMİ SERVİSİ 

     Arjantin’de 34 aydan bu yana süren ekonomik durgunluk ve yüksek dış borçlanma nedeniyle halkın alım gücü büyük ölçekte düştü. 
     Geçim derdindeki insanlar ise çareyi ortaçağ dönemine ait bir alışveriş biçimi olan "takas"da buldular. Dünyanın önde gelen gazetelerinden New York Times’ın dünkü sayısında yayınlanan habere göre Arjantin’de toplam 24 şehrin 20’sinde yaklaşık olarak 450 takas kulübü bulunuyor. Bu kulüplerde gerek varoşlarda yaşayan gerekse orta sınıflardan insanları görmek mümkün. 
     Tahminlere göre 500 bin ile 1 milyon arasında insan bu takas kulüplerinden alışveriş yapıyorlar. Bu da nüfusun yüzde 5’inin aktif olarak buralardan alışveriş yapması anlamına geliyor. 
     
     Günde 7 milyon dolarlık takas 
     Ülkenin başkenti Buenos Aires’te bir sosyoloğun yaptığı araştırmaya göre günde ortalama 10 bin kişi bu bölgelerden alışveriş yapıyor. Ayrıca ülke genelinde bu şekilde günde 7 milyon dolarlık bir ekonomik büyüklük oluştuğu bildirildi. Geçtiğimiz yıl ise 400 milyon dolarlık takas yapıldığı kaydedildi. Raporda ayrıca organizatörlerin yıl sonu için takas değerlerinde ekonomik durgunluk nedeniyle yüzde 80’lik bir artış bekledikleri söyleniyor. Yeni Ekonomi Bakanı Domingo Cavallo ise ülkedeki ekonomik sıkıntıların yıl sonuna doğru hafifleyeceğini söylüyor ancak ekonomistler düşüşün devam edeceği yönünde görüş bildiriyorlar. 
     



 EKONOMİ 



















</TEXT>
</DOC>
