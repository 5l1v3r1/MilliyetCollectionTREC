<DOC>
<DOCNO> 30992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/yazar/tamer.html </URL>
<DATE> 2001/07/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Danada kopacak kuyruk kalmadı 
</HEADLINE>
<TEXT>

Üçüncü kriz çıkarsa, halk MHP'yi sandık başında cezalandırabilir 
     Haftalık olağan kriz günü olarak bir süredir kendimizi çarşambaya alıştırmıştık pekala Hafta sakin başlıyor, ortalandığında kriz tırmanıyor, sona ererken de orta yol bulunup etraf sakinleşiyordu. 
     Bu kez ise kriz, patlamak için hafta ortasına kadar bile sabredemedi. Ve sadece 2 kriz vurgunu işadamlarımız değil, hala çalışacak işi olan vatandaşlarımız, hatta kaybettiği işine ya da bir benzerine yeniden kavuşabilmek için krizlerden çıkılmasını bekleyen işsizlerimiz bile hafta boyunca gözlerini TV'lere dikerek, Devlet Bakanı Kemal Derviş'in Amerika'dan vereceği iyi haberi beklediler. 
     Ama bu kez durum maalesef pek iç açıcı görünmüyor. MHP'de anlaşılmaz ya da anlaşılabilir bir inadım inat durumu IMF'de geçmişte sütten ağzı yanmışlığın verdiği temkinlilik... 
     Dananın kuyruğu bu kez kopacak galiba diyeceğim ama, şubattan beri kopa kopa bizim danada kuyruk da kalmadı ki... 
     Vatandaş kesinlikle kavga - itişme istemediğini, son yıllarda her fırsatta net bir biçimde gösterdi. Koalisyonların dağılmasını, hükümetlerin düşmesini de hiç mi hiç istemiyor. 
     Hatırlasanıza CHP neden barajın altında kalmıştı Türkbank ihalesine üçkağıt karıştığını ortaya çıkarıp ANASOL - D koalisyonunun dağılmasına yol açtığı için seçmen, tuhaf bir biçimde CHP'yi affetmemişti. Hoş o günlerde yolsuzluğun, devletin en tepesinden başlayıp kanserli hücreler gibi aşağılara doğru dallanıp budaklandığı da bu kadar tabak gibi ortada değildi. Ayrıca Refahyol hükümetinin hortlama ihtimali de, seçmeni galiba çok ürkütüyordu. 
     Seçmen artık kim ak, kim kara biliyor. Kim ortalığı karıştırıp, kim sakinleştiriyor onun da farkında... Ve eğer ilk ikisine göre çok daha vahim olacağı besbelli bir üçüncü kriz çıkacak olursa, bunun faturasını siyasilere, özellikle de MHP'ye yükleyeceğinden de hiç kuşkunuz olmasın. Çünkü bu krizler çok şeffaf, TV ekranları önünde yaşanıyor. 
     Vatandaş üçüncü krizin faturasının ne denli ağır olacağını belki şimdiden tam olarak kestiremiyor olabilir, ancak neredeyse özel bir çaba harcanarak yaklaştığımız yeni krizle karşılaştıktan sonra Hanya'yı Konya'yı ister istemez öğrenecektir. 
     
Tütün yerine bio - dizel      Alman Lisesi'nden çocukluk arkadaşım Ali Söylemezoğlu, yıllardır yaşadığı Almanya'dan telefonla arayıp tütün alanlarına kolza ekilmesi önerisini getirdiğinde, Cumhurbaşkanımız Ahmet Necdet Sezer Tütün Yasası'nı henüz veto etmemişti. Sezer'in vetosunda sosyal kaygıların da etkili olduğunu dikkate alırsak, bu kolza meselesi üzerinde belki biraz daha dikkatle durabiliriz. 
     Tarım Bakanlığı'ndan aldığımız bilgiye göre tütün yerine alternatif ürün projesi için Dünya Bankası'ndan 15 milyon dolarlık kaynak sağlamamız söz konusu. Tütün ekim alanlarının 72 bin hektarlık bölümünde uygulanacak proje, tütün ekiminden vazgeçilecek kuru tarım alanlarında "buğday, ayçiçek, kanola, nohut, kırmızı mercimek, pamuk, korunga, bağ, geleneksel meyveler, sebze, aromatik ve tıbbi bitkiler" üretilmesini öngörüyor. Tütün projesi Adıyaman, Batman, Bingöl, Bitlis, Diyarbakır, Hakkari, Malatya, Mardin, Muş, Siirt ve Van'da uygulanacak. 
     Kolza yağından zararlı maddelerin ayrılarak bitkisel yağ olarak sofralarda kullanılan türü kanola, zaten tütüne alternatif olarak Tarım Bakanlığı'nın listesinde yer alıyor. 
     Almanya'da bir kentten diğerine trenle gidenlerin mutlaka karşılaştıkları göz alabildiğine sarı tarlaları anımsatan Ali, "Rahmetli Diesel ilk motoru icat ettiğinde, evde salataya koydukları yağla çalıştırmış. Almanya'da bugün Volkswagen Golf 3 başta olmak üzere, dizel motorlu bazı araçlarda marketlerden satın alıp salatalarda kullandığımız bitkisel yağlar doğrudan kullanılabiliyor, diğer bazılarında ise yakıt püskürtme memesinin değiştirilmesi gerekiyor -ki bu, oto tamircisinin yapabileceği basit bir işlem" diyor. 
     Traktör ve kamyonlarda yakıt olarak kullanılabilecek kolza, çevreyi de koruduğu için acaba AB çevre fonlarından sağlanacak kaynakla da desteklenebilir mi 
     
     







Foto Forum 


Ecevit IMF desteği sürecek 


Duvara konuşan adam 


Türkiye, tuhaf bir çıkmaza girmiş durumda... 


Faize terapi 


Pembe geceler 2 


Ciddi bir ihmal 


Yaz tatili nasıl geçiyor 


"Ben Fransa’ya Hitler’le gittim" 


Bu da Kastelli'nin kıssadan hissesi... 


Kanlıca meydanına radar 


Danada kopacak kuyruk kalmadı 


IMF krizinde cehaletin bedeli sefalet 


Ecevit gene de...’ farklı 


Duayenden tekstile veto 


</TEXT>
</DOC>
