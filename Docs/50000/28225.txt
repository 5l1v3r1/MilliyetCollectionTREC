<DOC>
<DOCNO> 28225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun03.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Central Park'ta timsah paniği... 
</HEADLINE>
<TEXT>

     New York'un ortasındaki Central Park'ın havuzunda görülen 60 santim uzunluğundaki yavru timsahı yakalamak için Florida'dan uzman getirtildi. 
     Mike Bailey adlı uzmanın, hayvanı yakalamak için hava karardıktan sonra girişimde bulunacağı bildiriliyor. New York belediye yetkililerinin Bailey'e bu iş için ödeme yapmayacakları bildirildi. 
     Timsahın, Çarşamba günü Central Park havuzunun kuzey ucuna yakın bölümde görüldüğü bildirildi. 
     Yetkililer yavru timsahın evcil ve sahibi tarafından fazla büyüdüğü için parka bırakılmış olabileceğini tahmin ediyorlar. Timsahın yakalanması halinde nereye konulacağı konusu ise henüz açıklığa kavuşmadı. 
     Timsahı iki gün içinde yakalayabileceğini belirten uzman Bailey, halkın timsahı yakalamaya ya da beslemeye kalkmaması tavsiyesinde bulundu. Bailey, ''Timsahlar, size yemek veren el ısırılmaz kuralından pek haberdar değildir'' diye konuştu. 






</TEXT>
</DOC>
