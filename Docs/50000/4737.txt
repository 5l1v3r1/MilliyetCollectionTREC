<DOC>
<DOCNO> 4737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/siyaset/siy01.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz darbe’den sözetti 
</HEADLINE>
<TEXT>

ANAP Lideri Türkiye’nin yeniden güvenlik sendromuna sürüklenme tehlikesiyle karşı karşıya olduğunu söyledi 
     ANKARA Milliyet 

     Başbakan Yardımcısı Mesut Yılmaz, darbe uyarısı yaparak, "Türkiye içeride ve dışarıda meydana gelen hadiselerle yeniden bir güvenlik sendromuna sürüklenme tehlikesiyle karşı karşıyadır. Bunun götüreceği yer daha otoriter bir yönetimdir" dedi. 
     12 Eylül öncesinde yaşanan "siyaset kurumunun tıkanmışlık tuzağına" bir daha düşülmemesi gerektiğini vurgulayan Yılmaz, "Türkiye’yi gelişmiş dünyadan tecrit etme ve kendi iç sorunlarıyla uğraşan bir devlet haline getirme gayretleri, son zamanlarda zirveye ulaştı" diye konuştu. 
     Türkiye’ye yönelik kuşatma hareketlerini görüp, önlemler almak gerektiğini savunan Yılmaz, partisinin dünkü grup toplantısında şunları söyledi 
     "2001’e ümit verici girileceğini sandık, ancak daha da derinleşen sorunlarla girildi. Attığımız her adımı bazıları çelmelemeye çalışıyor. Bu, son zamanlarda zirveye ulaştı, önümüzdeki aylarda bu gayretin yeni örnekleriyle karşılaşılabilinir. 
     Demokrasi hürriyet, güvenlik ve refah dengesi üzerinde kuruldu. Demokrasiyi, hürriyet yokluğu otoriteye sürükler. Güvenlik yokluğu kaosa yol açar. Hayat standardı düşüklüğünün sonu ise radikalizm ve istikrarsızlıktır. Türkiye bu tür provokasyonlara karşı daha dikkatli olmalıdır." 
     Ekonomik istikrar programının tavizsiz bir şekilde uygulandığını belirten Yılmaz, finansman sıkıntısını çözmek için de daha fazla kaynak bulunması gerektiğini vurguladı. 
     


 SİYASET 












</TEXT>
</DOC>
