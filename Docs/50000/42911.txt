<DOC>
<DOCNO> 42911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/guncel/gun02.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Biyolojik savaşa hazır değiliz’ 
</HEADLINE>
<TEXT>

Bilim adamları, ABD'de yeterli miktarda aşı ve antibiyotik bulunmadığını ve sağlık fonlarına önem verilmediğini söyledi 
     DIŞ HABERLER SERVİSİ 

     ABD'nin, hastalığa yol açan mikroorganizmalar ve öldürücü kimyasal saldırılara karşı yeterince hazırlıklı olmadığı belirtiliyor. New Jersey eyaletinin Newark kentindeki Rutgers Üniversitesi'nden Leonard Cole, bir biyolojik saldırının, düşmanca eylemlerin en korkuncu olduğunu söyledi. Cole, virüsü kapan bir kişinin, diğerlerine de hastalığı bulaştırabilen biyolojik silah haline gelmesi ve böylece domino etkisinin ortaya çıkacağını belirtti. 
     Minnesota Üniversitesi Bulaşıcı Hastalıkları Araştırma Merkezi Müdürü Michael Osterholm ise biyolojik silahlar kullanılan bir saldırıya ilk kez maruz kalacak kişilerin, bu tür olaylara yönelik hazırlık çalışmalarında yer almadığını kaydetti. 
     
     Altyapıda durum vahim 
     Osterholm, bu alanda aşı ve antibiyotik sıkıntısı çekildiğini, kamusal sağlık altyapı sistemlerinin yetersiz olduğunu ve bu yöndeki fonlara da gereken önemin verilmediğini ifade etti. 
     Uluslararası Araştırmalar ve Strateji Merkezi'nden Frank Cilluffo da, belirtilerin ortaya çıkmasının günler hatta haftalar alması nedeniyle biyolojik silahları "sessiz katiller" olarak niteledi. 
     Cilluffo, bu yöndeki saldırıların, bir müddet fark edilemeyebileceğini, bunun sonucunda da virüsü kapan birçok kişinin, farkında olmadan diğerlerine bulaştırabileceğini söyledi. 
     
     Saldırı olsa tespit edemeyiz’ 
     ABD Hastalıkları Önleme ve Kontrol Merkezi de, sağlık sisteminin şu anda biyolojik bir saldırıyı tespit edip yanıt verecek yetenekte olmadığını kabul ederken, çeşitli hükümet raporlarında, biyolojik ve kimyasal silahlarla düzenlenecek saldırılara karşı hazırlıkların yetersiz olduğu belirtiliyor. 
     
Korku, gaz maskesi satışlarını patlattı      Terörist saldırılardan sonra ABD'de gaz maskesi, silah, cephane ve diğer savunma malzemelerinin satışı adeta patladı. Savunma gereçleri mağazası Kejo Limited'in Yönetim Kurulu Başkanı Tony Tanner, özellikle gaz maskesi satışlarının arttığını belirterek, "Bütün gün telefonlar susmuyor, insanlar bir biyolojik ya da kimyasal savaştan korkuyor ve hangi maskenin en iyi koruyacağını soruyor" dedi. 
     



 GÜNCEL 



















</TEXT>
</DOC>
