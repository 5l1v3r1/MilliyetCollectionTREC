<DOC>
<DOCNO> 9414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur18.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Hilton otelinde grev kararı 
</HEADLINE>
<TEXT>

     OLEYİS, Hilton Oteli'ndeki toplu iş sözleşmesi görüşmelerinin uyuşmazlıkla sonuçlanması üzerine aldığı grev kararını, çalışanların katıldığı protesto gösterisiyle Hilton Oteli'ne astı. 
     Hilton Oteli önünde toplanan DİSK'e bağlı OLEYİS Sendikası üyeleri, çeşitli sloganlar attılar. 
     OLEYİS İç Anadolu Bölge Başkanı Süleyman Doğan, burada yaptığı açıklamada, toplu iş sözleşmesi görüşmelerine 7 Aralık 2000 tarihinde başladıklarını ve işverenin hükümetin belirlediği enflasyon hedefleri doğrultusunda ücretlere zam yapmak istediğini kaydetti. 
     Hükümetin hedeflenen enflasyon rakamlarını tutturamadığını belirten Doğan, yaşanan ekonomik krizin ardından hedeflenen enflasyonun yüzde 12'den yüzde 30'lara çıktığını söyledi. Doğan, ''Bunda suç çalışanların değildir. IMF politikalarını destekleyen holding sahiplerinindir'' dedi. 
     Hilton Oteli'nde dışarıdan görülenin aksine 200 milyon lira ücretle çalışan işçiler bulunduğunu, bu rakamın da açlık sınırının altında kaldığını ifade eden Doğan, ''Üretime gelince, üretim. Hak istemeye gelince, hayır. Biz bunu istemiyoruz. Bizim amacımız grev yaşamak değil, üretmek ve pastayı büyüterek, payımızı almaktır'' diye konuştu. OLEYİS Bölge Başkanı Doğan, açıklamanın ardından Hilton Oteli çalışanlarının alkışlı protestosu eşliğinde, alınan grev kararını Otel'in ana giriş kapısına astı. 




</TEXT>
</DOC>
