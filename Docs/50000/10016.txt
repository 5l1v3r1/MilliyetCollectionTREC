<DOC>
<DOCNO> 10016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/dunya/dun01.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirli işler uzmanını Blair’e gönderdi... 
</HEADLINE>
<TEXT>

Mulholland artık Blair’in seçimdeki rakiplerini sindirmek için uğraşacak 
     LONDRA Milliyet 

     ABD eski Başkanı Bill Clinton, görevinden ayrılmasının üzerinden 2 ay geçmesine karşın gündemden düşmüyor. Beyaz Saray'dan götürdüğü hediyeler, giderayak çıkardığı afla tartışma yaratan Clinton bu kez de iktidarı sırasında hep destek olduğu İngiltere Başbakanı Tony Blair'e yaptığı sıradışı bir "kıyak"la adından söz ettiriyor. 
     İngiliz "The Sunday Times" gazetesinde yer alan habere göre, Clinton başı her sıkıştığında fikir aldığı, skandallarla boğuşurken, rakiplerini sindirmeye çalışırken ne yapacağını sorduğu, "kirli işler uzmanı" danışmanı Bob Mulholland'ı yakında genel seçim sınavından geçecek olan Blair'in imdadına gönderdi. 
     
Rakiplerin dosyasını tutuyor      Habere göre, İngiltere'ye giden Mulholland şimdi Blair'in rakibi Muhafazakar Parti ileri gelenleri hakkında araştırma yaparak Blair'in seçim kampanyası sırasında kullanacağı malzemeyi toplamaya başladı. 
     Mulholland için Washington kulislerinde "deniz dibindeki çöpleri yiyerek beslenen yayın balığı" benzetmesi yapılıyor. 51 yaşındaki Mulholland, ünlü siyasi kişilerin kirli çamaşırları hakkında hazırladığı ayrıntılı dosyalarla tanınıyor. "Clinton'ın üçkağıt uzmanı" da denilen Mulholland, yaptığı işte o kadar başarılı ki, Cumhuriyetçi Partililer ona sürekli küfür ediyor. 
     Hatta Mulholland'ın karanlık işleri Demokrat Partilileri bile kızdırıyor. Bu nedenle iki kez partiden atıldı. 
     The Sunday Times, Mulholland'ın geçtiğimiz günlerde Glasgow'daki İngiliz İşçi Partisi konferansına gittiğini bildirdi. İşçi Partisi yetkilileri ile stratejik toplantılar yapan Mulholland'ın 1997 seçimleri sırasında da İşçi Partisi'ni yönlendirdiği ileri sürülüyor. 
     


 DÜNYA 










</TEXT>
</DOC>
