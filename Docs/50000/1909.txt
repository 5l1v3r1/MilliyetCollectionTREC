<DOC>
<DOCNO> 1909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sontur10.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM savcısı Şalk "Operasyonda asker sivil ayrımı yok" 
</HEADLINE>
<TEXT>

     ''Beyaz enerji operasyonu''nu yürüten DGM Cumhuriyet Savcısı Talat Şalk, operasyonda asker, sivil ayırımı yapılmadığını ve yapılmasının da yanlış olduğunu ifade ederek, ''Operasyonda jandarma, asker havasına girmiş değil'' dedi. 
     Savcı Şalk, soruşturma ile ilgili olarak, operasyon öncesinde jandarmaya bir ihbar yapıldığını ifade etti. Jandarmanın, operasyonu İçişleri Bakanı Sadettin Tantan'a bildirdiğini belirten Şalk, ''Daha sonra operasyon bize iletildi ve şahıslar hakkında gözaltı talimatı verdim. Operasyondan benim bile sayın Bakan Tantan'dan sonra haberim oldu'' dedi. 
     İdari yönden İçişleri Bakanlığı'na bağlı olan jandarmanın, operasyonda asker havasına girmediğini kaydeden Talat Şalk, soruşturmaya Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı'ndan polislerin de katıldığını söyledi. 
     ''Operasyonda asker, sivil ayırımı yok, yapılması da yanlıştır'' diyen Savcı Şalk, şunları söyledi 
     'Hükümet ve İçişleri Bakanlığı bu soruşturma konusunda çok hassas davranıyor. Bu yüzden de soruşturmanın içeriği konusunda ve gözaltındakilerin ifadeleri ile ilgili fazla açıklama yapamıyorum. Yaptığım zaman da olumsuz bir sonuç doğurabileceğinden endişeliyim. 
     TEDAŞ ve TEAŞ'a bağlı 5 müfettiş, TEDAŞ'ta oluşturulan özel bir odada, Enerji ve Tabii Kaynaklar Bakanlığı'nın bugüne kadar yaptığı, aralarında mavi akım projesinin de bulunduğu projeler ve ihaleleri incelemeye aldı ve soruşturuyor. Soruşturma sonunda rapor tanzim edilecek. Bu rapor doğrultusunda soruşturmayı sonuçlandıracağız. Çok sayıda proje ve ihale olması nedeniyle tüm bunların incelenmesi zaman alacaktır. Fakat inceleme sonunda hazırlanacak rapor bizim için son derece önemli.'' 
     Şalk, ''Birsel Sönmez'in ifadesinde neler söylediğinin ya da suçlamaları kabul edip etmediğinin'' sorulması üzerine, ifadeler ile ilgili bir şey söyleyemeyeceğini, ancak ellerinde iddiaları destekler mahiyette yeterli delil olduğunu bildirdi. 
     Bu arada, Jandarma Genel Komutanlığı Kaçakçılık ve Organize Suçlarla Mücadele Daire Başkanlığı'nda sorguları devam eden Karadeniz Enerji Şirketi'nin sahibi Doğan Karadeniz ve Enerji İşleri Genel Müdür Vekili Osman İlhan'ın gözaltı süreleri, Ankara DGM yedek hakimliğince 3 gün uzatıldı. Eski Devlet Bakanı ve TEAŞ Yönetim Kurulu Üyesi Birsel Sönmez, görevden alınan Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, TEAŞ Genel Müdürü Muzaffer Selvi, Genel Müdür Yardımcısı Ünal Peker ve TEAŞ Yük Tevzii Başkanı Mustafa Arslan'ın yarın Ankara DGM'ye çıkarılmaları bekleniyor. 




</TEXT>
</DOC>
