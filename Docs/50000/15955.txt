<DOC>
<DOCNO> 15955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/sontur17.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de Bülent Ecevit'e rakip çıktı 
</HEADLINE>
<TEXT>

     DSP eski Ankara Milletvekili adayı Dr.Ertan Kutlucan, 29 Nisan'da yapılacak 5. Olağan Kongrede, DSP'de yeniden yapılanma hareketinin genel başkan adayı olduğunu açıkladı. 
     Kutlucan, Dedeman Oteli'nde düzenlediği basın toplantısında, yaklaşık 1,5 yıldan bu yana örgütlerin desteğini de alarak yeniden yapılanma çerçevesinde yeni bir program hazırladıklarını söyledi. Yeniden yapılanma hareketinin, ''Yapısında ve işleyişinde demokrasiye işlerlik kazandıramayan partiyi yeniden yapılandırmak ve partinin önünü açmak'' çabası içinde olduğunu anlatan Kutlucan, son dört yıldan bu yana demokratik sol ideolojinin içinin boşaltıldığını öne sürdü. 
     DSP Genel Başkanı Bülent Ecevit'i hala çok sevdiğini, çünkü demokratik sol fikrini O'nun yarattığını ifade eden Kutlucan, ''Ama maalesef demokratik sol ideolojisini hiçbir zaman uygulayamadı'' diye konuştu. 
     DSP Genel Başkanı Ecevit'ten, kendileriyle görüşmesini ve kongrede, demokratik sol bir ortamda kendilerine yarışma imkanı sağlamasını isteyen Kutlucan, bu ideolojinin ''genel merkezinin kapıları kilitli, halktan kopuk'' bir şekilde daha fazla yaşatılamayacağını iddia etti. 
     




</TEXT>
</DOC>
