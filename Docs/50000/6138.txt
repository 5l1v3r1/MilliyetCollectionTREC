<DOC>
<DOCNO> 6138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur05.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemiler yoğun sis yüzünden çarpışmış 
</HEADLINE>
<TEXT>

     Türk ve Kamboçya bandıralı 2 kuru yük gemisinin, İstanbul Boğazı'nın Karadeniz girişinde oluşan yoğun sis nedeniyle çarpıştıkları bildirildi. 
     Kıyı Emniyeti ve Gemi Kurtarma İşletmeleri Genel Müdürlüğü'nden alınan bilgiye göre, saat 07.30 sıralarında İstanbul Boğazı'nın Karadeniz girişi açığında ''Akaylar-2'' adlı boş kuru yük gemisi ile çarpışan Kamboçya bandıralı ve üre yüklü ''Med Glory''nin kıç tarafı, aldığı yara nedeniyle tamamen suya battı. 
     21 kişilik mürettebatı ilk etapta tahliye edilen geminin diğer kısımlarının da ağır ağır suya gömülmesi sürerken, ''Gemi Kurtarma'' ve ''Kurtaran-1'' römorkörleri, geminin emniyetli bir yere çekilmesi için ön hazırlık yapıyor. 
     Kurtarma araçları ve personelini tehlikeye düşürmeden gerçekleştirilmek istenen çalışmada, öncelikle geminin makine dairesinde yara olup olmadığı araştırılacak. Eğer yara bulunuyorsa, emniyetli bir kıyıda karaya oturtulması, yara yoksa da yine güvenli bir bölgede demirletilmesine çalışılacak. Türk bandıralı ''Akaylar-2'' adlı kuru yük gemisinde ise batma tehlikesi doğuracak herhangi bir yara oluşmadığını belirten uzmanlar, kazanın, yoğun sis nedeniyle gerçekleştiğini açıkladılar. Rusya'dan İskenderun Limanı'na giden 125 metre uzunluğunda ve 6 bin 660 grostonluk Kamboçya bandıralı ''Med Glory''nin, gübre hammaddesi olan 7 bin 693 ton üre yüklü olduğu bildirildi. Marmara'dan Karadeniz'e çıkan Türk bandıralı ''Akaylar-2'' adlı kuru yük gemisinin de 90 metre uzunluğunda ve 2 bin 258 grostonluk olduğu, ayrıca, kaza sırasında boş bulunduğu belirtildi. 




</TEXT>
</DOC>
