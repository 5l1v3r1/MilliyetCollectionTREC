<DOC>
<DOCNO> 15827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/siyaset/siy02.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim üç ayımız yok Sayın Peres’ 
</HEADLINE>
<TEXT>

İsrail'de 1984'te yaşanan krizi üç ayda atlattıklarını anlatarak moral vermeye çalışan Peres, Derviş'ten 'O kadar vakit yok' cevabını aldı... 
     BARÇIN YİNANÇ Ankara 

     İsrail Başbakan Yardımcısı ve Dışişleri Bakanı Şimon Peres, 1984'te ülkesinde yaşanan ekonomik krizi ve yüzde 400'lere varan enlfasyonu aşmak için yaptıkları çalışmaları Türk yetkililere aktarırken, renkli anılar da aktardı. Resmi bir ziyaret için Ankara'da bulunan Peres, önceki gün Başbakan Bülent Ecevit'le, dün de Ekonomiden Sorumlu Devlet Bakanı Kemal Derviş'le biraraya geldi. Başbakan olarak görev yaptığı hükümetin 1984 krizini nasıl aştığını anlatan Peres, görüşmelerinde şunları söyledi 
     
'Siz deli misiniz' demişler      Enflasyonun yüzde 400'e ulaştığı dönemde göreve geldim. Süpermarketlerde, ellerinde fiyat tabancası olan kızlar, ürünlerin etiketlerini değiştirmek için sürekli koştururdu. Bana, 'Sen deli misin Niye başbakan oldun ' dediler. 
     İşçi ve işverenler dahil, her kesimle görüşerek toplumsal mutabakat sağladık. Sendikalara, 'Paramız kağıt olacak. Bize destek olun' dedik. Toplumun hükümete yönelik kuşkusunu gidermek için önce kendi giderlerimizi kıstık. Kimi zaman bir bakanın bütçesini kısabilmek için uyumasını bekledik. 
     
'Popülaritem azalır sandım'      Ekonominin teorisyen ve pratisyenlerinden bir ekip kurdum. Bu ekiple toplantılar yaptım. Zor kararlar aldım. Halk nezdinde popülaritem azalır diye korktum ama halk bunları destekledi ve reytingim yüzde 80'e çıktı. 
     Ecevit'in, "Peki muhalefeti ne yaptınız " sorusuna, "Milli mutabakat hükümeti kurduk. Böylece muhalefet unsuru ortadan kalktı" yanıtını veren Peres, program hazırlıklarının üç ay sürdüğünü söylediği Derviş'ten ise, "Bizim o kadar vaktimiz yok" karşılığını aldı. 
     
'Ortadoğu'nun ateşini Türk suyu söndürür '      Peres, Cumhurbaşkanı Ahmet Necdet Sezer ve Başbakan Bülent Ecevit'in Ortadoğu'daki şiddetle ilgili kaygılarını aktarması üzerine "Ateşi ateşle söndüremezsiniz. Bizim Ortadoğu'daki ateşi söndürmek için Türk suyuna ihtiyacımız var" dedi. Peres böylece, bir yandan İsrail'in Manavgat suyuna yönelik ilgisini dile getirirken, diğer yandan Türkiye'nin barış sürecine yönelik katkılarını da takdir ettiklerini ifade etti. 
     


 SİYASET 




















</TEXT>
</DOC>
