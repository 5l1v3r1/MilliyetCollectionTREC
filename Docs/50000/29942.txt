<DOC>
<DOCNO> 29942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/soneko18.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye toplantısını erteledi... 
</HEADLINE>
<TEXT>

     IMF Başkanı Horst Köhler, IMF İcra Direktörleri Kurulu'nun, yarın yapılması beklenen Türkiye'ye ikinci kredi diliminin serbest bırakılmasının öngörüldüğü sekizinci gözden geçirme değerlendirme toplantısının tarihinin, Türkiye birkaç konuda ön yükümlülüğünü gerçekleştirene kadar ertelendiğini açıkladı. 
     Köhler, yaptığı yazılı açıklamada, ''ekonomik programın Türk hükümeti tarafından genel olarak iyi bir şekilde uygulanmasına ve önemli sayıda yasal önlemin meclisten geçirilmesine karşın, İcra Direktörleri Kurulu'nun toplanacağı zamana kadar, birkaç konuda uygulanması gereken önlemler, henüz gerçekleşmemiştir'' dedi. 
     Bunlar arasında, bankacılık sistemine ilişkin ve kısa süre içinde yürürlüğe gireceğini umdukları bazı adımlar olduğuna işaret eden Köhler, açıklamasının devamında şöyle dedi 
     'Ayrıca, Türk Telekom'un yeni atanan üst yönetiminin, Türk hükümetinin 3 Mayıs tarihli ekonomik politikalar memorandumunda dile getirdiği ihtiyaçları karşıladığını doğrulamamız gerekmektedir. Türk hükümetiyle görüşmelerimiz sürmekte olup, sekizinci gözden geçirme dönemine ilişkin İcra Kurulu toplantısının kısa süre içinde yapılmasını umuyorum.'' IMF İcra Direktörleri Kurulu toplantısının, daha önce yarın 3 Temmuz yapılmasının planlandığı söylenmişti. 
     

</TEXT>
</DOC>
