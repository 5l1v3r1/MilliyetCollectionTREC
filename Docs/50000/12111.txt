<DOC>
<DOCNO> 12111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/son/sonspo06.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kombassan'dan Trabzonspor teknik direktörüne tazminat davası 
</HEADLINE>
<TEXT>

     İkinci Futbol Ligi Yükselme Grubu'nda mücadele eden Kombassan Konyaspor, eski teknik direktörü Sadi Tekelioğlu aleyhine tazminat davası açtı. 
     Kombassan Konyaspor, 1998-1999 sezonunda teknik direktörlüğünü yapan ve halen Trabzonspor Teknik Direktörü olan Sadi Tekelioğlu aleyhine, takımı yüzüstü bırakarak, habersiz bir şekilde terkettiği gerekçesiyle 25 milyar liralık tazminat davası açtı. 
     Konya Asliye Hukuk Mahkemesi'ne Avukat Mehmet Kart aracılığıyla başvuran Kombassan Konyaspor, Tekelioğlu'ndan takımı maddi ve manevi zarara uğrattığı gerekçesiyle terkettiği günden itibaren faiziyle birlikte 25 milyar lira tazminat talebinde bulundu. Kombassan Konyaspor Basın Sözcüsü İlker Özkan, Tekelioğlu'nun 1998-1999 sezonunda takımı çalıştırdığını, 4. hafta sonunda ise ortaya çıkan yenilgi sonucu, hiç kimseye haber vermeden eşyalarını alıp gittiğini ve bunun sonucunda da kulübün maddi ve manevi zarara uğadığını belirtti. Özkan, kulüp yönetim kurulunun hukukun verdiği haklardan yararlanacağını sözlerine ekledi. 




</TEXT>
</DOC>
