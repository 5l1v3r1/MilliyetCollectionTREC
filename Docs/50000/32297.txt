<DOC>
<DOCNO> 32297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun07.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a G-8 zirvesi öncesi, liderlerin adlarını 'İyi öğren' önerisi 
</HEADLINE>
<TEXT>

     ABD Başkanı George Walker Bush, İtalya'nın Cenova kentinde 20-22 Temmuz'da düzenlenecek G-8 zirvesi dolayısıyla, Avrupa'daki ikinci sınavında başarılı olmaya hazırlanıyor. 
     Geçen ay NATO zirvesi dolayısıyla Avrupa'ya yaptığı ilk gezide gaf yapan Bush'a Washington'daki düşünce kuruluşlarından öneri geldi. 
     Söz konusu kuruluşların yorumcuları, Bush'un bazı liderlerin isimlerini şaşırmamak için önceden ''sıkı çalışması'' gerektiğini belirttiler. 
     Bush, Avrupa'ya ilk gezisinin ilk durağı olan İspanya'nın Başbakanı Jose Maria Aznar'ın soyadını ''Anzar'' olarak telaffuz etmişti. 
     
     Zirve 
     Bush, sanayileşmiş 7 ülke ve Rusya'nın oluşturduğu G-8 ülkeleri zirvesine giderken, ABD'nin Avrupa'daki güçlü müttefiki İngiltere'nin Başbakanı Tony Blair'e uğrayarak, zirvede ülkesine destek isteyecek. 18 Temmuz'da Londra'ya ulaşması beklenen Bush, Blair'in dışında, Kraliçe Elizabeth ile de görüşecek. 
     ABD Başkanı, Cenova'da, Rusya Devlet Başkanı Vladimir Putin ile, yaklaşık bir ay sonra ikinci kez biraraya gelecek. Bush'un Putin ile görüşmesinde ana gündem maddesini, ABD'nin oluşturmayı planladığı ulusal füze savunma sistemi olacak. 
     
     Füze kalkanı... 
     Pasifik Okyanusu'nda gerçekleştirilen başarılı füze denemesinin ardından Bush, bu sisteme ilişkin Rusya'nın itirazını gidermeye çalışacak. Rusya, ABD'nin füze denemesine kınarken, bu denemenin, 1972 tarihli Anti Balistik Füze Anlaşması ABM ile nükleer silahsızlanma ve nükleer silahların yayılmasını önleme anlaşmalarını tehdit ettiğini bildirmişti. 
     ABD ile Rusya arasında imzalanan ABM, iki ülkenin de ulusal savunma sistemleri oluşturmalarına olanak tanımıyor. Ancak Kuzey Kore, İran ve Irak gibi ülkelerden gelecek füze tehditlerine karşı kendini korumak isteyen ABD, füze savunması gerçekleştirmesini sağlayacak şekilde ABM'de değişiklik yapılmasını istiyor. Rusya, Çin ve bazı Avrupa ülkeleri, silahlanmayı artıracağı gerekçesiyle buna şiddetle karşı çıkıyor. 
     Bush'un Ulusal Güvenlik Danışmanı Condoleezza Rice, Ulusal Basın Kulübü'nde yaptığı konuşmada, Bush-Putin zirvesinde, Soğuk Savaş döneminden kalma silahsızlanma görüşmelerinin olmayacağını söyledi. Rice, Bush yönetiminin silahlanmada kesinti istediğini, ancak bu planın füze kalkanını da içerdiğini kaydetti. 
     George Bush'un Putin ile gündemindeki diğer bir konuyu ise, Irak'a ''akıllı yaptırımlar'' uygulanmasına ilişkin Rusya'nın BM'deki muhalefeti olacak. Irak'a askeri malzemeyi kısıtlamayı hedefleyen akıllı yaptırımlar, BM Güvenlik Konseyi'nde Rusya'nın itirazı üzerine rafa kaldırılmış ve mevcut yaptırımlar 5 ay daha uzatılmıştı. Irak halkının ambargodan zarar gördüğü endişesini sık sık dile getiren Rusya'nın, BM Güvenlik Konseyi'ndeki tutumunu ''çelişkili'' bulan ABD, bu konudaki muhalefetin kalkmasını istiyor. 
     ABD, İngiltere, Fransa, Almanya, İtalya, Kanada, Japonya ve Rusya'nın katıldığı G-8 zirvesinde, temel konu olan dünya ekonomisinin yanı sıra, AIDS hastalığının yayılmasını önlemeye ilişkin girişimler ve global ısınma konuları da görüşülecek. 
     Bush, zirvenin ardından, Vatikan'a geçerek Papa İkinci John Paul ile biraraya gelecek. Başkan Bush, gezisinin son ayağında, Kosova'daki Amerikan barış gücünü ziyaret edecek. 







</TEXT>
</DOC>
