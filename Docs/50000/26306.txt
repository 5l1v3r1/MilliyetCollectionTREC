<DOC>
<DOCNO> 26306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sontur09.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazilet Partisi kapatma davasının sonucunu bekliyor 
</HEADLINE>
<TEXT>

     FP Genel Başkanı Recai Kutan, FP'nin kapatılacağına inanmadığını ifade ederek, ''Bu nedenle, gayet rahat ve huzurlu bir şekilde davanın sonuçlanmasını bekliyoruz'' dedi. 
     FP Başkanlık Divanı, Genel Başkan Kutan'ın başkanlığında FP Genel Merkezi'nde toplandı. 
     Kutan, parti genel merkezine gelişinde, gazetecilerin, Anayasa Mahkemesi heyetinin yarın görüşmeye başlayacağı FP'nin kapatılması istemiyle açılan davaya ilişkin sorularını yanıtlarken, ''Başından beri hukuk ölçüleri içerisinde kalındığı sürece kapatılmayacaklarına olan inancını ifade ettiğini'' hatırlattı. 
     Bu nedenle, gayet rahat ve huzurlu bir şekilde bu davanın sonuçlanmasını beklediklerini ifade eden Kutan, ''Kapanırsa partiden kopma olur mu '' diye sorulması üzerine, ''Kapatılacağına inanmıyorum. Kopmalara da ihtimal vermiyorum'' diye konuştu. Kutan, siyasi yasaklı Tayyip Erdoğan'ın ''Anamuhalefet oturuyor, kan kaybediyor'' sözlerinin hatırlatılması üzerine de ''Ona sorun. Tayyip Bey şu an muhatabımız değil'' dedi. 
     FP Grup Başkanvekili Avni Doğan da aynı soruları yanıtlarken, partinin kapatılmayacağını belirterek, anamuhalefetsiz bir Türkiye'nin dünyaya anlatılamayacağını söyledi. 
     FP Genel Başkan Yardımcısı Veysel Candan ise Tayyip Erdoğan'ın açıklamalarını değerlendirirken ''Erken açıklama yapıyor. Açıklamalarında dikkatli olmalıdır'' diye konuştu. 
     
     
     






</TEXT>
</DOC>
