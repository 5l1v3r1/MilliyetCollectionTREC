<DOC>
<DOCNO> 46242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/guncel/gun02.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK mark zengini 
</HEADLINE>
<TEXT>

NATO ülkelerine, Türkiye tarafından gönderilen bilgi notuna göre PKK bu yıl Almanya’da bağış yoluyla 20 milyon mark toplamış 
     Türkiye’nin, NATO ülkelerine, terör örgütü PKK’nın finans kaynakları ve Avrupa’daki basın yayın faaliyetleri konusunda bilgi notu gönderdiği bildirildi. PKK’nın Almanya’da düzenlediği bağış kampanyalarından da bu yıl 20 milyon mark topladığı öğrenildi. 
     Söz konusu ülkelere geçen hafta gönderilen bilgi ve belgelere göre, terör örgütüne, Avrupa’da, Kürt Demokratik Halk Birlikleri’ne bağlı oluşumlar, Almanya merkezli olarak faaliyet yürüten Kürt İşverenleri Birliği, Kürdistan İslam Hareketi adlı oluşum ile sözde Kürt Kızılayı gelir temin ediyor. 
     PKK’nın uyuşturucu kaçakçılarının sınır geçişlerinden ve uyuşturucu satıcılarından aldığı paylar da gelirinin önemli dilimini oluşturuyor. İlgili ülkelere gönderilen bilgi ve belgelerde, örgütün tehdit, gasp ve şantajla da finans sağlama yoluna gittiği, çeşitli oluşumlara zorla üyelik karşılığı aidat adı altında haraç aldığı, mültecilerin, mahalli birimlerden aldıkları yardımların belli miktarına el konulduğu ve tüm bu gelirlerin örgütün silahlı unsurlarının ihtiyaçlarına yönelik kullanıldığı vurgulandı. 
     Örgütün Almanya’da düzenlediği bağış kampanyasında, bu yıl 20 milyon mark topladığı kaydedilen notta, Avrupa ülkelerinden temin edilen 1 milyon 400 bin mark ile çeşitli haberleşme cihazlarının da teröristlere ulaştırıldığı bilgilerinin alındığı ifade edildi. Bilgi notunda, örgütün kara para aklama faaliyetlerini İsviçre, İngiltere Jersey adası , İsveç, Belçika, Danimarka ve Kıbrıs Rum Kesimi’nde bulunan bankalardan yaptığı bildirildi. Örgütün iltica için sahte belgeler düzenlediği dile getirildi. 
     
     Talimatlar basından 
     Avrupa’da PKK yandaşı 30 dolayında yayın organı bulunduğu ifade edildi. Talimatların bu yayınlarca verildiği bildirildi. Mavi Çarşı katliamı ve Murat Karayılan’ın bazı açıklamaları örnek gösterildi. Belçika’da başlatılan SPOUTNİK operasyonunun yargıya intikal ettiği hatırlatıldı. 



 GÜNCEL 




















</TEXT>
</DOC>
