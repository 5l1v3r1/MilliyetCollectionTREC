<DOC>
<DOCNO> 10022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/ekonomi/eko05.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler’in ünlü ayısı Walt Disney’e satıldı 
</HEADLINE>
<TEXT>

İngiliz çizgi roman kahramanı Winnie the Pooh, 350 milyon dolara Disney’in oldu 
     İngiltere’nin ünlü çizgi film kahramanı Winnie the Pooh, 350 milyon dolar gibi rekor bir fiyata ABD’li Walt Disney’e satıldı. 
     Kavanoza sarılıp hapırhupur bal yemesiyle tanınan sevimli karakter, bugüne kadar İngiltere’nin eğlence alanındaki en büyük ihracatı oldu. 
     Walt Disney, Winnie The Pooh karakterlerini ilk kez 1960’larda almıştı ve o tarihten bu yana hak sahiplerine iki yılda bir telif ödüyordu. Ayrıca bu satış Kraliyet Edebiyat Derneğine de 132 milyon dolarlık rekor bir gelir sağladı. 
     
Satışları ikiye katladı      Disney bu anlaşma ile birlikte Winnie’nin tüm haklarını 2026 tarihine kadar satın almış oldu. Öte yandan şirketin verdiği bilgilere göre Pooh ürünlerinin satışlarında son beş yılda iki katı artış olduğu belirtilirken Disney’in ana karakterleri Mickey Mouse ve Donald Duck’ın satışlarında sadece yüzde 20’lik bir artış oldu. 
     
Ailesine yaradı      Öte yandan Winnie karakterinin yaratıcısı A.A. Milne’nin oğlu Christopher Robin Milne ölümünden beş yıl önce yüzde 25’ine sahip olduğu Winnie hisselerini satmıştı. Hisselerin yarısı ise doğuştan beyin felci olan Milne’nin kızı Clare için ayrılmış bir fonda duruyordu. Clare şu anda kırklı yaşlarına gelmiş durumda. Son yıllarda ortalama 735 bin dolar kazanan Clare, bu satışla birlikte 44 milyon dolarlık bir çek alacak. 
     


 EKONOMİ 





















</TEXT>
</DOC>
