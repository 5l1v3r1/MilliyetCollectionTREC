<DOC>
<DOCNO> 9460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/01/siyaset/asiy.html </URL>
<DATE> 2001/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunalım çıkarsa hesabını veremem 
</HEADLINE>
<TEXT>

Hükümet aleyhinde kampanya başlatıldığını söyleyen Başbakan Ecevit "Çekilmek hiç de zor değil" dedi 
     ANKARA Milliyet 

     Başbakan Bülent Ecevit dün toplanan DSP Grubu’nda "kalemi keskin" kimi yazarların ve "sesi yüksek" çevrelerin hükümetin istifasını istediğini belirterek, "Benim için hükümetten çekilmenin hiçbir zorluğu yok. Siyasal yaşamım süresince, seçimle geldiğim bütün görevlerden kendi kararımla çekildim. Ama şimdi başbakanlıktan ayrılır da, içinde bulunduğumuz koşullarda bir hükümet bunalımına neden olursam, bunun hesabını ulusa ve tarihe veremem" dedi. 
     
Hükümetin başarısı      "Şimdi başta gelen görevimiz, ekonomiyi bir an önce esenliğe çıkarmaktır" diyen Ecevit şöyle devam etti "Bu görev yerine getirilirken, kısa süre bazı sıkıntılar çekilebilir. Yüksek ve müzmin enflasyonu aşağı indirme uğraşı veren her ülkede zaman zaman böyle sıkıntılar görülür. Ama halkımızın direnci, elbirliği ve dayanışmasıyla, hükümetimizin tutarlı, kararlı ve dürüst tutumuyla, zorlukları kısa sürede aşacağımıza güveniyorum. Allah yardımcımız olsun." 
     Hükümetin, uzun yılların müzmin hastalığı enflasyonu yüzde 70 - 80’lerden yüzde 30’ların altına çekme başarısını gösterdiğini ifade eden Ecevit, "Petroldeki yükselişe, Avrupa parasındaki düşüşe ve ağır depremlerin getirdiği mali yüke karşın eksi 6 büyüme hızı bir yılda artı 6’ya yükselmiş. Milli eğitimde 1997’de başladığımız reformcu atılımlar, 57. hükümet döneminde ivme kazanmış" diye konuştu. 
     Ecevit, bankacılık düzenindeki aksaklıklara karşı ilk kez etkili önlemler alınmaya, bütçe uygulamasında olumlu adımlar atılmaya başlandığını kaydetti ve "Hükümete karşı insafsızca kampanya açanlara göre bütün bunların hiçbir önemi, değeri yok" dedi. 
     
Halka gidin, anlatın      Grubun basına kapalı bölümünde milletvekillerinin bayramını kutlayan Ecevit, şöyle dedi "Bu sıkıntılı dönemin ardından, halkın huzurlu yaşayacağı, enflasyonu düşürmüş, çürümeyi ve yolsuzluğu önlemiş bir Türkiye çok uzak değil. Bayram tatilinde kırsal kesime giderek bunları yurttaşlarımıza çok iyi anlatın." 
     
Fransa’yla ilişki donma noktasındaANKARA ANKA 
     Başbakan Bülent Ecevit, sadece devletin üst düzey kurumlarına "çok gizli" damgalı bir genelge göndererek, Fransa’yla Dünya Ticaret Örgütü WTO kısıtlamalarına aykırı olmayacak biçimde en alt düzeyde ekonomik ilişki kurulmasını istedi. Genelgede, zorunluluk olmadıkça Fransa’ya tüm gezilerin de iptal edilmesi istendi. 
     Ecevit genelgesinde Fransa’yla ikili ilişkiler kuracak yetkililerin alt düzeyden seçilmesini isterken, Fransız firmalarının kazandığı ihalelerin iptal edilmesinin, Türkiye’yi, Dünya Ticaret Örgütü nezdinde zor durumda bırakacağına değindi. 
     


 SİYASET 













</TEXT>
</DOC>
