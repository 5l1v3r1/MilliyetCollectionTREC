<DOC>
<DOCNO> 20267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/siyaset/asiy.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
JANDARMA’nın kulağı’ Meclis’te uzandı 
</HEADLINE>
<TEXT>

Beyaz Enerji Operasyonu’nu yürüten jandarma makamlarının ANAP Milletvekili Kavak’ı da dinlemek için DGM’ye başvurduğu ortaya çıktı 
     HABER MERKEZİ 

     Cumhur Ersümer’in Enerji Bakanlığı’ndan istifasıyla gündemi değiştiren Beyaz Enerji operasyonunda ortaya çıkan bir mahkeme kararı, büyük bir skandallar zincirini gözler önüne serdi. Operasyonu yürüten jandarma makamlarının "gizli dinleme" ve "gözetleme" listesinde Başbakan Yardımcısı Mesut Yılmaz’a en yakın isim olarak bilinen ANAP İstanbul Milletvekili Cavit Kavak’ın da bulunduğu belgelendi. Ankara DGM, Jandarma’nın izin için başvuruda bulunduğu listedeki isimleri daha önce de "dinlediğinin" ve "gözetlediğinin" anlaşıldığını kararına geçirdi. 
     Ankara 2 No’lu DGM’nin kararıyla ortaya çıkan olaylar, Jandarma Genel Komutanlığı Harekat Başkanı Tümgeneral Osman Özbek’in 2 Kasım 2000’de gizli dinleme için Ankara DGM Başsavcılığı’na yazılı olarak başvurmasıyla başladı. Ankara İl Jandarma Komutanlığı’nın Beyaz Enerji operasyonunu başlattığının kamuoyuna yansıdığı günlerde yapılan başvuruda şöyle dendi 
     "Ankara ilinde bir ihale yolsuzluğu ile ilgili olarak organize şebeke oluşturdukları değerlendirilen aşağıda isim ve telefonları yazılı şahısların telefonlarının dinlenmesine ihtiyaç duyulmaktadır. Gereğinin yapılmasını arz ederim." 
     
"Komutan namına"      Özbek’in "Jandarma Genel Komutanı namına" ibaresini taşıyan yazısının "Şahıs isimleri ve telefonları" başlığını taşıyan bölümünde, dinlemeye alınacak isimlerle takip edilecek sabit telefonlar ile cep telefonu numaralarına yer verildi. 
     "Kişiye özel" damgası da vurulan yazıda, Mustafa Mendilcioğlu Eski Enerji Bakanlığı Müsteşar Yardımcısı - tutuklu , Muzaffer Selvi Eski TEAŞ Genel Müdür Yardımcısı - tutuklu , Ünal Peker Eski TEAŞ Genel Müdür Yardımcısı - tutuklu , Birsel Sönmez Eski Devlet Bakanı ve TEAŞ Yönetim Kurulu üyesi - tutuklu , Hüseyin Arabul ve Saba Soytekin’in gizli dinlemeye alınacağı belirtildi. 
     Özbek’in başvurusunu, bir hafta sonra, bu kez Jandarma Genel Komutanlığı Kaçakçılık ve Organize Suçlarla Mücadele Dairesi Başkanı Kurmay Albay Aziz Ergen’in yazısı izledi. DGM Başsavcılığı’na 9 Kasım 2000’de gönderilen yazıda aynen şöyle dendi "Ankara ilinde yapılan bir ihale yolsuzluğu ile ilgili şebeke oluşturdukları değerlendirilen aşağıda isimleri yazılı şahıslar hakkında GİZLİ İZLEME kararı verilmesi hususunda gereğinin yapılmasını arz ederim." 
     Ergen’in yazısında gizli dinlemeye alınacak isimlerin Cavit Kavak, Mustafa Mendilcioğlu ve Yasin Erdinç olduğu bildirildi. 
     
     Portre Cavit Kavak 
Yılmaz’ın sırdaşı Dev - Genç’li      1949’da Mardin’de doğan Cavit Kavak, 1968 kuşağından. İstanbul Hukuk Fakültesi’nde okurken Dev - Genç’li olan Kavak, Deniz Gezmiş’in de arkadaşları arasında yer aldı. Üniversitede öğrenci temsilciliği yaptı, rektör odasının işgali gibi eylemlere adı karıştı. 1983’te ANAP’a katıldı. 1997 seçimlerinde İstanbul Milletvekili oldu, Özal’ın danışmanlığını yaptı. Devlet Bakanı olarak hükümete girdi. ANAP Genel Başkanı Mesut Yılmaz’ın en yakınındaki isimlerden birisi oldu. Macaristan’da yumruklandığında da yanında bulunduğu Yılmaz’ın Nenehatun Caddesi’ndeki özel konutuna giren az sayıdaki isim arasında. "Yılmaz’ın sırdaşı" olarak bilinen Kavak, evli ve iki çocuk babası. 
     
     Tazminat istiyor 
Yılmaz’dan Mavi Akım davası      ANAP lideri Mesut Yılmaz, Mavi Akım soruşturma dosyasında da bulunduğu iddia edilen ve Moskova ziyaretinde çekilen fotoğrafta Gazprom şirketi yetkililerinin bulunduğunu açıklayarak, kişilik haklarına hakaret ettikleri gerekçesiyle, Savcı Nuh Mete Yüksel ve FP’li Nazlı Ilıcak hakkında, 10 milyar lira manevi tazminat istemiyle dava açtı. Dava dilekçesinde, "Fotoğraf, Şarık Tara’nın yaptırdığı hipermarket nedeniyle Lujkov’la yapılan görüşmede çekilmiş olup, Gazprom’dan kimse yoktur" denildi. 
     
     Beyaz Enerji 2 parça 
Şalk’ın itirazı reddedildi      Ankara 2 No’lu DGM, DGM Savcısı Talat Şalk’ın, Beyaz Enerji davasına ilişkin verilen görevsizlik kararına yaptığı itirazı reddetti. Mahkeme kararına gerekçe olarak, DGM’lerin "ihtisas mahkemesi" olması gösterildi. Ret kararıyla, Ankara 1 No’lu DGM’nin "görevsizlik" kararıyla ikiye bölünen Beyaz Enerji davası birleşemedi. 
     
DGM Daha önce de dinlemişler      Ankara 2 No’lu DGM, Jandarmanın yazısından bir gün sonra gizli dinleme istemini karara bağladı. Kararda, gizli dinleme istemine olumlu yanıt verildi. Ancak, izin istenen gizli dinleme ve gözetlemenin "daha önceden başladığı" da vurgulanan kararda şöyle dendi "Ankara ilinde yapılan bir ihale yolsuzluğu ile ilgili şebeke oluşturdukları yolunda kuvvetli şüphe bulunan Musafa Mendilcioğlu, Cavit Kavak ve Yasin Erdinç’in 4422 sayılı yasanın 3. maddesi uyarınca gizli olarak izlenmesi ve gözetlenmesine dair bir karar verilmesi istenmiş olup Mahkememiz yedek hakimliğine gönderilen evrak içeriğine göre, bu şahısların uzun süredir takip edildiği, telefonlarının izlenip dinlendiği, ancak yeterli kanıtlara ulaşılamadığı anlaşılmakla, suç işledikleri ve organize suç örgütü kurdukları yönünde kuvvetli şüphe bulunan ve haklarında soruşturma yürütülen şahıslar Cavit Kavak, Mustafa Mendilcioğlu ve Yasin Erdinç’in 4422 sayılı yasanın 3 ve 8. maddeleri uyarınca mesken, ikametgah, işyeri veya kamuya açık yerlerdeki her türlü faaliyetlerinin teknik araçlarla gizli olarak gözetlenmesine ve izlenmesine, karar ve eklerinin DGM C. Başsavcılığı’na gönderilmesine, itiraz yolu açık olmak üzere evrak üzerinde karar verildi." 
     



 SİYASET 
















</TEXT>
</DOC>
