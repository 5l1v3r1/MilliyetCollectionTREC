<DOC>
<DOCNO> 24645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/yazar/gureli.html </URL>
<DATE> 2001/06/02/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Kıbrıs bombası 
</HEADLINE>
<TEXT>

     Kıbrıs sorunu yine gündemin ilk sıralarında. Sami Kohen'in olduğu yerde bu konuda ahkam kesecek değiliz yalnızca biraz nostalji yapacağız. 
     Geçtiğimiz hafta sonunda basının büyük ustası Nezih Demirkent'in anısına Kıbrıs Türk Gazetecileri Birliği'nin düzenlediği toplantı nedeniyle Lefkoşa'daydık. Bizim vardığımız günden bir gün önce "muhalif" Avrupa gazetesinde bomba patlamıştı. 
     Bu olay, gazeteci Orhan Karaveli'nin meslek anılarını anlattığı Görgü Tanığı kitabında Pergamon Yayını, Mayıs 2001, İstanbul okuduğumuz bomba ile ilgili "bomba gibi" bir anıyı anımsattı. 
     Kıbrıs'ta olayların tırmandığı 1956 - 58 döneminde sık sık Kıbrıs'a giden ve Milliyet'e manşetlik haberler veren Orhan Karaveli, bir gün dostu Hazım Remzi'nin mağazasında otururken, Türk Mukavemet Teşkilatı'ndan bir genç yanlarına gelir. Sohbet sırasında Karaveli gence, "Hep Rumların haberlerini geçmekten yoruldum. Sizler niye bir şeyler yapmıyorsunuz Milliyet'te haber olacak" der ve ekler 
     "Örneğin bir 'bomba' patlatın da gazetede manşet olsun " 
     Orhan Karaveli anılarında, "bilinen gazeteci deyimiyle 'bomba gibi bir haber' demek istediğini" yazar. Ama olaylar hiç beklemedi bir yönde ve Kıbrıs'taki durumu etkileyecek biçimde gelişir. 
     Mağazada konuşulan genç, örgüt yetkilisine giderek, "Orhan Abi, Milliyet için bir bomba patlatmamızı istedi" der. 
     Orhan Karaveli'nin "bomba gibi haber" patlatma isteği böylece gerçek bir bomba şeklinde algılanır. Örgüt, Türklerin yoğun biçimde yaşadığı kesimin orta yerindeki büyük bir otomobil acentesine saatli üç bomba yerleştirir. Bunu haber alan Karaveli, gerçek niyetini anlatıp, bombaların patlatılmasını engellemeye çalışır, ama iş işten geçmiştir. O saatten sonra aynı mağazaya girip saatli bombaları almanın olanağı kalmamıştır. 
     Ve bombalar tam saatinde peş peşe patlar. Orhan Karaveli'nin haberi gazeteye geçişi ise ayrı bir komik öyküdür. Karaveli bunu da kitabında tatlı tatlı anlatıyor. 
     
Bir izlenim      İki günlük yoğun görüşmeler, konuşmalar, gözlemler sonucunda edindiğimiz izlenimler objektif olarak ne kadar sağlıklıdır, bilemeyiz ama kendimize göre özetleyelim. 
     Rum tarafıyla ve Yunanistan'la anlaşamamak başlı başına bir sorun, ama onu bir yana bırakın, Kuzey Kıbrıs'ın içinde Türklerin kendi aralarında da bir anlaşama sorunu yaşanıyor. Sivilleşme ve demokratikleşme konusunda bir uzlaşma sağlanamıyor. Hatta hainlik kavramı üzerinde bile bir anlaşma yok Birbirlerini rahatça hainlikle suçlayanlar var. 
     "Kıbrıs'a bir Gaffar Okkan gerekir" diyenlere de rastladık. 
     
Bir şiir      Kemal Derviş'e "yalnız adam" diyenler var. Derviş'in şahsında tüm yalnızlara Nazım Hikmet'in "Ceviz Ağacı"nın ilk dizelerini ithaf ediyoruz 
     "Başım köpük köpük bulut, içim dışım deniz, ben bir ceviz ağacıyım Gülhane parkında, budak budak, şahrem şahrem ihtiyar bir ceviz. Ne sen bunun farkındasın, ne polis farkında." 
     ---------- 
     Şahrem şahrem Parçalanmış, yarılmış 
     
     







Küreselleşme, İslam, Kemalizm 


Avrupa'dan... 


Liderler ve Yalova olayı 


Şaşanlara şaşıyorum 


İnönü'lü, Derviş'li parti senaryoları... 


FB - GS 


Yeni hükümdarımız Piyasamız 


Cek cak'lı vaatler 


Kıbrıs bombası 


Bitmeyen oyun... 


İstifa... 


DJ Derviş 


36 bakan 36 kriz 


Önemini kavrayın 


Çamburnu Tersanesi 


</TEXT>
</DOC>
