<DOC>
<DOCNO> 32298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun08.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Kraliyet ailesinin eski gelini verdi veriştirdi... 
</HEADLINE>
<TEXT>

     İngiltere Kraliçesi II. Elizabeth'in oğlu Prens Andrew ile evlenen ancak evliliği geçen yıllarda biten York Düşesi Sarah Ferguson, boşanma döneminde "gerçek bir çöküntü yaşadığını" itiraf etti. 
     Prens Andrew ile evliliğinden iki kız çocuğu olan Ferguson, ABD'de ünlü talk show'cu Rosie O'Donnell tarafından yayınlanan "Rosie" adlı dergiye verdiği söyleşide, "evliliğinin bittiği noktada yaşamı üzerindeki bütün kontrolünü kaybettiğini, bir anda mali olarak batağa saplandığını ve saçma-sapan bir hayat yaşamaya başladığını" anlattı. 
     Bu yüzden "büyük bir sinir çöküntüsüne girdiğini" belirten Sarah Ferguson, "aslında evliliğinde pek çok şeyin hemen ilk haftalardan itibaren kötü gitmeye başladığını" bildirdi. 
     Londra'da bir kız arkadaşıyla küçük bir dairede yaşarken kendisini bir anda kamuoyunun gözü önünde, bir Prens ile evlenmiş bulduğunu belirten Ferguson, "ilk evlendiğimde deniz subayı olan kocamla birlikte gittiği her yere gidebileceğim, liman kentlerinde geçen bir yaşamımız olacağı söylenmişti. Ama daha sonra buna izin vermediler" dedi. 
     Kendisinin bu isteğine özellikle Kraliçe II. Elizabeth'in kocası Prens Philip'in karşı çıktığını öne süren York Düşesi Ferguson, "daha bir haftalık evliyken kayınpederim bana hiç bir yere gidemeyeceğimi, Londra'da kalacağımı söyledi. Gerekçesi de güvenlik oldu" dedi. 
     Kayınpederini ağır şekilde eleştiren Sarah Ferguson, Prens Philip'i "korkunç" olarak niteledi. 
     Prens Philip'in daha önce de Paris'te geçirdiği trafik kazasında ölen gelini Prenses Diana ile ilgili sorunları olmuş, Diana da kayınpederini ağır sözlerle eleştirmişti. 
     
     







</TEXT>
</DOC>
