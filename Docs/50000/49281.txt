<DOC>
<DOCNO> 49281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/soneko11.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu ''Bu yıl sonunda Tüpraş tamamen özelleşecek'' 
</HEADLINE>
<TEXT>

     Devlet Bakanı Yılmaz Karakoyunlu, 2001 yılının sonunda, üçüncü halka arz ile TÜPRAŞ'ın, tamamen özel bir şirket haline getirileceğini söyledi. 
     Devlet Bakanı Karakoyunlu, Türkiye Petrol Rafinerileri A.Ş TÜPRAŞ İzmir Rafinerisi CCR Reformer-İzomerizasyon ünitelerinin açılışını yaptı. Düzenlenen törende konuşan Bakan Karakoyunlu, özelleştirme idaresi kapsamındaki TÜPRAŞ'ın, Türkiye'nin ''gurur kaynağı'' olduğunu belirterek, hergün artan yatırımlarıyla, dünya kuruluşlarıyla rahatça rekabet edebilecek kabiliyete sahip olduğunu kaydetti. 
     TÜPRAŞ'ın 10 milyar dolarlık ciro ve 25 milyon ton ürün satışıyla, ''Avrupa'nın en büyük yedinci rafinerisi'' olduğunu ifade eden Bakan Karakoyunlu, şöyle konuştu 
     ''TÜPRAŞ'ın, 1.3 milyar dolarlık yatırım yaptığı genel müdür tarafından ifade ediliyor. TÜPRAŞ'ın 1999 yılından beri 10 yıllık dönemde bu hacimdeki bir yatırımı gerçekleştirmesi, yani yıllık 130 milyon dolarlık yatırımı gerçekleştirmesi, örnek alınacak önemli bir başarıdır. Türkiye'de özelleştirme felsefesinin halka intikal ettirilmesini gösteren en mükemmel örnek de TÜPRAŞ'tır. Bu kadar yüksek kar elde etme kabiliyetine haiz olan bir kurumu halka arz etmek suretiyle halkın, kamunun malı haline getirmeyi hedefliyoruz. Bu yılın sonunda, üçüncü halka arz ile TÜPRAŞ'ı tamamen özel bir şirket haline getireceğiz.'' Türkiye'de İtalyan sermayesi tarihinin çok eski olduğunu, İtalyan'ın sermayesi, teknolojisi ve kredisi ile Türkiye'nin endüstriyel sürecinde önemli yer işgal ettiğini belirten Karakoyunlu, ''Hiç şüphe yok ki, Türkiye, bundan sonra yapacağı yatırımlarda oradaki mühendis ve işçilerden istifade edecek büyük yatırımları gerçekleştirecektir'' dedi. 
     Bakan Karakoyunlu, Türkiye'nin geleceğine yön verecek büyük bir kuruluşun gerçekleştirdiği devasa tesislerin açılışında bulunmaktan gurur duyduğunu da sözlerine ekledi. 
     İzmir Valisi Alaaddin Yüksel, bugünkü tesis açılışıyla, sabah yapılan PETKİM Latife Hanım İlköğretim Okulu açılışının Cumhuriyet Bayramı ile buluşmasının, ''mutluluk verici'' olduğunu belirtti. 
     Büyük işletme denilince, teknik kapasite üstünlüğü, sürdürülebilir çevre koruması, çağdaş yönetim ve ticari kabiliyetin akla geldiğini ifade eden Yüksel, TÜPRAŞ ve PETKİM'in bu özelliklere sahip olduğunu söyleyerek, '' Her iki kuruluş da Türk ekonomisinin parlayan yıldızıdır'' dedi. 
     İtalya'nın İzmir Konsolosu Enrico Valvo, konuşmasında, kontrat değeri 160 milyon dolar olan bu projenin bitişini görmenin kendisine gurur verdiğini belirtti. Valvo, projede 29 milyon dolara ulaşan İtalyan ihracat kredisi kullanıldığını, bu kredinin, İtalya'nın Türkiye'ye duyduğu güveni gösterdiğini ifade etti. 
     TÜPRAŞ Yönetim Kurulu Başkanı ve Genel Müdürü Hüsamettin Danış da açılışı yapılan tesisin, 200 milyon dolara malolduğunu ve 30 ayda tamamlandığını belirterek, bu ünitelerde yılda 1.4 milyon ton kurşunsuz benzin üretileceğini söyledi. 
     Bu miktarın Türkiye'nin toplam benzin ihtiyacının yüzde 40'nı karşılayacağını bildiren Danış, ünitelerin devreye girmesi sonucu atmosfere 350 ton kurşunun atılmasının da önleneceğini belirtti. 
     TÜPRAŞ'ın rafinerilerinde 2001 yılının ilk 9 ayında 17.8 milyon ton hampetrol işlendiğini, toplam 18 milyon ton ürün satışı gerçekleştirdiklerini anlatan Danış, Tüpraş'ın ilk 9 ayda elde ettiği vergi öncesi karın, 311.2 trilyon lira olduğunu kaydetti. 
     Tesislerin yapımını gerçekleştiren GAMA-FOSTER WHEELER İTALINA Konsorsiyumu Yönetim Kurulu başkanları Erol Üçer ve Umberto Della Sala da birer teşekkür konuşması yaptılar. 
     Konuşmaların ardından TÜPRAŞ Yönetim Kurulu Başkanı ve Genel Müdürü Danış, Bakan Karakoyunlu'ya, Vali Yüksel'e, Ege Ordu Komutanı Orgeneral Hurşit Tolon'a ve İtalya'nın İzmir Konsolosu Valvo'ya birer teşekkür plaketi verdi. 
     Daha sonra tesisin açılışı, Devlet Bakanı Yılmaz Karakoyunlu tarafından yapıldı. 
     TÜPRAŞ İzmir Rafinerisi CCR Reformer-İzomerizasyon Üniteleri'nin temeli, 21 Aralık 1998'de atıldı. Ünitelerin yapımı için 101 milyon dolar dış kredi kullanıldı. Günde 3 bin 180 metreküp ağır nafta kapasiteli CCR reformer ünitesi ile günde bin 900 metreküp İzomerat üretecek kapasiteye sahip İzomerizasyon ünitesinde, yılda toplam 1.4 milyon ton kurşunsuz benzin üretilecek. 
     






</TEXT>
</DOC>
