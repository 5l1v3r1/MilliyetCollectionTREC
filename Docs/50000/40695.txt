<DOC>
<DOCNO> 40695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/ekonomi/eko02.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı yatırımcıyı da kaçıracaklar... 
</HEADLINE>
<TEXT>

Finlandiya Dış Ticaret Bakanı Kimmo Sasi, Telsim’in Nokia’ya borcunu ödememesinin diğer Avrupalı yatırımcılar için olumsuz örnek olduğunu söyledi 
     ZÜLFİKAR DOĞAN Helsinki 

     Uzanlara ait Telsim’in Motorola’ya olan iki milyar dolarlık borcu için ABD Hükümeti’nin devreye girmesinin ardından Finlandiya Hükümeti de Nokia’nın alacağı için harekete geçti. Finlandiya Dış Ticaret ve Dış Ekonomik İlişkiler Bakanı Kim ülkelerden diğer yatırımcıların Türkiye’ye gelmesi için Nokia’nın Telsim’le yaşadıklarına benzer olayların yaşanmaması gerektiğini söyledi. 
     Türkiye’de Nokia, Sonera’nın ve başka Finli firmaların çok büyük yatırımları olduğunu hatırlatan Sasi, "Bu yatırımların daha da artarak, devam edeceğine inanıyoruz. Ancak, iş dünyasının problemleri ve sorunları o alandaki kurallara ve hukuka göre çözülmeli" dedi. 
     
     Hukuk çağrısı 
     Nokia ile Telsim arasındaki sorunun gerek uluslararası ticari kurallara gerekse ülkelerin kendi hukukuna ve kurallarına uygun olarak çözümlenmesi gerektiğini belirten Sasi, "Bu konuda hükümet olarak olumlu düşünmek istiyoruz" diye konuştu. Telsim’in Nokia’ya olan 719 milyon dolarlık borcu için, "Bu olayı çok yakından takip ediyoruz" diyen Sasi şöyle konuştu 
     "Nokia’nın yaşadığı olay, tabiiki diğer yabancı yatırımcılar için de bir örnek olacaktır. Duruma göre tereddütlere de yol açabilecektir. Özellikle Finlandiya’daki gazetelerde çıkan haberleri görünce, okuyunca diğer Finli firmalar da Türkiye’de yatırım konusunda daha çok düşünmek zorunda kalacaktır. Ancak biz sorunun hükümetlerin müdahalesine gerek kalmadan firmalar arasında ve hukuk kuralları işletilerek çözüleceğine inanmak istiyoruz." 
     Sasi, Türkiye’nin Avrupa Birliği’ne tam üyeliğini en çok destekleyen ülkelerin başında Finlandiya’nın geldiğini de belirtti. Ancak mevcut ekonomik durumuyla Türkiye’nin, Avrupa Birliği’ne tam üyeliğe hazır olmadığını kaydeden Sasi, şöyle konuştu "Bunun için IMF ve Dünya Bankası’yla varılan anlaşmaların ve öngörülen yapısal reformların kesintisiz sürdürülmesi, Avrupa Konseyi’nin belirlediği ekonomik kriterlerin sağlanması ve ödünsüz olarak işletilmesi lazım." 
     
Şantaja yargı tokadı      HABER MERKEZİ 

     Yargı, Uzan ailesine ait Rumeli Holding bünyesinde faaliyet gösteren Star TV’nin Doğan Grubu hakkındaki iftira dolu yayınlarına "dur" dedi. 
     Ankara 3. Sulh Ceza Mahkemesi, Uzan Grubu’nun "karapara" takibine neden olan kuşkulu işlemlerinin de ortaya çıkmasının ardından şantaj görünümü alan Star TV yayınları üzerine, Doğan Şirketler Grubu AŞ adına yapılan itirazı karara bağladı. Yayınlara ilişkin RTÜK’ün kaydettiği görüntüleri inceleyen mahkeme, Star TV’nin ana haber bülteninde "Doğan Şirketler Grubu aleyhine, hiçbir delile dayanmadan, şirketi küçük düşürücü ve ticari itibarını zedeleyici yayın yapıldığı"nı vurguladı. 
     Star TV’nin "basının haber alıp yayma özgürlüğünü kötüye kullandığı" sonucuna varan mahkeme, Doğan Şirketler Grubu açıklamasının, yalan haberlerin konu edildiği ana haber bülteninde yayınlanmasına karar verdi. 
     



 EKONOMİ 






















</TEXT>
</DOC>
