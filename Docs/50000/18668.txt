<DOC>
<DOCNO> 18668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/soneko04.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük patronlar yarın Karamehmet'in evinde toplanıyor 
</HEADLINE>
<TEXT>

     İş dünyasının önde gelen isimleri yarın Mehmet Emin Karamehmet'in ev sahipliğinde Yapı Kredi Bankası'nın Yeniköy'deki Sosyal Tesisleri'nde bir araya gelecek. 
     Türkiye Odalar ve Borsalar Birliği Başkanı Fuat Miras, söz konusu işadamlarının bundan önce Şubat ve Mart aylarında iki kez toplantıklarını, ancak bu toplantılardan herhangi bir deklarasyon çıkmadığını hatırlattı. 
     Yarın gerçekleştirilecek toplantının daha geniş katılımlı olduğunu belirten Miras, toplantı için önceden belirlenmiş herhangi bir gündem maddesi bulunmadığını, ele alınacak konuların toplantı sırasında belirleneceğini kaydetti. 
     
     Kimler katılıyor 
     Toplantıya TÜSİAD Başkanı Tuncay Özilhan, işadamları Rahmi Koç, Sakıp Sabancı, İSO Başkanı Hüsamettin Kavi, TİSK Başkanı Refik Baydur, Mehmet Emin Karahamet gibi isimlerin katılacağını belirten Miras, söz konusu oluşuma nasıl bir isim verileceğinin henüz belli olmadığını kaydetti. Miras, ''Bu oluşum bizim tarafımızdan ortaya atılmış bir oluşum değil. Türkiye'nin, reel sektörün üst kuruluşu Odalar Birliği. Dolayısı ile Odalar Birliği bu kuruluşa, kuruluşun ne ifade ettiğini anlamak için gidiyor. Yoksa bu kuruluşun oluşturulmasının şart olduğu şeklinde bir yaklaşımla gitmiyor'' dedi. 
     Toplantı ile ilgili şimdiden peşin bir hükmünün bulunmadığını da ifade eden Miras, ''Ama neler yapmak istediklerini dinledikten, gördükten sonra bu konudaki düşünce ve kararımızı arkadaşlarımla değerlendirip vereceğiz'' diye konuştu. 
     Miras, söz konusu toplantının bir amacının da, katılacak kuruluşlar arasında diyalog sağlanması ve bu kuruluşlardan kamuoyuna farklı söylemlerin yansımasının önlenmesi olduğunu düşündüğünü söyledi. 






</TEXT>
</DOC>
