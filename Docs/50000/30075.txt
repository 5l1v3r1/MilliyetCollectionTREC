<DOC>
<DOCNO> 30075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/yazar/guclu.html </URL>
<DATE> 2001/07/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ulusal Eğitime Destek Kampanyası 
</HEADLINE>
<TEXT>

     Çankaya'dan esen rüzgar, dalga dalga ülke geneline yayılıyor. Okur yazar olmayan 10 milyon yetişkini hedefleyen Ulusal Eğitim Kampanyası için ülke genelinde yoğun hazırlıklar yapılıyor. 8 Eylül'de başlayacak okuma yazma seferberliğine, Cumhuriyet tarihinin en büyük etkinliklerinden biri olarak bakılıyor. Kampanyanın bir diğer önemli özelliği ise devlet artı sivil toplum işbirliği içinde gerçekleşmesi... 
     Kampanyanın İstanbul ayağı ile ilgili dün iki önemli toplantı vardı. İlkinde İl Koordinasyon Kurulu'nda kursiyerlere sağlanacak lojistik destek konuşuldu, ikincisinde ise gönüllü eğitim fakültesi öğrencilerinin katıldığı Yetişkin Öğreticisi Kursları'na start verildi. 
     Kampanyaya en büyük hoca desteğini eğitim fakültesi öğrencileri sağlayacak. Türkiye genelindeki 51 eğitim fakültesinin öğrencileri, kısa bir kursun ardından kendi bölgelerindeki okuma yazma kurslarında öğretici olarak görev alacaklar... 
     90 30 saat sürecek okuma yazma kurslarına emekli öğretmenlerin de büyük destek vermeleri bekleniyor. İstekli emekli öğretmenler kendilerine en yakın mekanlardaki kurslarda görev yapabilecekler. 
     Okulların yanı sıra, sivil toplum örgütleri, belediyeler, dernek ve vakıflar ile kamu ve özel kuruluşların da destek sağlayacağı kampanya süresince kursiyerlerden hiçbir ücret alınmayacak. Aksine ulaşım, kitap kırtasiye ve yeme içme masrafları bile karşılanacak. 
     Kampanyaya devletin katkısı yok değil. Fazlasıyla var. Cumhurbaşkanı'ndan, öğretmenine kadar hemen herkes dört elle sarılmış durumda. Ayrıca olanaklar ölçüsünde ekonomik destek de sağlıyor. Ama asıl beklenti vatandaştan gelecek bağışlar. Türkiye genelindeki tüm Ziraat Bankası şubelerinde Ulusal Eğitime Destek Kampanyası hesabı açıldı. Dileyen herkes bağışta bulunabilecek. Özel Okullar Derneği dün 25 milyar lira bağışladı. 
     Bu aşamada hepimize büyük görevler düşüyor. Biz değil miyiz attığımız her adımda cehaletten şikayet eden, gelin o halde elbirliği ile cehaletle savaşa destek çıkalım... 
     2003 yılında tamamlanacak kampanya ile ilgili her türlü bilgi, kaymakamlıklar ya da halk eğitimi merkezlerinden alınabilecek. 
     
Hocalara zamdan hala haber yok      Maaşlara zam konusunda hükümetin hala bir girişimi yok. Eğer bu hafta içerisinde de çıkmazsa anlaşılan unutmak gerekiyor. Ama isterseniz son bir kez daha hep birlikte kendilerine hatırlatmada bulunalım. İşte Başbakanlığa ulaşabileceğiniz numaralar 
     Mail basbakanlık.gov.tr, faks 0312. 417 04 76, telefonlar 0312. 419 58 96, 418 57 43, 425 04 84, 419 58 96 
     Ankara'ya ulaşacak binlerce mesaj sanırım fazlasıyla etkili olacaktır. Gelin bugün kendiniz için bir iyilik yapın ve birkaç dakikanızı bu işe ayırın. Göreceksiniz, çok etkili olacak. Çünkü Ankara'nın gözünde sizler hala sırtına vurulup ağzından lokması alınacak ufak bir azınlıksınız. Bunun böyle olmadığını göstermelisiniz. Sizler bu en doğal tepkiyi gösteremeyip, hakkını arayamazsa başkaları ne yapsın . 
     
     







Erbakan geliyor mu 


Pahalı dava 


IMF eliyle yürütülür 


Dürüst olunca da laf ederler 


Demokrasi ve özgürlük alanını genişletmek... 


IMF... Sisifos'un kayası 


Kuğunun ölümü 


Ulusal Eğitime Destek Kampanyası 


Programdan kurtulmak 


İyi bir dönem olabilir 


Piyasalar temkinli karşılar 


Kumarcılar doğruyu söylemiyor 


Cem'in iç politikası 


"Gümrükler için tek bir işadamı bile aramadı " 


Dava açmak cezalandırma değildir 


Siyasal avantacılığı dünya yutmuyor 


</TEXT>
</DOC>
