<DOC>
<DOCNO> 26345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/guncel/gun08.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Entelektüeller az mı sevişir 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Pop müziğin ünlü sanatçılarından Sertab Erener’in basında yayınlanan röportajı yeni bir tartışma yarattı. "Bir araştırmada entelektüel çiftlerin çok daha az seviştikleri çıkmış ortaya. Çünkü bu insanların seksteki tatmini başka şeye taşıyabilecekleri alanları var" diyen Erener’in bu sözleri, "Seks isteğinin entelektüellikle bağlantısı var mı " sorusunu gündeme getirdi. Konuyla ilgili görüşler şöyle 
     
     Prof. Kurban Özuğurlu Psikiyatr 
Az, öz, kaliteli cinsellik      Seksüel enerji ilkel ruhsal enerjidir. Şiir yazarız, sahneye çıkarız. Seksi yüceltiriz. Seksüalite hayvanlarla insanların müşterek yanlarından biridir. Cinsellikle harcanan enerji entelektüel enerjiyi azaltır. Bu anlamda savunulan şey doğru. Bu elbette entelektüel kişilerin cinsellikten yoksun oldukları anlamına gelmez, bilakis yüceltilmiş bir cinsellik yaşarlar. Az ama öz ve kaliteli bir cinsellik. 
     
     Alanur Özalp Psikolog 
Benim için de geçerli      Bu tez birçok meslek grubu için geçerli. İşadamları, siyasetçiler, gazeteci ve televizyoncular, doktor, mimar, psikolog, modacı, sanatçı ve özellikle ses sanatçıları bu gruba giriyor. Bu meslekler yaratıcılık, sürekli ve aralıksız üretmeyi gerektiriyor. Başarılı olabilmek, yaratabilmek için bazen kendi hayatlarında hayati önem taşıyan konuları erteleyebiliyorlar veya unutabiliyorlar. Bunların içinde seks hayatları da var. Bu kural benim için de geçerli. 
     
     Emre Aköz Gazeteci, sosyolog 
Yaratıcı insanlar zorlanır      Prensip olarak Erener’in söyledikleri doğru. Güneydoğu’da çok çocuk sahibi olanlara nedeni sorulduğunda, "Başka eğlencemiz yok ki" derlerdi. Entelektüel camiada bilgilenme gündüz bitmez, gece de kitap okur. O camiada sürekli gece etkinlikleri olur. İçki ve sigara tüketimi fazladır. Bunlar 20’li yaşlarda seks yaşamını çok etkilemese de, sonrasında iki tarafı da yatağa girdiğinde yorgun ve bitkin hale getirir. 
     
     Özlem Savaş Oyuncu ve şarkıcı 
Hiçbir şey seksin yerini tutamaz      Seks tamamen duygularla bağlantılı, aynı zamanda hayvansal bir içgüdü ile yapılıyor. Yaşanan, maneviyat ve duygusal anlamda bir yoğunluk. Entelektüel olmakla seks arasında ya da seksi farklı algılamanın arasında bir bağ olduğunu düşünmüyorum. İnsanlar, "İşimde orgazm oluyorum" diyebilirler. Bu gerçekte fiziksel anlamda aktivitelere denk düşmüyor. Seksten alınan zevkle işinizden aldığınız zevkler birbirinden çok farklı. Yerini tutamaz. Zaten durum böyle olsaydı mastürbasyon denilen bir şey olmazdı. Bu anlık bir şey. Bir kitap okuyorsam ya da başka bir şeyle meşgulsem o an içimden geliyorsa kitabı okumaya ara veririm, sonra devam ederim. 
     
     Prof. Ateş Kadıoğlu Ürolog 
Bilimsel olarak kanıtlanmadı      Entelektüellerin az seviştiği bilimsel olarak doğrulanmış değil. Cinselliğin normali iki cins arasında yaşanan bir olay. Üç hafta boyunca kimseyle birlikte değilseniz mastürbasyon yapıyor olabilirsiniz. Cinsel ilişki sayısı araştırmalarda ortaya konuluyor. Bu sayı 20 - 30 yaş arası haftada 2 - 3 defa, 30 - 40 yaş arası 2 defa, 40 - 50 yaş arası haftada 1 - 2, 50 - 60 yaş arası haftada 1, 60’dan sonra 15 günde bir. Karşı cinsle birlikte olduğunuzda uyarı bölgelerine ulaşmanız daha kolaylaşıyor. Bu durumda mastürbasyon tercih edilebiliyor. 
     



 GÜNCEL 















</TEXT>
</DOC>
