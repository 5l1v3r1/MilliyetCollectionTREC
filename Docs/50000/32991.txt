<DOC>
<DOCNO> 32991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/spor/ysen.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşgeldin Cansun 
</HEADLINE>
<TEXT>

     ERDOĞAN ŞENAY 

     Galatasaray’ın yeni seçilen yönetimini yürekten kutlarız... Genç ve istikbali açık taze kafalarla yönetim oluşturmak bir yerde Sarı - Kırmızılı camia ve Başkan Mehmet Cansun adına büyük bir başarı bizce... 
     Fatih Altaylı konusunda olumlu olumsuz tavır koyanlarla da asla aynı fikirde değiliz... Bir insanın gazeteci olması onun heyecan dolu kulüpçülüğüne renk katar aslında... Kulüp yönetimlerinde böyle saygın mesleklerden kişiliklerin olması faydadan öte ne zarar verir ki camialara ... Ayrıca Fenerbahçe’de Sevgili Uğur Dündar’ın yönetime soyunmasının geçen yılki dönemde doğabilecek bir dolu sevimsizlikleri nasıl önlediğini iyi bilenlerdenim... Onun için Altaylı’nın mazideki yazılarıyla çelişkiye düştüğü iddiasında olanlara da hiç katılmıyorum. Altaylı’nın Galatasaray’a hizmet vereceği sürece yazılarına ara vereceğini açıklaması da etik açıdan alkışa layık bir doğrudur bence. 
     
     Ancak Galatasaray yönetiminin iki büyük kulübümüzü ziyaret kararını pek anlayıp, çözemedim ben... Bu bir nezaket ziyaretiyse eğer, doğrudur, Fenerbahçe’de de, Beşiktaş’ta da takdirlerle karşılanır... Ama mesele başka yönden karşı tarafa sunulur ve geçmişteki "olayların üstünü örtelim" manasına gelen bir ziyaret olacaksa eğer, işte bunun hiçbir gereği yoktur işin aslında... 
     Çünkü geleneksel rekabeti canlandırmak adına Sevgili Cansun daha en taze başkanlık gününde, "Bu yıl Fenerbahçe’den şampiyonluk emanetini geri alacağız" görüşünü kamuoyuna sunmuş ve adeta yeni sezonun, "rekabet meşalesini" elleriyle ateşlemiştir... Doğrudur, tabii Cim - Bom şampiyon olmak için uğraşacak ve Fenerbahçe de elindeki bu en yüce payeyi kimseye kaptırmamak için çalışacaktır yıl boyu... Haa bazı sevimsiz küfürleşmeler, itişip, kakışmaların ve nefret ettiğimiz tribün sloganlarının önünü alalım diyorsanız, bunun için karşılıklı sahte ziyaretlerin hiç gereği yoktur bizce... Eğer büyük payelerle yaşayan bu güzide kulüplerimizin bazı yöneticileri derbi haftalarında sıradan ve hırpani amigo çıraklarına bilet ve para dağıtma alışkanlıklarını bu yıl terketseler eğer, bakın birçok olayın önü nasıl da bıçak gibi kesilecektir... Ancak ülkedeki ekonomik dalgalanmalar devam eder de, halk sıkıntılarını tribünlerde seslendirmek isterse eğer, nelerin olabileceğine şimdiden yorum yapmak kimsenin haddine de değildir. 
     



 SPOR 

























</TEXT>
</DOC>
