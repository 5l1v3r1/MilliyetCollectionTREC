<DOC>
<DOCNO> 4977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/son/sondun08.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda katliam planlayan öğrenci yakalandı 
</HEADLINE>
<TEXT>

     ABD’nin California eyaletinde, 1999 yılında yapılan Columbine Lisesi katliamına özenen bir öğrencinin, kendi okulunda katliam planladığı ortaya çıktı. 
     Al DeGuzman adlı öğrencinin odasında, kıyafetlerinin altına ve spor malzemesi taşınan torbalara saklanmış 30 borudan yapılma bomba ve 20 malotofkokteyli bulunduğu belirtildi. 
     Ayrıca 19 yaşındaki DeGuzman’ın odasının duvarına asılı Columbine Lisesi katillerinin afişleri ve katiller hakkında makalelerin yer aldığı dergilerin bulunduğu kaydedildi. 
     DeGuzman’ın, De Anza Koleji’ndeki öğrencileri öldürmek için iki yıl boyunca plan yaptığı ve Colorado’nun Denver kentindeki Littletown banliyösünde bulunan Columbine Lisesi’de intihar etmeden önce 13 kişiyi öldüren, 23 kişiyi yaralayan Eric Harris ve Dylan Klebold’u kendine örnek aldığı kaydedildi. 
     "Ne kadar çok insan öldürürse o kadar iyi olacağını" düşünen ve sürekli Columbine Lisesi katliamından bahseden Al DeGuzman’ın, katliamdan sonra intihar etmeyi düşündüğü belirtildi. 
     Hapse konulan ve rutin bir psikolojik tedaviden geçirilen DeGuzman, patlayıcı madde bulundurmak suçundan mahkemeye çıkarılmayı bekliyor. 
     DeGuzman’ın ailesi ise olayla ilgili yorum yapmaktan kaçınıyor. 
     




</TEXT>
</DOC>
