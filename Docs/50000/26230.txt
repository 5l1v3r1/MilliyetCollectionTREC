<DOC>
<DOCNO> 26230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sondun13.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın romanı televizyon dizisi oluyor 
</HEADLINE>
<TEXT>

     Iraklı yapımcılar, Irak lideri Saddam Hüseyin tarafından yazıldığı düşünülen ''Zabibah ve Kral'' adlı romanı televizyon dizisi yapmak için kolları sıvadı. 
     El Tavra gazetesinin haberine göre, yazarı belirtilmeden yayımlanan roman, Mizahim El Beyati tarafından televizyona uyarlanacak. 
     Yapımcılığını Irak uydu kanalının üstleneceği dizinin 20 bölümden oluşacağını belirten El Beyati, dizinin, ''romandaki güçlü anlam ve düşünceler'' nedeniyle Irak ve Arap dünyasında büyük bir başarı elde etmesinin beklendiğini söyledi. Dizinin yayın tarihi açıklanmadı. Bir kralın evli ve yoksul olan Zabibah'a aşkının anlatıldığı roman, yayımlandığı geçen yıldan beri en çok satan kitapların başında bulunuyor. Romanda, kralın, Zabibah'la sembolleştirdiği halkla olan yakın ilişkisinin diğer krallar tarafından kıskanılması ve krala karşı komplolar kurmaları işleniyor. Romanda Saddam Hüseyin'in kral, Zabibah'nin ise Irak halkını temsil ettiği belirtiliyor. 







</TEXT>
</DOC>
