<DOC>
<DOCNO> 40798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/soneko09.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müteahhitleri olimpiyat ihalelerine talip... 
</HEADLINE>
<TEXT>

     Dış Ticaret Müsteşarı Kürşad Tüzmen, Uluslararası Müteahhitler Birliği ve Türk müteahhitlik firmalarından oluşan bir heyetle birlikte Yunanistan'a gitti. 
     Dış Ticaret Müsteşarlığı'ndan DTM yapılan açıklamaya göre, Tüzmen ve beraberindeki heyet, 2004 yılında Atina'da düzenlenecek olan ''Olimpiyat Oyunları'' çerçevesinde gerçekleştirilecek alt ve üstyapı yatırımlarından Türk müteahhitlik firmalarının pay almasını ve bu alandaki işbirliğinin geliştirilmesini amaçlıyor. 
     Konuyla ilgili olarak Yunanistan makamları ile de temaslarda bulunacak olan Tüzmen, önümüzdeki dönemde gerçekleştirilmesi planlanan Türkiye-Yunanistan 1. Dönem Karma Ekonomik Komisyonu KEK toplantısının gündemine ilişkin öngörüşmeler de yapacak. DTM Müsteşarı Tüzmen'in, Atina'da bulunduğu süre içerisinde, Yunanistan Ulusal Ekonomi Bakan Yardımcısı Ioannis Zafiropoulos, Yunanistan Çevre, Fiziksel Planlama ve Bayındırlık Bakan Yardımcısı Nassos Alevras ve Yunanistan Kalkınma Bakan Yardımcısı Alekos Kalafatis ile müteahhitlik alanında işbirliği görüşmeleri yapması da bekleniyor. 
     Öte yandan, Uluslararası Müteahhitler Birliği ve Türk müteahhitlik firma temsilcileri, Yunanlı muhatapları ile 2004 Atina Olimpiyat Oyunları çerçevesindeki işbirliği ve üçüncü ülkelerde gerçekleştirilecek ortak yatırımlar konusunda da görüşmelerde bulunacak. Tüzmen ve beraberindeki heyet yarın Selanik'e geçerek, Selanik Ticaret Odası Başkanı, Kuzey Yunanistan İhracatçılar Birliği Başkanı ve Selanik Liman İdaresi Başkanı ile ikili ticari ve ekonomik ilişkilerin mevcut durumu ve bu ilişkilerin geliştirilmesine yönelik olarak alınabilecek tedbirler hakkında çalışmalar yapacak. Tüzmen, söz konusu ziyaret sebebiyle, 66. Uluslararası Selanik Ticaret Fuarı'na da katılarak, 9 Eylül Pazar günü Türkiye'ye dönecek. Türkiye'nin 2000 yılında Yunanistan'a ihracatı, bir önceki yıla göre yüzde 6 oranında artarak 430 milyon dolara, ithalatı ise yüzde 37 oranında artarak 416 milyon dolara ulaştı. Aynı dönemde, iki ülke arasındaki dış ticaret hacmi yüzde 19 oranında artarak 846 milyon dolar olarak gerçekleşti. 







</TEXT>
</DOC>
