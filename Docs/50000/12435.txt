<DOC>
<DOCNO> 12435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sontur22.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da Nevruz kutlamaları olaysız sona erdi 
</HEADLINE>
<TEXT>

     Güneydoğu Anadolu Bölgesi'ndeki illerde Nevruz Bayramı kutlamaları olaysız sona erdi. 
     Diyarbakır'da HADEP tarafından Elazığ karayolunun 10. kilometresinde yer alan fuar alanında düzenlenen kutlamalar tamamlandı. Yoğun katılım nedeniyle fuar alanından vatandaşların araçlarla kentte dönüşünde güçlükler yaşandı. Çok sayıda aracın kutlamalardan sonra kente dönmek üzere hareket etmesi sonucu, Diyarbakır-Elazığ karayolu tıkandı. Trafik ve güvenlik ekipleri, yolun açılması için sürücülere yardımcı oluyor. 
     Siirt, Malatya, Batman ve Elazığ illeri ile bağlı ilçelerde HADEP teşkilatlarınca düzenlenen kutlamalar da olaysız tamamlandı. Diyarbakır ve Batman'da çeşitli semtlerde özellikle çocukların yaktığı lastikler, güvenlik güçlerinin müdahalesiyle söndürüldü. 




</TEXT>
</DOC>
