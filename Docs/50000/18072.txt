<DOC>
<DOCNO> 18072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/ekonomi/aeko.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilerden Derviş’e gol 
</HEADLINE>
<TEXT>

Hazine’nin iptal ettiği 50’ye yakın borç erteleme kararnamesi arasındaki 270 milyon dolarlık armatör borcuna ilişkin kararname yeniden yürürlüğe konuldu 
     ELÇİN ERGÜN, ÖNDER YILMAZ Ankara 

     Ekonomiden sorumlu Devlet Bakanı Kemal Derviş’in, ABD’ye gittiği saatlerde toplanan Bakanlar Kurulu’nda armatörlerin Emlak Bankası’ndan aldıkları 270 milyon dolarlık kredinin ertelenmesi kararı çıktı. 
     Ekonomik krizin ardından 50’ye yakın borç erteleme kararnamesinin Hazine tarafından yürürlükten kaldırılması kararı alınmıştı. Bu kararnameler arasında armatörlerin Emlak Bankası’ndan aldıkları 270 milyon dolarlık borçlarının ertelenmesine ilişkin kararname de yer alıyordu. 
     Toplantıda denizcilikten sorumlu Devlet Bakanı Ramazan Mirzaoğlu, armatör borçlarının ertelenmesine ilişkin kararnameyi gündeme getirdi. Bakanlar Kurulu’nda daha önce 11 Ocak 2001 tarihinde söz konusu borcun bir yıl geri ödemesiz beş yıla yayılarak ödenmesine ilişkin kararnamenin yürürlükte kalması kabul edildi. Bu kararın Derviş’in olmadığı bir toplantıda alınması dikkat çekti. 
     
     PETLAS’a da teşvik istediler 
     Mirzaoğlu, Türk Silahlı Kuvvetleri uçaklarına lastik üreten PETLAS’ı da gündeme getirdi. 1997’de Kombassan’a satılan PETLAS için Mirzaoğlu, Çalışma Bakanı Yaşar Okuyan ve Devlet Bakanı Yüksel Yalova arasında şu diyalog yaşandı 
     Mirzaoğlu PETLAS’da 500’den fazla insan atıldı. Şimdi 760 kişinin atılması, fabrikanın kapanması söz konusu. Teşvik alamadığı için bu noktaya gelen fabrikaya sahip çıkılmalı. 
     Okuyan Sermayenin yeşili, kırmızısı olmaz. Bir çare bulmalıyız. PETLAS’a teşvik belgesi verilmeli. 
     Yalova PETLAS özelleşirken, üç yılda 30 milyon dolar yatırım yapılacağını, teşvik belgesi alacaklarını belirttik. Teşvik alamadıkları için 3 milyon dolarlık yatırım yaptılar. Süreyi iki yıl daha uzattık. Bu sürede bitmek üzere. Bu işe çözüm bulmalıyız. 
     Başbakan Ecevit, Mirzaoğlu’na konuyu incelemesi için yetki verdi. Geçen haftaki Bakanlar Kurulu’nda Gökalp ve Derviş arasında yaşanan tartışmaların basına sızmasının ardından, Ecevit, bakanlara, dışarıya bilgi sızmasından rahatsız olduğunu da dile getirdi. Ecevit, bakanlardan "dışarıya bilgi sızdırılmamasını" rica etti. 
     
     



 EKONOMİ 























</TEXT>
</DOC>
