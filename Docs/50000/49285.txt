<DOC>
<DOCNO> 49285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/son/sonspo04.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdurrahim Albayrak "Erteleme istemeyerek haklı çıktık" 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, Trabzonspor'u da yenerek ligde kendi sahalarındaki galibiyet serisini sürdürdüklerini ifade ederek, ''Yolumuza doludizgin devam ediyoruz'' dedi. 
     Abdurrahim Albayrak, Trabzonspor ile zorlu bir maç yaptıklarını kaydederek, ''Rakibimizin gücünü biliyorduk. Ancak hedefimize emin adımlarla ilerlemek için de galibiyete ihtiyacımız vardı. Bunu futbolcularımıza hatırlattık ve kendilerine olan inancımızı maçtan önce dile getirdik. Oyuncularımız da kendilerine olan güvenimizi boşa çıkarmadılar ve PSV Eindhoven ile yapacağımız maç öncesinde aldıkları galibiyetle moral buldular'' diye konuştu. 
     Teknik direktör Mircea Lucescu'nun bu maçta yedek oyunculara şans verdiğini, onların da başarılı olduğunu belirten Albayrak, herkesin Horvarth'ın ne kadar mükemmel, Ayhan'ın da ne kadar yararlı olduğunu gördüğünü dile getirdi. 
     Albayrak, Lucescu'ya övgüler yağdırarak, sözlerini şöyle sürdürdü 
     ''Hocamız, kendisine Ronaldo'yu da verseniz, takıma uyum sağlamadan O'nu kadroya almıyor. Kendisinin bu huyunu çok seviyor ve beğeniyorum. Ayhan ve Horvarth, bu maçta kendisine verilen şansları çok iyi kullandı. Bundan da büyük sevinç duyuyoruz.'' Lucescu'nun Trabzonspor maçının ertelenmesini, kulüp başkanı Mehmet Cansun ve kendisinin istemediğini anlatan Albayrak, ''Erteleme istemeyerek haklı çıktık'' dedi. 
     Albayrak, Trabzonspor maçında sakat vermediklerini, bu nedenle de ayrıca mutlu olduklarını bildirdi. 
     Hakemler hakkında polemiğe asla girmeyeceğini de ifade eden Albayrak, ''Beşiktaş maçında golümüz verilmedi konuşmadık. Ben yalnızca takımımızla ve aldığımız sonuçlarla ilgileniyorum. Başka hiçbir şeye bakmıyorum'' diye konuştu. 
     Albayrak, PSV Eindhoven maçının önemine de değinerek, ''Bu karşılamada bizim tüm Türkiye'nin desteğine, Türkiye'nin de bizim galibiyetimize ihtiyacı var'' dedi. 
     PSV Eindhoven maçını alacaklarına, kendisinin, futbolcuların ve teknik heyetin inandığını belirten Albayrak, şunları söyledi 
     ''Taraftarlara bir kez daha yalvarıyorum, ne olur bu maça gelip takımlarını desteklesin. Bu maçta tüm Türkiye'nin de Galatasaray'ın arkasında olması gerekir, çünkü Avrupa kupalarında gelecek sezonlar için Türkiye'nin puana ihtiyacı var. Bu puanı çıkartabilecek de şu anda biz varız. Ancak, bizim de herkesin desteğine ihtiyacımız var.'' Albayrak, kulübün maddi açıdan durumunun iyi olduğunu kaydederek, futbolculara geçen sezondan olan borçların ödeneceğini söyledi. 
     Futbolcuların geçen sezondan olan 6 milyon dolarlık alacağın büyük bir bölümünü ödediklerini anlatan Albayrak, ''Bu borcun 1 milyon 600 bin dolarlık bölümünü de 30 Ekim Salı günü ödeyerek, sıfırlayacağız'' diye konuştu. 
     






</TEXT>
</DOC>
