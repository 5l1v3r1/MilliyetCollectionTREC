<DOC>
<DOCNO> 2662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sontur26.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Dilligil açığa alındı 
</HEADLINE>
<TEXT>

     Kültür Bakanı İstemihan Talay, Devlet Tiyatroları DT Genel Müdürlüğü görevinden istifasını onayladığı Rahmi Dilligil'i, ''1. Perde Operasyonu'' çerçevesinde yürütülen tahkikatın selameti açısından rejisörlük görevinden de açığa aldı. Kültür Bakanlığı'ndan yapılan yazılı açıklamada, Talay'ın kendisine Genel Müdürlük görevinden istifa dilekçesini gönderen Dilligil'in istifasını kabul ederek, ''rejisörlük görevine atamasını gerçekleştirdiği'' kaydedildi. 
     Talay'ın ''bu işlemle eş zamanlı olarak'' tahkikatın selameti açısından Devlet Memurları Kanunu'nun ilgili maddeleri uyarınca Dilligil'i sanatçılık görevi ile ilgili geçici olarak açığa aldığının belirtildiği açıklamada şöyle denildi 
     ''Devlet Tiyatroları Genel Müdürü Rahmi Dilligil, Bursa Emniyet Müdürlüğü tarafından soruşturma başlatılması üzerine soruşturmanın selameti açısından 15 Ocak tarihinden geçerli olmak üzere mecburi izne ayrılmıştı. Kültür Bakanı Talay'ın talebi üzerine, gönderdiği bir dilekçe ile de her an görevinden istifaya hazır olduğunu belirtmişti. TÜRKSOY Kültür Bakanları Toplantısı nedeniyle bulunduğu Azerbaycan'dan bugün dönen Kültür Bakanı İstemihan Talay, daha önce de yaptığı açıklamaya uygun olarak olayların gelişimine göre tavır alacağını belirttiği şekliyle, bugün Rahmi Dilligil'in dilekçesini işleme koyarak Genel Müdürlük görevinden rejisörlük görevine dönme işlemini onayladı. Bu işlemle eşzamanlı olarak Dilligil, sanatçılık görevi ile ilgili geçici olarak da açığa alındı.'' 




</TEXT>
</DOC>
