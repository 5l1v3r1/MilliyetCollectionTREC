<DOC>
<DOCNO> 11065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur24.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FP ön savunmasında DYP hakkındaki kapatma davasını örnek gösterdi 
</HEADLINE>
<TEXT>

     FP'nin bugün Anayasa Mahkemesi'ne ek iddianameye karşı verdiği ön savunmada, DYP hakkındaki kapatma davası örnek gösterildi. 
     FP Kahramanmaraş Milletvekili Mustafa Kamalak başkanlığında oluşturulan heyetin hazırladığı ön savunmada, FP'nin 17 Aralık 1997 tarihinde kurulduğu, RP'nin ise 16 Ocak 1998 tarihinde kapatıldığı ifade edilerek, zamanlamaya dikkat çekildi.Savunmada, bir partinin kapatılan bir partinin devamı iddiasıyla kapatılmasına dair hükmün, Anayasa ve Siyasi Partiler Kanunu'nda SPK bulunmadığı iddia edilerek, hangi suçların işlenmesi halinde bir başka partinin devamı olunacağının kriterlerinin belli olmadığı belirtildi. 
     Savunmada, FP 1. Olağan Kongresi'nde, kapatılan RP'nin Genel Başkanı Necmettin Erbakan lehinde atılan sloganların parti yönetimini bağlamayacağı, çok sayıda kişinin bulunduğu bir salonda sloganların kontrol altına alınamayacağı görüşü dile getirildi. 
     Kongre salonundaki ekrandan geçen ''Mücahit Erbakan'' yazısının da teknik işlerle uğraşan ve parti ile ilişkisi bulunmayan ''işgüzar şahıslar'' tarafından yazıldığı iddia edilen savunmada, bu durumun da partiyi bağlamayacağı ve FP genel merkez yönetiminin bu konuda soruşturma açtığı ifade edildi. 
     Savunmada, 1996 yılında HADEP Kongresi'nde Türk bayrağının asılı bulunduğu yerden indirilmesi olayına da değinildi. Söz konusu eylemi yapanlar hakkında öncelikle kişisel takibat yapıldığı, ardından HADEP hakkında işlem gerçekleştirildiği kaydedilen savunmada, FP Kongresi'nde söz konusu edilen durumlar hakkında ise aynı prosedürün işletilmediği belirtildi.Ön savunmada, ayrıca, İspanya'daki Halk Birliği Partisi'nin bazı yöneticilerinin ayrılıkçı ETA örgütü ile bağlantısı olduğu gerekçesiyle mahkum edildiği, söz konusu parti hakkında kapatma davası açılmadığı da ifade edildi. 
     Savunmada, DYP hakkında, Adalet ve Büyük Türkiye partilerinin devamı olduğu gerekçesiyle 1984 yılında açılan ve kapatma isteminin reddedilmesiyle sonuçlanan dava da örnek gösterildi. Söz konusu partinin kongresinde Süleyman Demirel siyasi yasaklı olmasına rağmen ''Muhteşem Süleyman'' şeklinde sloganlar atıldığı ve davada bu slogan ile bazı pankartların delil gösterildiği anlatılarak,Anayasa Mahkemesi'nin bu delilleri reddettiği kaydedildi. 
     Savunmada, Genel Başkan Recai Kutan'ın SPK'nın bazı hallere ilişkin siyasi partilere ihtar verilmesini düzenleyen 104. maddesi ile ilgili yaptığı başvurunun reddedilmesine de değinilerek, Yargıtay Cumhuriyet Başsavcısı Sabih Kanadoğlu'nun Komünist Partisi'ne bir süre önce bu madde bağlamında uyarı yazısı gönderdiği belirtildi. Aynı uygulamanın FP için de yapılması gerektiği görüşü belirtilen savunmada, FP'nin ihtar edilmediğine dikkat çekildi. 
     Bu arada, FP Başkanlık Divanı Genel Başkan Recai Kutan başkanlığında toplandı. Kutan, parti genel merkezinden ayrılırken gazetecilerin soruları üzerine, toplantıda, parti hakkındaki kapatma davası ile ilgili ek savunmalarını değerlendirdiklerini, ayrıca teşkilat meseleleri ile siyasi ve ekonomik gündeme ilişkin görüş alışverişinde bulunduklarını bildirdi. Kutan, bir soru üzerine de ek iddianamenin kapatma davasını menfi istikamette seyrettireceği kanaatinde olmadığını söyledi. 




</TEXT>
</DOC>
