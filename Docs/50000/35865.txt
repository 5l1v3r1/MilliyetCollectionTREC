<DOC>
<DOCNO> 35865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sondun17.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İskoçya'da bir Türk'ün öldüğü ırkçı saldırıya tepkiler bitmiyor 
</HEADLINE>
<TEXT>

     İskoçya'da mültecilerin yoğun olarak yaşadığı Glasgow kentinde geçtiğimiz pazar Türk vatandaşı Fırsat Yıldız'ın bıçaklı saldırı sonucu öldürülmesi, gerek mültecilerin gerekse kent sakinlerinin eleştiri oklarını hükümete yöneltti. İskoç halkı ve mülteciler, hükümetin yerleşmeye kapalı alanları mültecilere vererek ticari ve siyasi "vurgun" yaptığını öne sürmesi hükümeti zor durumda bırakıyor. 
     İngiltere'de yayınlanan Independent Gazetesi, Yıldız'ın ölümünün ardından iki gündür Glaslow kentinde yaşanan gösterilere geniş yer ayırdı. Sighthill sokaklarının yüzlerce Kürt kökenli mülteci ve faşizm karşıtı göstericiler ile yerel halktan oluşan "beyaz çete" arasındaki şiddetli çatışmalara sahne olduğu anlatılan haberde, Yıldız'ın anısına yapılan yürüyüş ve dualara "beyaz çete"nin tuğla ve yumurta atarak karşılık verdiği belirtildi. 
     Sighthill'de mültecilerin yerleşmeye başladığı geçen yıldan bu yana, kamuoyuna yansımamış 70 ırkçı saldırının yaşandığına işaret edilen haberde, "Mülteciler, ağız dalaşından ve fiziksel şiddetten şikayet ediyorlar ve yazın bu sıcak günlerinde bile birçoğu dışarı çıkmaya korktuğu için evlerinde hapis yaşıyorlar" denildi. 
     Haberde, sayıları bin 200'ü bulan mültecilerin aylardır, hükümetin kendilerini 5 bin yerel sakinin yaşadığı Sighthill'e yerleştirmesinin akıl dışı olduğu şeklinde uyarılar yaptığına dikkat çekildi. Haberde, yerel grupların ise, siyasi partilerin oy kaygılarıyla fakir bölgelerde yaşayan insanlara "mültecilerle sizden çok ilgileniliyor" şeklindeki sözlerle halkta kıskançlık yarattığını dile getirdikleri kaydedildi. 
     Faşizm karşıtı grubun üyesi Aamer Anwar'ın yaptığı bir konuşmada Sighthill halkını kesinlikle suçlamadıklarını anlattığı belirtilen haberde, Anwar'ın "Bizim mesajımız, bunlardan sorumlu olan Glagow Şehir Konseyi'ne, Hükümete ve Ev Dairesi'ne. Yeterli kaynak ve destek vermeden binlerce insanı Avrupa'nın en mahrum bölgesine yığarken ne düşünüyorlardı" diye sorduğu belirtildi. 
     Haberde, Glasgow Mültecileri Karşılama Komitesi üyesi Mark Brown'ın, Konsey'in hükümetin mültecileri dağıtma politikasını desteklemesinin, insani kaygılardan kaynaklanmadığı savunularak, "Bu, Konsey'in, yerleşime izin verilmeyen bölgelere mülteci yerleştirmesine olanak tanıyan ticari bir ilgisidir" dediğine yer verildi. 
     Brown'ın, polisin cinayetin "ırkçı" nedenlerle işlendiği konusunda açık kapı bırakmasını da eleştirdiği kaydedilen haberde, Brown'ın "Bu, İskoçya'daki yaygın mülteci karşıtı ırkçılık hareketlerinin gizlenmesi ve İngiltere'deki ırkçılığın İskoçya'dan daha kötü olduğu gibi bir izlenim yaratmak için yapılan bir girişimdir" görüşü vurgulandı. 
     Mülteciler adına konuşan sözcü Mohammed Asif'in de "Hükümet bizden para kazanıyorsa, bizi korumak zorunda. Sighthill'deki bazı yerleşim birimleri yıkılmak üzere" diye isyan ettiği belirtilen haberde, Mülteci Konseyi Temsilcisi Bölge Başkanı Julia Allan'ın "Korkunç bir insan hakları raporuna sahip bir ülkeden gelen hayatının baharındaki bir kişinin bizim sokaklarımızda öldürülmesi bir trajedidir" İddiasına da yer verildi. 







</TEXT>
</DOC>
