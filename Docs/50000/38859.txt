<DOC>
<DOCNO> 38859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/guncel/gun00.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
15 metreden nehre uçtu 
</HEADLINE>
<TEXT>

Aspendos konserinin ardından Köprülü Kanyon'a giden Tarkan, cip safari ve raftingle yetinmeyip kendini uçurumdan nehre bıraktı 
     SALİH UÇAR DHA 

     Aspendos Antik Tiyatrosu'nda yaklaşık 10 bin kişiye muhteşem bir konser veren Tarkan, Manavgat'taki Köprülü Kanyon'da macera dolu bir gün yaşadı. Arkadaş grubuyla Köprülü Kanyon'a gelen Tarkan, 15 metrelik kayalıklardan suya atladı, rafting yapıp dalgalarla boğuştu. 
     Sevgilisi Bilge Öztürk, menajeri Uygar Ataş, koruması ve üç arkadaşıyla önce 20 kilometrelik dağ yolunda cip safari yapan Tarkan ardından korkmasına karşın 15 metre yükseklikteki kayalıklardan kendini nehrin serin sularına bıraktı. 
     
     Önce korktu, sonra coştu 
     İlk denemesinde başarılı olan Tarkan, korkusunu yenip cesaret bulunca bu atlayışını birkaç kez tekrarladı. Tarkan ve beraberindekiler daha sonra nehir kıyısındaki Kano Rafting Merkezi'nde öğle yemeği yedi. Günün en heyecanlı anları ise rafting sırasında yaşandı. Tarkan ve arkadaşları can yeleklerini giyip bota binerek kendilerini nehrin azgın sularına bıraktı. Botun önünde sevgilisiyle oturan Tarkan ve Kano Rafting Merkezi'nin bir görevlisi tehlikeli parkuru tamamlamak için büyük çaba gösterdi. 
     
     Bot kayalara çıktı 
     Botun ön kısmı kayalıkların üzerine çıkarken, Tarkan botta sıkıştı. Yanındakiler hemen küreklere sarılarak botu kayalıklardan indirdi ve zorlu parkura devam edildi. Çıkış noktasına başarıyla ulaşan ekiptekiler birbirlerini kutladı. Burada hayranlarıyla hatıra fotoğrafı da çektiren Tarkan, "İlk kez yapıyorum. Acayip zevkli bir şey. Doğa, en büyük tutkum ve doğanın da gücü su. Tehlikeli spor fakat hayat riske değer. Müthiş bir heyecan. Maceraya bayılıyorum" diye konuştu. 
     



 GÜNCEL 
















</TEXT>
</DOC>
