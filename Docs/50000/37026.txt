<DOC>
<DOCNO> 37026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/yazar/bila.html </URL>
<DATE> 2001/08/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiller'den Yılmaz'a çağrı 
</HEADLINE>
<TEXT>

     ANAP lideri ve Başbakan Yardımcısı Mesut Yılmaz'ın, tartışmaya açtığı "ulusal güvenlik" kavramının Genelkurmay'la yol açtığı gerginlik soğumaya yüz tutmuş görünüyor. 
     Bu sonuçta Başbakan Ecevit'in uzlaştırıcı ve sakinleştirici tavrının katkısı görülüyor. 
     Yılmaz'ın tartışmaya açtığı konularda önemli düzenlemeler içeren Anayasa değişikliği taslağı ise Meclis'in 17 Eylül'de açılmasıyla birlikte gündeme oturacak. 
     Yılmaz'ın, Genelkurmay'dan önce bu konularda siyasi partilerle uzlaşma araması gerektiği üzerinde durmuştuk. 
     Bu bağlamda DYP lideri Tansu Çiller'in görüşlerini sorduk. 
     Çiller, ANAP lideri Yılmaz'a bir çağrı yaparak şöyle dedi 
     "Askerle tartışmanın, gerginlik yaratmanın bir anlamı yok. Askerin bir şeye engel olduğu da yok. Gelin, Anayasa'yı, uyum komisyonunun uzlaştığı eksende değiştirelim. Biz bu taslağa destek verdiğimizi ve vereceğimizi defalarca açıklamıştık. Avrupa Birliği yönünde adım atılmasını biz de savunuyor ve istiyoruz. Bu, Meclis'te yapılacak bir iştir. Soyut kavga ve söylemle olmaz." 
     Çiller, Yılmaz - Genelkurmay gerginliğini ise şöyle değerlendirdi 
     "Sayın Yılmaz'ın yaptığı bir devlet bunalımı yaratmaktır. Oysa Türkiye'nin bugünkü koşullarda bir devlet bunalımına tahammülü yoktur. Partiler arasında uzlaşma sağlanarak gerekli adımlar atılabilir. Bunun yeri de siyaset kurumu ve Meclis'tir." 
     Çiller, Türkiye'nin "itiş - kakış" görüntüsünden süratle uzaklaşması üzerinde de durarak şu değerlendirmeyi yaptı 
     "Sayın Yılmaz, askerlerin bazı adımlara engel olduğunu ima etti ama Başbakan Ecevit ve Dışişleri Bakanı İsmail Cem, aynı görüşte değil. İkisi de açık açık söylediler. Askerlerle bir sorun olmadığını, bir engel oluşturmadıklarını vurguladılar. Durum böyle olduğuna göre Sayın Yılmaz'ın, askerlere çatmak yerine, Meclis zeminine gelip Anayasa değişikliğinden işe başlaması gerekir. Bunalım politikasının kimseye yararı olmadığı defalarca görülmüştür." 
     Çiller, Avrupa Birliği'nin beklentilerini de dikkate alarak hazırlanmış olan Anayasa değişikliğine destek vereceklerini bir kez daha ifade etti. 
     Çiller'in destek beyanı ve çağrısı Anayasa değişikliği açısından önemli. Koalisyon ortaklarının bu yaklaşımı değerlendirmeleri gerekiyor. 
     
     







İran ve Azeriler 


Çiller'den Yılmaz'a çağrı 


Tanrı'nın göktaşları 


Stiglitz’le kahvaltı ve toplumsal sorumluluk 


Hazar huzursuz 


Zor tercih... 


Yolsuzlukla Türk usulü mücadele 


Solda ne değişti 


Hortum ve hayali teknolojisinde bizden iyisi yok 


Müeyyide şart 


Deutsche Bank mide bulandırıyor’ 


Erdoğan neyin merkezinde 


</TEXT>
</DOC>
