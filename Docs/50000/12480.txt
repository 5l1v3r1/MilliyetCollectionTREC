<DOC>
<DOCNO> 12480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/spor/spo01.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum hasta 
</HEADLINE>
<TEXT>

Beşiktaş Teknik Direktörü’nün, Almanya’da yaptırdığı kontrollerde zatürre olduğu anlaşıldı. Ünlü hoca, dinlenmesi tavsiye edilmesine rağmen "Vaktim yok" dedi 
     BEŞİKTAŞ’IN Alman Teknik Direktörü Christoph Daum’un zatürre olduğu ortaya çıktı. Önceki gün Köln’e giden ünlü çalıştırıcı, Köln Üniversite Kliniği’nde akciğer uzmanlarının kontrolünden geçti. Zatürre teşhisi konan tecrübeli hoca, Alman basınına yaptığı açıklamada, Trabzonspor maçına çıkmadan önce muayene olduğunu, Türk doktorların da kendisine zatürre teşhisi koyduklarını ifade etti. 
     CHRİSTOPH Daum, "Almanya’ya gelmişken tanıdığım doktorlara da durumu anlattım ve röntgen çektirdim. Onlar da aynı teşhisi koydular. Doktorlarım dinlenmemi tavsiye edip, ilaç verdiler. Ancak dinlenecek vaktim yok" açıklamasını yaptı. Haberi duyuran Bild gazetesi, Daum’un, Siyah - Beyazlı ekibe almak istediği kaleci Züberbühler ile futbolcular Rink ve Wosz ile konuştuğunu da yazdı 
     
Bizden hatırlatması      ZEKİ DOMAÇ 

     ZUBERBÜHLER 
     İSVİÇRELİ kaleciyi, B.Leverkusen’e Daum getirmişti. Ancak 30 yaşındaki file bekçisi, 1.97’lik boyuna rağmen çizgideki beceriksizliği, yan toplardaki kararsızlığı nedeniyle hem Leverkusen’de, hem de Milli Takımı’nda dikiş tutturamadı. 
     
     PAULO RİNK 
     1999’dan beri Leverkusen’de olmasına rağmen bir türlü beklenen patlamayı yapamadı. Brezilyalı kökenine ve mükemmel fiziğine karşın hücumda zayıf, savunmada istikrarsız, oyun içinde kayıp bir futbolcu. 
     
     DARİUS WOSZ 
     BEŞİKTAŞ’I yönlendirecek, kurtaracak adam değil. Yedek kulübesine ısınmaya başlayan futbolculardan. Hertha Berlin, 1.69’luk Darius Wosz’u büyük ümitlerle getirmesine rağmen, çok çabuk hayal kırıklığına uğradı. 
     
SCALA işsiz kaldı      BEŞİKTAŞ’ın eski teknik direktörü Nevio Scala bir türlü çalıştıracak takım bulamıyor. Fiorentina, Parma ile Udinese gibi kulüplerin listesinde yer alan tecrübeli hoca, transfer görüşmelerinde umduğunu bulamadı ve anlaşma sağlayamadı. Udinese ile masaya oturan Scala, bu kulübün Spaletti ile anlaşmasıyla yine açıkta kaldı. 
     
Koch ve İmmel İstanbul’da      BEŞİKTAŞ’ta Daum’un yardımcılıklarına getirilen Roland Koch ve kaleci antrenörü İmmel dün akşam saatlerinde İstanbul’a geldi. Geciktikleri için akşamki antrenmana çıkamayan ikili bugün ilk idmana katılacaklar. Beşiktaş’ta daha önce de görev alan ve disiplini ile futbolcuların korkulu rüyası olan Koch, "İstanbul’da güzel anılarım vardı. Bunları tazeleyeceğim" dedi. 
     


 SPOR 





























</TEXT>
</DOC>
