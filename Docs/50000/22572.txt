<DOC>
<DOCNO> 22572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sondun16.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'a yeni yayın yönetmeni 
</HEADLINE>
<TEXT>

     Amerikan ''New York Times'' gazetesi yayın yönetmenliğini 1 Eylül'den itibaren Howell Raines'in devralacağı bildirildi. Raines, 8 yıldan beri gazetenin başmakaleler ile görüş ve düşüncelerin yer aldığı sayfasının editörlüğünü yapıyordu. 
     Gazetenin şimdiki yayın yönetmeni Joseph Lelyveld ise Eylül'de görevinden ayrılacak. Gazetenin yönetiminde yapılacak değişiklik, gazetenin sahibi ve Yönetim Kurulu Başkanı Arthur Sulzberger Jr. tarafından açıklandı. 
     58 yaşında bulunan Raines, Pulitzer ödülü sahibi. Gazeteye 23 yıl önce giren Raines, ulusal, yurtdışı ve Washington muhabirlikleri ile Washington büro şefliği yaptı. 64 yaşındaki şimdiki yayın yönetmeni Lelyveld'in döneminde ''New York Times'' 12 Pulitzer ödülü kazandı, geleneksel siyah-beyaz baskıyı bırakarak renkli baskıya geçti, hafta içi ve hafta sonlarında yeni ilaveler yayımlamaya başladı ve tirajını önemli ölçüde artırdı. Zorunlu emeklilik yaşı olan 65 yaşından 7 ay önce emekliye ayrılacağı belirtilen Lelyveld, 40 yıldır New York Times'ta görev yapıyordu. 







</TEXT>
</DOC>
