<DOC>
<DOCNO> 5284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/03/spor/spo02.html </URL>
<DATE> 2001/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SOĞUK SAVAŞ 
</HEADLINE>
<TEXT>

Denizli uyardı, Balic "Bana kimse saygıyı öğretemez" dedi 
     Kara kedi girdi 
     FENERBAHÇE Teknik Direktörü Mustafa Denizli ile Balic’in arasına kara kedi girdi. Ankaragücü ile oynanan kupa maçında oyundan alındığı için sinirlenen, el kol hareketleri yaptıktan sonra yere tükürüp soyunma odasına giden Balic, Denizli’nin "Hiçbir hata cezasız kalmaz" şeklindeki uyarısına "Ben bugüne kadar hiç kimseye saygısızlık yapmadım. Bu nedenle de bana kimse saygıyı öğretemez" yanıtını verdi. 
     
     Yöneticilerin yorumu 
     FENERBAHÇE yönetimi ise Balic’in hareketlerinin abartıldığı görüşünü savundu. Asbaşkan Mahmut Uslu, "Bizce abartılmaması gereken bu olay karşısında Mustafa Denizli’nin herhangi bir yöntemle sonuca gideceğine inanıyorum. Eğer Denizli isterse ödüllendirdiği gibi futbolcularını cezalandırır da" diye konuştu. Asbaşkan Murat Özaydınlı ise, Balic’in hareketini "Hırslı bir futbolcunun yapması gereken güzel bir davranış" diye yorumladı. 
     
     Üçüncü kez oluyor 
     ÖZAYDINLI, Balic’in hırslı olduğu için sakatlanacağını düşünemediğini, Denizli’nin önlem olarak onu oyundan aldığını söyledi ve "FIFA ile UEFA bu konuda bağırıyor. Yıldız oyuncuların korunması lazım" dedi. Balic, Teknik Direktör Denizli ile üçüncü kez itilafa düştü. Boşnak oyuncu G.Birliği ve Siirt Jetpa maçlarında oyundan çıkarılınca sinirlenmiş, takımının iyi oynamadığını ve kolay gol yediğini açıklamıştı. 
     
Sakatlar ordusu      FENERBAHÇE, tam bir sakatlar ordusuna döndü. Sarı - Lacivertli futbolcuların çoğunda sorun bulunurken bu karşılaşmaya sakat sakat başlayan Rapajic, Yusuf, Balic ve Ogün’ün İstanbulspor ile oynanacak maça yetiştirilmesi için doktorlar harekete geçti. Sağlık kurulu, Denizli’ye bugün bu futbolcuların son durumu hakkında bilgi verecek. 
     
'Golcülüğümü ıspatladım'      Serhat, "Beni Balic motive etti. Göster kendini, dedi" diye konuştu 
     FENERBAHÇE’nin genç golcüsü, Ankaragücü maçında oyuna girerken Balic’in kendisine sarıldığını belirtti, "Beni motive etti. Sahaya girerken sarıldı, göster kendini, dedi. Ben de gösterdim" dedi. Serhat, "hocamız Denizli de beni kulübeden sahaya gönderirken hırslandırdı. O hırsla sahaya daldım" diye konuştu. 
     SARI - Lacivertli fuutbolcu, "Golcülüğümü ıspatladım. Ama daha gencim. Her gün tecrübe kazanıyorum. Her oynadığım maç, her dakika benim lehime işliyor. Bundan sonra da ilk onbirde görev almazsam sıramı beklerim. Ne zaman görev sırası gelirse elimden geldiği kadar işimi yaparım. Asla şımarmam" dedi. 
     
Yönetim sevindi      FENERBAHÇE’de kura çekiminde Galatasaray’la yapılacak kupa maçının Kadıköy’e çıkması yöneticileri sevirdirdi. Asbaşkan Mahmut Uslu, "Yönetim olarak kupada oynayacağımız maçın Şükrü Saraçoğlu’nda olması tek dileğimizdi. Bizim için Gençlerbirliği’nin, Beşiktaş’ın, Galatasaray’ın farkı yoktu. Kupada mutlak şampiyon olmaya mecburuz" dedi. 
     
Denizli yine karar değiştirdi      FENERBAHÇE Teknik Direktörü Mustafa Denizli, Ankaragücü karşılaşmasından sonra kararsızlığını devam ettirdi. Önce karayoluyla İstanbul’a dönecek olan takımı Ankara’da konaklatan Denizli, ardından uçakla İstanbul’a dönmeyi yeğledi. Akşam saat 18.00’e antrenman koyan Fenerbahçe Teknik Direktörü kafile İstanbul’a geldiğinde bu fikrinden de caydı ve bekar oyuncularını saat 23.00’te kampa aldı. 
     


 SPOR 






























</TEXT>
</DOC>
