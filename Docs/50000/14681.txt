<DOC>
<DOCNO> 14681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/siyaset/asiy.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasayı fırlattı... 
</HEADLINE>
<TEXT>

Dolar 1.3 milyona çıkınca aldığı borç astronomik boyutlara ulaşan Ahmet Çakmak adlı esnaf, dün Başbakanlık önünde Ecevit'e yazarkasa fırlattı... 
     ANKARA Milliyet 

     Yaşanan ekonomik krizin faturasını çeken vatandaş, doların 1.5 milyon lira sınırına dayanmasının ardından adeta isyan noktasına geldi. Dolar borcu nedeniyle bunalıma giren Ahmet Çakmak, Başbakanlık önünde yaptığı yazarkasalı eylemle esnaf kesimini harekete geçirdi. 
     
Korumalar seyretti      Başbakan için alınan güvenlik önlemlerinin zayıflığını gözler önüne seren olay, öğlen saatlerinde gerçekleşti. Ecevit ve yardımcısı Hüsamettin Özkan, Meclis'teki DSP grup toplantısına gitmek için Başbakanlık'tan çıkarken, 10 metre ötedeki Ahmet Çakmak, "Sayın Başbakanım" diye seslendi. 
     Ardından "Ben bir esnafım" diyen 34 yaşındaki Çakmak, yazarkasayı hızla fırlattı. Ecevit, hiç bir refleks göstermeyen korumalarının şaşkın bakışları arasında yavaş adımlarla yürüyerek aracına binerken Çakmak güvenlik görevlileri tarafından Başbakanlık Koruma Müdürlüğü'nde koruma altına alındı. 6 bin dolarlık borcu nedeniyle bunalıma girdiği belirlenen Çakmak gözaltına alındı. 
     
Dolar çıldırttı      Başbakanlığa Adalet Bakanlığı tarafındaki kapıdan giren ve Başbakanlık Basın Bürosu'nun önünde yazar kasayla Ecevit'i bekleyen Çakmak, kantin görevlisi zannedildiği için eylemini gerçekleştirirken hiçbir engelle karşılaşmadı. 
     İki çocuk babası Çakmak'ın Mamak'ta esnaf olduğu, çiçekçilik yaparken iflas edince de 650 bin liradan 6 bin dolar borç aldığı ifade edildi. Kahvehane açan Çakmak'ın, önceki gün doların 1 milyon 300 bin liraya yükselmesinin ardından böyle bir eylem yaptığı söylendi. 
     
15 gün hapis cezası alabilir      Ahmet Çakmak hakkındaki polis dosyası, "itidal dışı davranış"ı düzenleyen TCK’nın 547. maddesine göre hazırlandı. Soruşturmayı yürütecek yetkililer ise gerekli inceleme yapıldıktan sonra suçun belirleneceğini belirtti. Polis dosyasına bağlı kalınırsa Çakmak, 15 güne kadar hafif hapis veya 180 liraya kadar hafif para cezasına çarptırılacak. Hapis cezasına çarptırılması durumunda daha önce suç işlemediği için alacağı ceza paraya çevrilecek. 
     
Blair'e domates atmanın cezası 87 MİLYON      İngiltere'nin Irak'a uygulanan yaptırımlara desteğini protesto etmek için geçen ocak ayında Başbakan Tony Blair'e domates fırlatan kadın, toplumun huzurunu bozmaktan suçlu bulundu. 26 yaşındaki Lynn Marie Coles, bunu Blair'ın "kendinden fazla emin tavırları" nedeniyle yaptığını söyledi. 50 sterlin 87 milyon 500 bin TL para cezasına çarptırılarak şartlı tahliye edilen Coles ayrıca, Bristol kentindeki eylemini huzursuzluk yaratmak amacıyla değil, "Blair'i protesto eden diğer kişilerden daha iyi isabet ettirebileceğini" düşündüğü için yaptığını da söyledi. Coles, Blair'la ilgili olarak, "Dünyada hiç derdi yokmuş gibi mutlu mutlu orada duruyordu. Onu tam sağ omzundan domatesle vurdum. Belki de böyle birşey yapmamalıydım" dedi. n DIŞ HABERLER SERVİSİ 
     
Ecevit Tahrik eden mihraklar varANKARA Milliyet 
     Başbakan Bülent Ecevit, ekonomik krizi aşmak için alınan "çok acıtıcı önlemlerden" kaynaklanan toplumsal tepkileri "tahrik eden mihraklar" olduğunu öne sürdü. 
     Ecevit, NTV'ye yaptığı açıklamada, tepkilerin, ekonomik krizi aşma çabaları çerçevesinde alınan "çok acıtıcı önlemlerden kaynaklandığını" vurguladı. "Ancak tepkileri tahrik eden mihraklar var" diyen Ecevit, tahrikçilerin kimler olduğu sorusuna "Artık o ayrıntıya girmeyelim" yanıtını vermekle yetindi. 
     Ecevit, Devlet Bakanı Kemal Derviş'in piyasaları sakinleştirecek programı hazırlamakta geciktiği yorumlarının anımsatılması üzerine, "Hepimiz huzursuzuz. 'Ne olursa olsun, bir an önce önlem alınsın' düşüncesindeyiz. Ancak Sayın Derviş, bir hata yapılmamasına çalışıyor" dedi. Ecevit, hükümetin programın hazırlanması süreci konusundaki beklentisini de, "Daha çabuk olmasını hepimiz istiyoruz" sözleriyle dile getirdi. 
     
'Dedikodular da etkiliyor'      Soru üzerine, yüzde 20 dolayında rekor bir oranla artan benzin fiyatlarının Bütçe Yasası değişikliğinden sonra düşürülebileceğini kaydeden Ecevit, "Yeni kriz dedikodularına kapılmayalım. Dedikodular da etkiliyor" diye konuştu. 
     Ecevit, Yunanistan Dışişleri Bakanı Yorgo Papandreu'nun Kıbrıs'ın askersizleştirilmesi yolundaki önerilerine ilişkin yapılan yorumlar için de, "Bu konuda hiçbir değişiklik yok. Türkiye'de bazı çevreler ve özellikle bir kısım medya, çok çabuk iyimserliğe kapılıyor" görüşünü dile getirdi. 
     


 SİYASET 




















</TEXT>
</DOC>
