<DOC>
<DOCNO> 10846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/yasam/yas09.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İki polise ağır suçlama TECAVÜZ 
</HEADLINE>
<TEXT>

19 yaşındaki genç, iki polis, bir emekli astsubay ve dört kişinin kendisini kaçırarak tecavüz ettiğini bildirerek savcılığa başvurdu 
     HALUK ATALAY İstanbul 

     Metro otobüs firmasında host olarak görev yapan D.K.M.'yi kaçırarak tecavüz ettikleri iddia edilen biri emekli başçavuş üç kişi gözaltına alındı. 19 yaşındaki M. ifadesinde, kendisine tecavüz edenlerin Çevik Kuvvet Şube Müdürlüğü'nde görevli Zeki ve Murat isimli iki polis memuru olduğunu iddia etti. 
     Tabya Fatih Mahallesi 46. Sokak 5 numarada Kurban Bayramı'nın üçüncü günü meydana gelen olayda, yedi kişinin kendisine tecavüz ettiğini öne süren M, dün Bakırköy Cumhuriyet Savcılığı'na suç duyurusunda bulundu. M, yaklaşık bir hafta önce Zeki ve Murat isimli polis memurlarıyla tanıştığını, polislerin, çalıştığı şirkette hostes olarak görevli A.A.Ö. ve E.Y. ile tanışmak istediğini ve buluştuklarını anlattı. Polislerin, Ö. ve Y'yi taciz edip, cinsel ilişkide bulunmak istemesi üzerine, kızların kendilerini masada bırakarak kalktığını belirten M, iki polisin bu olay yüzünden kendisini tehdit ettiğini öne sürdü. 
     Olaydan sonra görevle Ankara'ya gittiğini söyleyen M, İstanbul'a dönüşünde Zeki'nin kendisini aradığını ifade ederek şunları söyledi 
     "Esenler Otogarı'nda buluştuğum Zeki ve Murat, beni zorla İsmet Akkuş'un kullandığı arabaya bindirdi. Daha sonra yine Esenler'de, emekli başçavuş Atilla Önder'e ait olduğunu öğrendiğim eve götürdüler. Zeki, Murat, İsmet ve Atilla'yla birlikte üç kişi daha sırayla tecavüz etti. Makatıma şişe soktular. Olaydan sonra sabaha karşı 03.30 sıralarında uyumalarını fırsat bilerek kaçıp hastaneye gittim." 
     M'nin ifadesi doğrultusunda Önder ve kimliği açıklanmayan üç kişi gözaltına alınırken, polislerin durumuna, M'ye yarın Adli Tıp Kurumu'nda yapılacak muayeneden sonra karar verileceği bildirildi. 
     


 YAŞAM 




















</TEXT>
</DOC>
