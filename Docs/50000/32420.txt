<DOC>
<DOCNO> 32420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/guncel/gun15.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAKA GİBİ ÖLÜMLER 
</HEADLINE>
<TEXT>

     Kimi güldüren, kimi "bu kadar da olmaz ki" dedirten olaylar arasında neler yok ki. Hemen her gün gazetelerde birçok örneğine rastladığımız haberlerden bazıları şöyle 
     ANNESİNİ ÖLDÜRDÜ Çorum'un Kula köyünde Orhan Altuntaş, tavuklara dadanan tilkiyi öldürmek için gece kümeste pusu kurdu. Altuntaş sabah kontrol için kümese gelen annesi Bayram Altuntaş'a tilki sanarak ateş etti. Anne Altuntaş olay yerinde öldü. 
     İNEĞİN İPİ Samsun Eldavut Köyü'ndeki Hüseyin Sezen, ineğini bağlamak isterken, bir ucu ineğe bağlı ip boynuna dolandı ve hayvanın sürüklemesi sonucu boğularak öldü. 
     BEBEK SALINCAKTA ÖLDÜ Kayseri'de Hürmet Akat, 1.5 yaşındaki oğlu Mehmet'in uyuması için telefon kablolarıyla salıncak kurdu. Oğlunu salıncağa yatırıp düşmemesi için de belinden iple bağlayan anne, süt almaya gitti. Bu sırada uykusundan uyanan Mehmet, salıncaktan inmeye çalışırken, beline bağlanan ipin boynuna takılması sonucu askıda kalarak boğuldu. 
     YORGAN KURBANI Şanlıurfa'da ise 3 yaşındaki Mustafa Doğan, evlerinde oynarken duvar kenarındaki yorganların devrilmesi sonucu öldü. 
     



 GÜNCEL 
























</TEXT>
</DOC>
