<DOC>
<DOCNO> 23959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/dunya/dun02.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Kıbrıs’ta noktayı koydu 
</HEADLINE>
<TEXT>

Milli Güvenlik Konseyi, Rum Kesimi AB’ye üye olursa Doğu Akdeniz’de barış tehlikeye girer’ mesajı verdi 
     ANKARA Milliyet 

     Kıbrıs Rum Kesimi’nin Avrupa Birliği’ne tam üyeliği süreci hızlandıkça Türkiye de buna karşı ses tonunu yükseltmeye başladı. Dışişleri Bakanlığı’nın Mayıs ayı başında Yunanistan dışındaki 14 AB ülkesine muhtıra gibi birer mektup göndermesinin ardından, dün de Milli Güvenlik Kurulu’ndan MGK Rum Kesimi’nin AB’ye alınmasına karşı yine muhtıra gibi bir bildiri çıktı. 
     Dün Çankaya Köşkü’nde yapılan ve yaklaşık 4 saat süren toplantının ardından yayımlanan bildiride şu ifadelere yer verildi 
     Güney Kıbrıs’ın 1960 anlaşmalarına aykırı olarak yaptığı tek taraflı müracaat sonucu AB üyeliğine alınması adadaki bölünmeyi derinleştireceği gibi, Doğu Akdeniz’de barış ve istikrarı belirsizliklerle karşı karşıya bırakacaktır. 
     Kıbrıs’taki sorunların 37 yıldır aşılamamasının temelinde Rum tarafının Kıbrıs’ı bir Yunan adasına dönüştürme saplantısından vazgeçmemesi ve uluslararası anlaşmalar ve hukuk açısından hiçbir meşruluk taşımayan sıfat ve iddialarını sürdürme çabası yatmaktadır. 
     Kıbrıs’ta iki tarafça kabul edilebilir bir uzlaşının bulunması Ada’daki iki devletin egemen eşitliğinin benimsenmesine bağlıdır. ... Mevcut iki devlet herhangi bir çözümün başlangıç noktasıdır. 
     Kıbrıs’ta, Kıbrıs Türklerine büyük acılar çektirmiş olan 1974 öncesi karanlık döneme dönülmesi ve bu yönde kapıyı aralayacak herhangi bir oldubittiye göz yumulması söz konusu olmayacaktır. 
     
     



 DÜNYA 











</TEXT>
</DOC>
