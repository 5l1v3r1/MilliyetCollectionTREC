<DOC>
<DOCNO> 25579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko17.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz, tüketici kredilerini daralttı 
</HEADLINE>
<TEXT>

     Dalgalı kur sistemine geçildiği yılın ilk 3 aylık döneminde, banka kredilerinde büyük daralma kaydedildi. 
     Türkiye Bankalar Birliği'nin TBB 28 bankadan aldığı verilere göre, geçtiğimiz yılın Ocak-Mart döneminde toplam 1 katrilyon 11 trilyon 525 milyar lira olarak gerçekleşen tüketici kredileri, bu yılın aynı döneminde yüzde 35.59 gerileyerek 651 trilyon 558 milyar liraya düştü. 
     Kredi kullananlar da yüzde 68 azalarak, 637 bin 853 kişiden 204 bin 139 kişiye geriledi. 
     İdari takipteki kredilerde yüzde 3817.32 gibi yüksek bir oranda patlama yaşanırken, bu kredilerin tutarı 254 milyar liradan 9 trilyon 950 milyar liraya yükseldi. 
     Kanuni takipteki krediler ise yüzde 25.81 gerileyerek, 24 trilyon 312 milyar liradan 18 trilyon 38 milyar liraya indi. 
     Kredilerin vade dağılımlarına bakıldığında ise geçen yıl ilk üç ayda 10-24 ay arasında ağırlıklı olarak yoğunlaşan vadeler, bu yıl 10-12 aylık döneme sıkıştı. Kullandırılan 651 trilyon 558 milyar liralık kredinin yüzde 66.53'ü olan 433 trilyon 461 milyar liralık kredi 10-12 aylık vadelerle verildi. 
     
     







</TEXT>
</DOC>
