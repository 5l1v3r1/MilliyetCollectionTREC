<DOC>
<DOCNO> 12956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/siyaset/siy01.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP istifacılarından YENİ PARTİ sinyali 
</HEADLINE>
<TEXT>

Baykal’ı suçlayan Karakaş ve Ergün’le birlikte 280 kişilik bir grup daha partiden ayrıldı 
     İSTANBUL Milliyet 

     CHP eski milletvekili Ercan Karakaş ile sinema sanatçısı Halil Ergün’ün de aralarında bulunduğu bir grup CHP’li, partiden istifa etti. 
     Türkiye Gazeteciler Cemiyeti’ndeki TGC toplantıda konuşan Ercan Karakaş, SHP ve CHP’nin yalnızca iktidarda değil muhalefet olduğu son 5 yılda da sürekli oy kaybettiğini belirterek, bunun nedenini Genel Başkan Deniz Baykal yönetiminin "içeriksiz politikalarına" bağladı. İstanbul başta olmak üzere yüzü aşkın il ve ilçe örgütünün görevden alındığını, usulsüz yöntemlerle binlerce yığma üye kaydedilerek kongre delegelerinin değiştirildiğini ileri süren Karakaş, "Yeni bir siyasi kültürden bahseden Baykal yönetimi, siyasi etikten yoksun tam bir entrika kültürü’ yaratmıştır" diye konuştu. 
     
Takdir İnönü’nün      Karakaş, gazetecilerin soruları üzerine sosyal demokrat değerlere bağlı yeni bir parti kurmak istediklerini bildirdi. "Erdal İnönü’ye teklif götürdünüz mü" sorusu üzerine, "Ben ve arkadaşlarım kendisiyle aylardır görüşüyoruz ama takdir kendisinin" dedi. Karakaş, bir gazetecinin, "Mümtaz Soysal ve Zekeriya Temizel’in içinde bulunduğu hareketle, sizin hareketin kesişeceği ortak bir yol var mı" sorusu üzerine de "Pek çok insanla görüşüyoruz ama bunu şimdi ifade edip mevcut yapıların içindeki arkadaşlarımıza da zarar vermek istemiyoruz" dedi. 
     


 SİYASET 

















</TEXT>
</DOC>
