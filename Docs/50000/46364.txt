<DOC>
<DOCNO> 46364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sonspo05.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk basketbolunun ilk'leri... 
</HEADLINE>
<TEXT>

     Son yıllarda büyük bir atılım gerçekleştiren Türk basketbolunda, birçok ''ilk''ler ve ilginç rekorlar bulunuyor. 
     Türk basketbol tarihinin en önemli yıldızlarından Erman Kunter, 1 sayıyla bir maçta en fazla sayı atan oyuncu oldu. Kunter, 1988 
     yılında Fenerbahçe formasıyla Hilalspor karşısında 1 sayı atarak rekor kırarken, ilk yarıda da attığı 81 sayıyla bir devrede en fazla sayı üreten basketbolcu olarak da tarihe geçti. 
     
     Budanur'un rekoru 
     Beşiktaşlı Hüdai Budanur da kırılması güç bir rekoru elinde bulunduruyor. 
     Budanur, 1957 yılında İstanbul Spor ve Sergi Sarayı'nda yapılan İstanbul Ligi maçında Beşiktaş, İstanbul Karagücü'nü 110-56 yenerken, siyah-beyazlıların 110 sayısını tek başına attı. 
     
     NBA'daki ilk Türk 
     Efes Pilsenli Mirsad Türkcan, ABD Profesyonel Basketbol Ligi'nde NBA oynayan ilk Türk basketbolcusu olarak tarihe geçti. 
     1998 yılında ilk kez Houston Rockets'e transfer olan Mirsad, 
     NBA'de fazla oynama şansı bulamadı. Milli basketbolcu, bu sezon Rusya'nın CSKA Moskova takımında forma giyecek. 
     Mirsad'ın ardından geçen yıl da Hidayet Türkoğlu, Sacramento Kings tarafından seçildi. İlk sezonunda performansıyla dikkati çeken Hidayet, bu sezon NBA'de oynayan tek Türk oyuncu durumunda bulunuyor. 
     
     İlk Avrupalı Granit 
     Avrupa'ya transfer olan ilk Türk basketbolcu ise Yalçın Granit oldu. Granit, Fransa'nın Racing takımında oynadı. 
     Fenerbahçe'den geçen yıl Yunanistan'ın AEK Atina takımına giden İbrahim Kutluay ise ilk kez bir Yunan takımına transfer olan Türk oyuncu oldu. Kutluay, bu sezon bir başka Yunan takımı Panathinaikos'da forma giyiyor. 
     
     Avrupa'daki ilk Türk antrenör 
     Avrupa'da profesyonel liglerde bir takım çalıştıran ilk antrenör ise Efes Pilsen'in eski antrenörü Ergin Ataman oldu. 
     Bu sezon başında İtalya'nın Montepaschi Siena takımıyla anlaşan Ataman, İtalya Ligi'ndeki başarılarıyla dikkati çekiyor. 
     
     Efes Pilsen'in ilkleri 
     Efes Pilsen, 1996 yılında Avrupa Radivoj Koraç Kupası'nı müzesine götürerek, ilk kez bu spor dalında Avrupa kupası kazanan Türk takımı unvanını aldı. 
     Lacivert-beyazlılar, Avrupa kupalarında finale çıkan ilk takım olma özelliğini de taşıyor. 1993 yılında da Avrupa Kulüpler Kupası'nda final oynayan Efes Pilsen, Torino'da Yunan rakibi Aris'e 50-48 yenildi. 
     Efes Pilsen, 1999-2000 sezonunda da Avrupa Ligi'nde dörtlü finale kalıp, Avrupa 3.sü olarak bir ilke daha imza attı. 
     
     Diğer ilk'ler ve rekorlar 
     - 1981 yılında Avrupa Karması'na seçilen ilk Türk oyuncu Efe Aydan. 
     - ABD'de Evansville Üniversitesi takımıyla NCAA play-off'larında oynayan ilk Türk oyuncu Emir Turam. 
     - Uluslararası alanda ilk milli maç Yunanistan ile 24 Haziran 1936'da yapıldı. Beyoğlu Halkevi Salonu'nda yapılan maçı, Türkiye 
     49-12 kazandı. 
     - Uluslararası alanda ilk resmi maç ise, Şili ile 7 Ağustos 1936'da oynandı. Berlin Olimpiyatları'nda yapılan maçı Türkiye 30-16 
     yitirdi. 
     - Türkiye ilk kez 1949 yılında Kahire'deki Avrupa Şampiyonası'na katıldı. 
     - 1956 yılında yapılan ilk gençler Türkiye birinciliğini Fenerbahçe kazandı. 
     - Türkiye, Sofya'da 1960 yılında yapılan Balkan Şampiyonası'na ilk kez katıldı. Türkiye, 1981 yılında Balkan Şampiyonu oldu. 
     - 259 kez milli formayı giyen Efe Aydan, en fazla milli olan oyuncu oldu. 
     - Levent Topsakal, Türkiye-İrlanda yıldız milli maçında 78 sayı atarak, milli formayla bir maçta en çok sayı atan oyuncu unvanını aldı. 
     - 32. Avrupa Basketbol Şampiyonası'nda A Milli Takım ilk kez Avrupa 2.si oldu. 
     - 32. Avrupa Basketbol Şampiyonası'ndaki derecesiyle milliler, ilk kez Dünya Şampiyonası'na katılmaya hak kazandı. 
     






</TEXT>
</DOC>
