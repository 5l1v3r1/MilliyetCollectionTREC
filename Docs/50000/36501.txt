<DOC>
<DOCNO> 36501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/siyaset/siy08.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıçtan tarikat şeyhine din dersi 
</HEADLINE>
<TEXT>

     ALİ ÖZKAYA İzmir DHA 

     İzmir 14. Asliye Ceza Mahkemesi Yargıcı Hasan Ünal, tarikat şeyhi olduğu iddiasıyla tutuklu yargılanan Aydoğan Fuat ve müritlerine duruşmada din ve tarih dersi verdi. Ünal, "İslamiyet ne sana aittir, ne bana, ne de başkasına. Herkes dinini istediği gibi yaşar. Burası laik bir ülke. Dini yozlaştırmayın" dedi. 
     Bir ay önce Bahçelievler semtinde kiraladığı evde Kıbrıs’ta yaşayan Nakşibendi Şeyhi Nazım Kıbrısi adına faaliyet yürüttüğü iddiasıyla toplantı halindeyken basılıp tutuklanan Fuat ile 24 kişinin yargılanmasına dün başlandı. "Tekke ve Zaviyelerin Kapatılmasına Dair Kanun" ile "Kılık Kıyafet ve Şapka Kanunu"na muhalefetle suçlanan Kıbrıs doğumlu ABD vatandaşı Fuat’ın ABD uyruklu eşi Meryem Browley de duruşmayı izledi. 
     Fuat, tarikat kurmadığını, sadece ilk Müslümanlar gibi yaşamaya çalıştığını söyledi. Gözaltına alındıkları gece de Hz. Muhammed’in Doğum Haftası nedeniyle evde toplanıp, sohbet ettiklerini, kıyafetinin de suç olduğunu bilmediğini söyledi. 
     Yargıç Ünal, Fuat’a okumasını tavsiye ederek söyle konuştu "Eğer Atatürk bu devleti kurmamış olsaydı bugün ne bir cami, ne bir okul olurdu. Kimse de ibadetini serbestçe yerine getiremezdi. Bu ülkede kimse dine ya da dinini yaşayana karşı değil. Dini yozlaştırmayın." 
     



 SİYASET 





















</TEXT>
</DOC>
