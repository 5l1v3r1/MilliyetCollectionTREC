<DOC>
<DOCNO> 18376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/son/soneko11.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bayram yapıyor 
</HEADLINE>
<TEXT>

     Devlet Bakanı Kemal Derviş'in henüz kullanılmayan 4.3 milyar dolarlık kredilere ek olarak Uluslararası Para Fonu'ndan IMF 10 milyar dolarlık yeni bir kredi sağlanacağını açıklaması, piyasalarda adeta bayram havası estirdi. ''Para geliyor'' haberleri, Borsa'ya tavan yaptırırken, döviz fiyatlarını da düşürdü. 
     Ulusal 100 Endeks, ilk seansın açılışından hemen sonra 11 bin puanı devirirken, ilk dakikalardan itibaren birçok hissenin tavan yaptığı gözlendi. 
     İlk yarım saate girilirken puan artışı 888'e, hisselerin prim oranı yüzde 8.15'e ulaştı. 
     Borsa'da süper çıkış yaşanırken, döviz fiyatlarında da düşüş kaydedildi. 
     İstanbul serbest piyasada dolar 1 milyon 180 bin liradan güne başladı. 1 milyon 170 bin lira seviyesine kadar inen dolar, daha sonra bankaların talebiyle 1 milyon 185 bin liraya yükseldi. Ankara serbest döviz piyasasında da doların fiyatı 1 milyon 200 bin liranın altına indi. 
     18 Nisan 2001 tarihinde, öğlen saatlerinde 1 milyon 310 bin liraya kadar yükselen dolar, bugün 1 milyon 160 bin lira alış, 1 milyon 190 bin lira satış fiyatı ile alınıp satılıyor. 
     Dolar, Ankara'da en son 17 Nisan tarihinde 1 milyon 170 bin lirayla 1 milyon 200 bin liranın altında alıcı bulmuştu. 
     
     







</TEXT>
</DOC>
