<DOC>
<DOCNO> 28906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/soneko06.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Döviz üzerinde yapay bulduğumuz bir baskı var" 
</HEADLINE>
<TEXT>

     Devlet Bakanı Kemal Derviş, ''döviz üzerinde yapay bulduğumuz bir baskı var'' dedi. 
     Derviş, bu baskının ödemeler dengesindeki çok iyi gelişmelerle daha iyi düzeye geleceğine inandığını kaydetti. Hazine Müsteşarı ve Merkez Bankası Başkanı ile Merkez Bankası sosyal tesislerinde biraraya gelen Derviş, tesisten ayrılırken basın mensuplarının sorularını yanıtladı. Haziran ayı enflasyon ve dış ticaret rakamlarını beklediklerini belirten Derviş, özellikle dış ticaret ve turizmde olmak üzere bunun ön belirtilerinin iyi olduğunu söyledi. Derviş, cari işlemlerde çok sevindirici gelişmeler olduğunu kaydederken, ''Yazın bunlar devam edecek sanıyorum'' dedi. 
     Bu arada bir başka soruya karşılık Derviş, yurtdışına 10 gün sonra gideceğini belirterek, şunları kaydetti 
     'Brüksel'e AB'ye uğrayacağım. Program tam belli olmadı. Lüksemburg'da Avrupa Yatırım Bankası Türkiye'ye 480 milyon dolar bir kaynak verecek. Bu kaynağın nasıl kullanılacağını görüşeceğiz. Avrupa Birliği'ni biraz daha devreye sokmak istiyoruz, ciddi anlamda. Dünya Ekonomik Kurumu ile bir toplantı yapacağım. Washington'da Dünya Bankası ile Türkiye tarihindeki en büyük kredi anlaşmasını imzalayacağız.'' 
     Bakan Kemal Derviş, yeni vergilere ilişkin bir soru üzerine de, ''çok yüksek bir yük söz konusu değil. Ek gelir elde etmek için çalışıyoruz. Likidite ihtiyacı var ama, hiç bir zaman büyük bir vergi yükü söz konusu değil'' dedi. 
     Toplantıda son gelişmeleri ele aldıklarını belirten Derviş, IMF'nin 3 Temmuz'da, Dünya Bankası'nın da 5 Temmuz'da toplanacağını hatırlattı. Derviş, ''Dünya Bankası'nın o gün iki kredisi var. 1.7 milyar dolar sanıyorum. Dolayısıyla IMF ve Dünya Bankası ile birlikte, Temmuz başında çok önemli bir kaynağın gelmesini sağlayacağız'' diye konuştu. 







</TEXT>
</DOC>
