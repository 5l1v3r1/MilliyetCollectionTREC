<DOC>
<DOCNO> 28217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/yazar/sazak.html </URL>
<DATE> 2001/06/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Krizde 1 milyon işsiz 
</HEADLINE>
<TEXT>

     Cumhuriyet tarihinin en ağır ekonomik bunalımından geçen Türkiye'de milyar dolarlarla ifade edilen iç - dış borç geri ödemeleri, on katrilyonluk takas işlemleri, günlük yaşamın vazgeçilmez değeri haline gelen kur artışları ve borsa iniş çıkışlarından sonra krizin "sosyal boyutu"na ilişkin göstergeler de netleşmeye başladı. 
     "Reel sektör" diye ifade edilen üretim alanlarındaki işsizlik rakamları İstanbul Sanayi Odası'nca ilan edildi. 
     Sonuçlar ürkütücüdür. 
     İSO Meclis Başkanı Ömer Dinçkök'ün açıklamasına göre yılın üç ayında 200 bin kişi işsiz kalmış. Korkunç bir tablo 
     Dinçkök bu sosyal depremin insan ve toplum psikolojisi üzerinde yol açtığı olumsuzluklar konusunda bir çalışma başlatılmasını istemiş. Kasım ve şubat krizleri sonrası en büyük darbeyi sanayi sektörüyle orada çalışanlar yedi. 
     Dinçkök'ün 3 ayda 200 bin kişi olarak açıkladığı işsizlik göstergesine yılın ikinci üç aylık dilimini de eklediğinizde ortaya tam bir felaket tablosu çıkıyor. İşini kaybeden kayıtlı insan sayısı 500 - 600 bini buluyor. Buna kayıtsız çalışanlar da eklendiğinde 2001 krizinde işsiz kalan 1 milyon kişiden söz etmek mümkün. 
     Sadece bankacılık sektöründe bu sayısı 40 bin kişi. 
     DİE'nin mayıs ayı verileri üretimde kapasite kullanımının son 6 yılın en düşük seviyesinde gerçekleştiğini gösteriyor. 
     İSO Başkanı Hüsamettin Kavi, krizden sonra geçen dört ay sonunda yüksek faizleri ödeyecek ne kaynak ne de iş potansiyeli kaldığını belirterek, reel sektörün acıklı halini şöyle özetlemiş 
     "Çalışanlar işini kaybetti. İnsanlar maaşlarını ya alamadı, ya eksik aldı, ya da geç aldı. Piyasalar döküldü." 
     Öte yandan IMF programı çerçevesinde kimi bankaların kapatılması da, çığ gibi büyüyen işsizler ordusuna yeni mağdurlar eklenmesine yol açıyor. Türkbank ve Emlakbank çalışanları sokağa atıldılar. 
     Esnafa, çiftçiye kredi desteği sağlayan bankaların tasfiye süreci de Anadolu'daki sıkıntıyı artıracak. Bu kaynakları yıllarca amaç dışı kullanan siyasi aktörlerin şimdi bu tasfiyede "kerhen" de olsa başrol oynamaları ders çıkarılması gereken tuhaflık. Boşa akıtılan kredi musluklarının, mafyaya pazarlanan bankaların zarar faturası, oraya emek veren insanlara çıkartılıyor. 
     Patronlar kulübünün temsilcileri de gerçeği gördüler, kapanan fabrikaları kadar, işlerini kaybeden çalışanlarına da ağlıyorlar. 
     Ömer Dinçkök özeleştiri yapıyor 
     "Biz rakip kalede gol ararken, maçı kaybedip küme düştük. Şubattan bu yana yaraları sarıp, zararı sıfırlamaya çalışıyoruz." 
     Keşke bu değerlendirme, Türkiye ekonomisi dibe vururken "10 yıl sonrayı görebiliyoruz" diyen geçen yılki TÜSİAD yönetimince zamanında yapılsaydı. Belki o zaman bu kadar insan, işinden olmazdı 
     
     







Çağdaşlaşma 


Enayi füzesi 


Gül 'Partimiz hazır' 


Okur istekleri 


Fazilet, HADEP ve parti kapatmak... 


Ekonomi... Nereye 


Bilimsel araştırmaya paydos mu 


Üçüncü kriz şişirmesi 


Kim daha şanslı 


İşlem yok, senaryo çok... 


Süpermen, hukuka karşı 


Avrupa onu yapmış, bunu yapmış... 


Krizde 1 milyon işsiz 


Gürtuna adıyla umutlandım 


Kıyıdan... Kıyıda... 


Turizm beldesine cezaevi olur mu 


Çimentocular "üzgün" 


</TEXT>
</DOC>
