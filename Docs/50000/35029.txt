<DOC>
<DOCNO> 35029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/spor/yfbguv.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyor Fener’de 
</HEADLINE>
<TEXT>

     ERCAN GÜVEN 

     Kulağımla duydum TV 8’deki Spor Gazetesi programında... Gaziantepspor Başkanı Celal Doğan söyledi 
     "Ali Şen, Hakan Bayraktar’ın transferinde yetkilidir. Bir lira derse razı olurum"... 
     Ben de lafını yemenin bu boyutuna gıcık olurum... 
     Bu işin altında başka şeyler var, emin olun. 
     Bakın ertesi gün yani Aziz Yıldırım’dan "haberin doğrusunu" aldığı belgelerle sabit olan Alaaddin Metin, "Ali Şen devreye girdiği için bu transfer şimdi hiç olmaz" diye yazdığı gün, Ali Şen Gaziantep Belediye Başkanı’ndan aldığı yetkiye dayanarak yılın nikahını ilan ediyor ve "Hakan’ı Fener’e verdim" diyordu. 
     Ve aynı akşam, Celal Doğan "Ali Şen’e verdiği yetkiyi" geri alıyordu. 
     Siz bir şey anladınız mı bu işten .. 
     Belli ki, Hakan falan bahane... 
     Ortada bir transferi sonuca ulaştırmaktan çok daha büyük ve kalıcı payelerin savaşı oluyor. 
     Ali Şen’e, Aziz Yıldırım ile arasındaki kara kediyi sordum, imalı bir yanıt verdi 
     "Bodrum - İstanbul 800 kilometre. Araya kaç tane kara kedi sığdırırlar" dedi. 
     Normal şartlarda verdiği yetkiyi burnundan getireceği Celal Doğan’ı ise es geçti. 
     Hakan Bayraktar için "Fenerbahçe gibi büyük bir kulüp bir futbolcu için bu kadar çabalarsa, gelse de işe yarar mı bilemiyorum" cümlesini sarfetti. 
     Yine pek bir şey anlamadım .. 
     Bir süre önce "Fenerbahçe’de işler yolunda... Bunu da Ali Şen’in dargın çiftleri barıştırmakla uğraşmasından anlıyorum" diye yazmıştım ki, çok geçmedi işte bu hallere geldi Fenerbahçe... 
     Şimdi aynı "mantık yürütmeyi" sürdürüyorum. 
     Şu sıralar Fenerbahçe’nin başı fena halde dertte... 
     
Kaya ağabey      Zengini, fakiri... Profesyoneli, amatörü... 
     Sanatçısı, gazetecisi, sosyetesi... 
     Hepsi, ayağını denk atsın bundan böyle. 
     Her yaşamsal sorunda, Tanrı’dan sonra başvurduğumuz ve her seferinde sihirli parmaklarından şifa bulduğumuz Kaya Ağabeyimiz yok artık. 
     Ömür boyu karşısına dikilip, ustaca savurduğu neşteri ile kurbanlarını elinden aldığı kanserin, "en büyük ve en adaletsiz" provokasyonunda kaybettik Çilingiroğlu’nu . 
     Sporda kulüplerüstü, tıpta hastalıklarüstü, özel yaşamında insanüstü bir fenomendi Kaya Ağabey... 
     Dolambaçsız, korkusuz, tükenmez bir enerjisi vardı... 
     Sıradan insanlarda kusur sayılabilecek meziyetlerle donanmıştı. 
     Ve bende üç kuşaktır emeği vardı Kaya Ağabeyin... 
     Teşvikiye Camii avlusunu dolduranların pek çoğunda da öyle. 
     Dolayısıyla, imamınki saçma bir soruydu 
     "Hakkınızı helal ediyor musunuz" .. 
     Sonradan öğrendim saçmalıklar bu kadarla sınırlı kalmamış. 
     Hakan Bayraktar’ın transferinden, İlhan ve Tümer’e Federasyon kolaylığına kadar birçok bağlantılar yapılmış "Hülya Avşar’ın kayınpederinin" cenaze töreninde... 
     Umarım, Kaya ağabey hepimize hakkını helal etmiştir... 
     Her geçen gün tatsızlaşıyor dünya... 
     Ama... Aynı şeyi "öteki taraf" için söylemek mümkün değil. 
     Hele şu günlerde rahmetli Namık dayım, karşısında kadim dostunu görünce kim bilir ne kadar sevinmiştir... 
     Nur içinde yatsınlar... 
     Çilingiroğlu ailesinin ve onu seven onbinlerce ailenin başı sağolsun. 
     
Para isteme benden      Mallorca’ya giden Galatasaraylı Fatih Akyel’in tersi döndü bir kere... 
     İspanya’da ilk golünü atmış ama kendi kalesine... 
     Yetmezmiş gibi Galatasaray’dan alacağını istiyor. 
     Yanıt "sinirleri keman teline dönen yönetim kurulunun" gedikli üyesi Aziz Üstel’den geliyor 
     "İspanya’lardan sallayacağına, gelip de ne zaman alabileceğini sorsun. Vermezsek konuşsun"... 
     Enayi mi gelsin çocuk .. 
     Şu günlerde Galatasaray’dan para istemek, formaya, kulübe, yönetime, ve vatana ihanet demek. 
     Elinde senet olanı bile haysiyet kuruluna veriyorlar. 
     
Ne zaman      Galatasaray Yönetim Kurulu sürekli ertelenen futbolcu borçlarının Gaziantep maçından önce ödeneceğini açıklamış ve İkinci Başkanı Fatih Altaylı, "futbolcularımıza gösterdikleri anlayış nedeniyle teşekkür ediyoruz" demiş. 
     Neyse ki, Altaylı futbolla ilgili yazılarına ara verdi. 
     Yoksa, bir an bile tereddüt etmezdi 
     Ne zaman "adam" oluruz 
     "Borçlarımızı zamanında ödediğimizde"... 
     
Dehşet      Christoph Daum’un, Nijeryalı kaleci Shorunmu’ya vediği "ya milli takımını, ya Beşiktaş’ı tercih et" ültimatomuna, aldığı yanıt, dehşet verici 
     "Milli takım Nijerya’da kutsal bir olay. Eğer gitmezsem ailemi öldürürler"... 
     "Özeleştiri"de "bolkepçe" gitsek de, futbolda Nijerya’dan iyi durumda olduğumuzu söylemeliyiz... 
     Hatta Arjantin’den bile... 
     Orada da, bizimkine benzer bir ekonomik buhranda, futbolcular prim ve transfer ücretlerinin yüzde 35’ini bile alamadıkları için, - ki 20 takımdan sadece 9’u verebilmiş - Lig tehlikede... 
     Nijerya’daki futbol cinayeti, Arjantin’deki futbol grevi olasılıkları gündeme bile gelmedi bizde bugüne kadar . 
     Gene iyiyiz yani... 
     
"Sümeröce      Ülke krizde... Trabzon da öyle... 
     Trabzonspor ise ekstra krizlerle hazırlandı Lig’e... 
     27 futbolcusundan 16’sı yok bu sezon. 
     Beşi okyanus ötesinden altı yeni yabancı ve borçlar, mahkemeler. 
     Ne yapsın Özkan Sümer .. Sarılmış kaleme, bir "zafer reçetesi" yazmış... 
     Küreselleştiğimiz şu liberal ekonomide, sanki "Sümerce"... 
     Kriz katmerli ya, formüllerin tümü manevi 
     Mücadele, akıl, cesaret, sorumluluk, sevgi, inanç, dayanışma, vs... 
     Umarım Trabzon Şehir Kütüphanesi’nde Napolyon ile ilgili bir kitap yoktur. 
     O, zaferleri nasıl kazandığını soranlara, "para, para, para" demişti de. 
     
Güreş "in"      Nefes alan "güreş kütüphanesi" ve ata sporumuzun sadece Türkiye’de değil Dünya’daki "bir bileni" Ali Gümüş, "kim demiş, güreşin eskisi kadar popüler olmadığını" diye haykırdı telefonda... 
     "Sana Amerika’da yapılacak Dünya Şampiyonası’nın akreditasyonlarını yolluyorum, gör bak" 
     Baktım, inanamadım .. 
     Eleme maçları 32, madalya maçları 58 dolara izlenebilecek Amerika’da. 
     Bu fiyatlar seans başına ve tamamı sekiz seans. 
     Sıkı güreşseverler için indirimler de var. Tüm seansları 246 dolara izlemek mümkün. Dört kişilik ailelere, tüm müsabakalar 740 dolar. 
     Günümüzde her şey para ile tartıldığına göre, yakında Atlantik ötesinden gelecek bir "minder modası"na hazır olun. 
     
Sezon açılışı      Takımların yeni sezonda ne yapacaklarını ortaya koymasa da, en azından taraftarın neyi, ne kadar istediğine çok iyi ayna tutar sezon açılışları. 
     Örneğin, Fenerbahçe’nin trilyonluk töreninde, "hoşgörü" hakimdi... Anlaşıldı ki, taraftar üçüncü yıldızı Avrupa başarısından daha çok istiyor. 
     Beşiktaş’ın sezon açılışına gelince... Sabrın sonuna geldikleri görülüyordu. Taraftar sinirliydi. Şampiyonluk dışında hiçbirşey onları kesmezdi. Hatta Fenerbahçeli sanatçıya bile tahammül edemediler. 
     Derken, Trabzonspor’un sezon açılışı geldi. 
     Bakalım "Trabzonspor taraftarı yeni sezona nasıl yaklaşacak" diye beklerken, tribünler inanılmaz bir mesaj verdi. 
     Trabzonspor’u, futbolu çok çok aşan, Adalet Bakanı Hikmet Sami Türk’ün şahsında politikadan umut kestiklerini ortaya koyan bir mesaj... 
     Artık bıçak kemiğe dayanmıştı ve geçim derdi forma aşkını da hemşehri dayanışmasını da aşıp, saygı sınırlarını zorlayan bir çığlığa dönüşmüştü Trabzon’da. 
     Bakan’ın konuşması, protestolarla yarım kaldı. 
     Aynısını Kırkpınar Yağlı Güreşlerinde de görmüş ve yazmıştım... 
     Türk sporu, Türkiye Lig’i, kulüpler, tribünler doların iki milyona çıkmasına dayanamazlar. 
     Politikacıların dayanma sınırı ise daha altta. 
     



 SPOR 

























</TEXT>
</DOC>
