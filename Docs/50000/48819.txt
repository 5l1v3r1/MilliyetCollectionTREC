<DOC>
<DOCNO> 48819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur05.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteye ek yerleştirme sonuçları açıklandı 
</HEADLINE>
<TEXT>

     2001-Öğrenci Seçme ve Yerleştirme Sınavı ÖSYS sonuçlarına göre, yükseköğretim programlarına yapılan ek yerleştirme sonuçları açıklandı. 
     ÖSYM Başkanı Dr. Fethi Toker, yaptığı yazılı açıklamada, 2001 ÖSYS yükseköğretim programlarında genel yerleştirme sırasında açık kalan, kaydolmama nedeniyle boş kalan ve genel yerleştirme sonrası yeni açılan kontenjanlara ek yerleştirme işlemlerinin tamamlandığını kaydetti. 
     Toker'in verdiği bilgiye göre, 2001-ÖSYS ek yerleştirmeye 50 bin 116 aday başvurdu. Bu uygulamaya esas olan devlet üniversiteleri, 
     vakıf üniversiteleri, KKTC'deki üniversiteler, yurtdışı üniversiteleri ve açıköğretim programlarındaki 49 bin 283 kontenjana, toplam 23 bin 938 aday yerleştirildi. Devlet üniversitelerinin önlisans programlarında açık bulunan 20 bin 974 öğrenci kontenjanına 10 bin 685, lisans programlarında açık olan 4 bin 30 öğrenci kontenjanına 2 bin 3 olmak üzere toplam 13 bin 38 aday yerleştirildi. Böylece, 2001-ÖSYS'de örgün öğretim programlarında açık bulunan toplam 49 bin 283 öğrenci kontenjanına, toplam 14 bin 235 aday yerleştirilmiş oldu. Açıköğretim programlarının önceden belirlenmiş öğrenci kontenjanları bulunmadığından, bu programlara önlisansta 3 bin 268, lisansta 6 bin 435 olmak üzere toplam 9 bin 703 aday yerleştirildi. Sonuç olarak, örgün ve açıköğretim programlarına toplam 23 bin 938 aday yerleşti. ÖSYS ek yerleştirme sonuçlarını adaylar, ''http osysek.osym.gov.tr'' ve ''http osysek.osym.gov.tr 2001'' adreslerinden öğrenebilecek. 2001-ÖSYS ek yerleştirme sınav sonuç belgeleri, adayların adreslerine yarından itibaren postalanmaya başlanacak. Adaylar, 5-9 Kasım 2001 tarihleri arasında üniversitelerine başvurarak, kayıt işlemlerini tamamlayacak. Ellerine 5 Kasım 2001 tarihine kadar 2001-ÖSYS Ek Yerleştirme Sonuç Belgesi geçmeyen adaylar, bu belgeyi üniversitelerine daha sonra teslim etmek üzere kayıtlarını yaptırabilecek. 
     






</TEXT>
</DOC>
