<DOC>
<DOCNO> 40150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sonspo08.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma Beşiktaşlı yöneticileri bıktırdı... 
</HEADLINE>
<TEXT>

     Beşiktaş'ın elden çıkarmak için sezon başından bu yana uğraştığı Pascal Nouma, siyah-beyazlı kulübe sorun çıkarmayı sürdürüyor. 
     Beşiktaş yönetiminin geçen hafta Nouma için Fransa'nın Olympique Marsilya takımıyla anlaşmasına rağmen, bu futbolcunun sözleşme imzalamaya yanaşmadığı ve İngiltere'de forma giymek istediği öğrenildi. 
     Beşiktaş Kulübü Futbol Şubesi Basın Sözcüsü Mete Düren, Nouma'nın henüz Olympique Marsilya ile sözleşme imzalamadığını belirterek, ''Bizimle Fransız kulübü arasında herhangi bir sorun yok. Tek sorun Nouma'dan kaynaklanıyor'' dedi. 
     Düren, Nouma'nın Beşiktaş'tan alacaklarını istediği yönünde bazı duyumlar aldıklarını ifade ederek, ''Bizim Nouma'ya tek kuruş borcumuz yok. Beşiktaş'ta forma giydiği son güne kadar olan alacaklarını ödedik. Ancak o bizden, İstanbul'a gelmediği dönemin paralarını istiyor'' diye konuştu. 
     Nouma'yı sezon öncesi açılışa katılması için İstanbul'a davet ettiklerini, ancak herhangi bir cevap alamadıklarını vurgulayan Düren, ''Noter aracılığıyla yaptığımız çağrılara da yanıt vermedi. Şimdi kalkmış, gelmediği günlerin parasını istiyor'' dedi. 
     Düren, Nouma'nın ne yapmak istediğini anlamadıklarını kaydederek, bu sorunun gelecek hafta içinde çözüleceğine inandığını sözlerine ekledi. 
     
     






</TEXT>
</DOC>
