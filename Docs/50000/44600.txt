<DOC>
<DOCNO> 44600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/guncel/gun10.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kasayı açamadılar telefon çaldılar 
     İSTANBUL Milliyet 

     Kozyatağı Mc Donald's Şubesi'nin yazar kasaları, silahlı iki kişi tarafından soyulmak istendi. Mc Donald's şubesine dün sabah silahlı iki kişi geldi. Dört çalışanı, ellerini bağlayarak etkisiz hale getiren silahlı kişiler, yazar kasaları açmak istedi. Personelde anahtarının bulunmaması nedeniyle başarısız olan soyguncular, bir çalışanın cep telefonunu alarak kaçtılar. 
     
     Konfeksiyon atölyesinde yangın 
     İSTANBUL Milliyet 

     Gaziosmanpaşa'da Sultançiftliği Oğ Caddesi'ndeki beş katlı bir binanın bodrum katında bulunan konfeksiyon atölyesinde, artık maddelerin tutuşması sonucu yangın çıktı. Kısa sürede bütün binayı saran yoğun duman nedeniyle binanın üst katlarında mahsur kalan beş kişi, olay yerine gelen itfaiye ekiplerinin merdiven aracı yardımıyla aşağı indirildi. Yangın kısa sürede kontrol altına alındı. 
     
     Kendini vurdu, kan kaybından öldü 
     SABRİ SEVER İstanbul 

     Alibeyköy'de kendini vuran belediye temizlik işçisi Zühtü Coşkun 65 hayatını kaybetti. Güzeltepe Mahallesi Çiğdem Sokak'ta meydana gelen olayda, iddiaya göre evinde aşırı derecede alkol alan ve yalnız yaşayan Coşkun, tabancasıyla oynarken kendini bacaklarından vurdu. Çok kan kaybeden Coşkun, yaşamını yitirdi. İhbar üzerine olay yerine gelen polis, Coşkun’un cesedini buldu. 
     
     İskenderun 3.3’le sallandı 
     İSKENDERUN DHA 

     Hatay'ın İskenderun ilçesinde Richter ölçeğine göre 3.3 büyüklüğünde bir deprem oldu. Boğaziçi Üniversitesi Kandilli Rasathanesi ve Deprem Araştırma Enstitüsü yetkilileri, saat 08.57’de meydana gelen depremin merkez üssünün İskenderun Körfezi açıkları olduğunu belirledi. Sarsıntıda herhangi bir can veya mal kaybı olmazken, vatandaşlar kısa süreli panik yaşadı. 
     
     RTÜK, Show TV’ye dokundu 
     ANKARA Milliyet 

     Radyo ve Televizyon Üst Kurulu RTÜK , lüks bir otomobile en uzun süre kesintisiz dokunma esasına dayalı "Dokun Bana" adlı yarışma programının, insanları istismara ve acımasız bir reyting amacına hizmet ettiği gerekçesiyle, Show TV’nin yayınını 1 günlüğüne durdurdu. RTÜK, "İşsizlik intihara sürükledi" haberi nedeniyle TGRT'ye de 1 günlük yayın durdurma cezası verdi. 
     
     Çocuk felcine karşı 1.5 milyon aşı 
     ANKARA ANKA 

     Çocuk felci virüsünü Türkiye'den yok etmeye yönelik yapılan aşılama çalışmalarına 4 Ekim'de başlanacak. Sağlık Bakanlığı Temel Sağlık Hizmetleri Genel Müdürlüğü'nün yürüttüğü aşılama çalışmaları 22 ilde yapılacak. Çocuk felci aşısı, 0 - 5 yaş grubu bir milyon 400 bin çocuğa yapılacak. İlk turu 4 - 10 Ekim arasında yapılacak aşılamanın ikinci turu 8 - 14 Kasım arasında gerçekleşecek. 
     
     Büyükelçi Dinçmen İddialar gerçek dışı 
     ANKARA Milliyet 

     Vatikan Büyükelçisi Filiz Dinçmen, bir görüşme sırasında çantasında teyp taşıdığı iddialarının gerçek dışı olduğunu söyledi. Dinçmen, yaptığı açıklamada, "Görüşmeye ilişkin olarak haberde yer alan iddialar tamamen gerçek dışıdır. Böyle bir görüşme olmamıştır. Dolayısıyla çantamda teyp bulundurduğum iddiası da yanlıştır" dedi. 
     



 GÜNCEL 


















</TEXT>
</DOC>
