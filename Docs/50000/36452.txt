<DOC>
<DOCNO> 36452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sontur20.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara DGM Savcısı Nuh Mete Yüksel hakkında inceleme başlatıldı 
</HEADLINE>
<TEXT>

     Adalet Bakanı Hikmet Sami Türk, Ankara DGM Cumhuriyet Savcısı Nuh Mete Yüksel'in yetkisi olmayan bir konuda işlem yaptığını ve bunun yanı sıra hazırlanmış olan kendi deyimiyle bilgi notu ya da fezleke hakkında basına bilgi sızdırdığını belirterek, ''O nedenle de sayın savcımız hakkında bir inceleme ve delil elde edildiğinde de soruşturma açılması konusunda talimat verilmiştir'' dedi. 
     Türk, Ulusal Yargı Ağı Projesi'nin de UYAP imza töreninde gazetecilerin konuyla ilgili soruları üzerine Anayasa hükümlerine göre, ister görev başında ister görevden ayrılmış olsun Başbakan ve bakanlar hakkında görevleri ile ilgili bir suçtan dolayı soruşturma yapılabilmesinin TBMM üye tam sayısının onda biri yani 55 milletvekilinin imzası ile mümkün olabileceğini hatırlattı. 
     Meclis soruşturması önergesinin kabul edilmesinin ve yapılacak olan meclis soruşturmasından sonra bakanın Yüce Divan'a sevkine karar verilmesinin ardından ilgili bakan ya da başbakanın yargılanmasının mümkün olabileceğine işaret eden Türk, dolayısıyla TBMM'de böyle bir Meclis soruşturması açılmadıkça Cumhuriyet savcılarının kendiliklerinden herhangi bir işlem yapmasının sözkonusu olmadığını bildirdi. Türk, konuşmasını şöyle sürdürdü 
     ''Bu defa da ayılan işlem farklı değildir. Adalet Bakanlığımızın yerleşmiş uygulaması TBMM Başkanlığı'nın uygulaması doğrultusundadır. Burada DGM Cumhuriyet savcısı yetkisi olmayan bir konuda işlem yapmıştır ve bununla da kalmamış hazırlanmış olan kendi deyimiyle bilgi notu ya da gönderilen yazının numarasındaki ifadesiyle fezleke hakkında basına bilgi sızdırmıştır. O nedenle de sayın savcımız hakkında bir inceleme ve delil elde edildiğinde de soruşturma açılması konusunda talimat verilmiştir. Bu olayda bakanlığa gönderilen evrak kapsamındaki konuda daha önce TBMM'ye verilen önergelere reddi ile sonuçlanmıştır. Gerek sayın Özkan gerekse sayın Önal hakkında bu konuları kapsayan Meclis soruşturması önergeleri mecliste reddedilmiş bulunmaktadır. Bu nedenle sayın savcımız gereksiz görevi ile ilgili olmayan bir işlem yapmıştır.'' 
     
     






</TEXT>
</DOC>
