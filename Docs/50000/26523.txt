<DOC>
<DOCNO> 26523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/ekonomi/eko02.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı bankalar destek vaat etti 
</HEADLINE>
<TEXT>

Deutsche Bank, Avrupalı bankaların Türkiye’deki kredi limitlerini yeniden tesis etmeye çalışacaklarını açıkladı 
     GÜNAY YURTGÜLÜ Frankfurt 
     
     Devlet Bakanı Kemal Derviş, yurtdışındaki ilk destek turunda Alman bankacıların desteğini gördü. Almanya’nın Frankfurt kentinde, Deutsche Bank’ta 41 Avrupa ve Japon bankasının temsilcisiyle bir araya gelerek, "Türkiye’nin Güçlü Ekonomiye Geçiş" programını anlattı. Deutsche Bank, Avrupalı kreditörlerin Türkiye’ye kredi limitlerini yeniden tesis etmeye çalışacaklarını açıkladı. 
     Deutsche Bank, Avrupalı kreditör bankaların Türkiye ve sorunlu mali sektörüne desteklerini teyit ederek interbank ve ticari kredi riskini devam ettirecekleri yönündeki görüşlerini bildirdi. Deutsche Bank’a göre, bankacılık camiası Türkiye’deki reformlar konusunda iyimser. 
     
     Toplantıya Fischer de katıldı 
     Bakan Derviş toplantıdan sonra yaptığı açıklamada, özel sektöre dönük çalışmaların hızlandırılacağını söyledi. Derviş, IMF eski Başkan Yardımcısı Stanley Fischer’in de bu toplantıya katıldığını ve IMF’nin, program konusundaki desteğini çok kesin bir dille yinelediğini ifade etti. 
     Bakan Derviş, "Türkiye’de özel sektörün de bu programa destek vermesi çok önemli. Resmi kaynaklardan, IMF ve Dünya Bankası’ndan çok ciddi desteği sağladık, fakat bu sadece işin bir yanı" dedi. Türkiye gibi özel sektörün çok önemli olduğu bir ekonomide, özel sektörün istihdam yaratan, üretime katılan yatırımlar yapmasının çok önemli olduğunu vurguladı. 
     Gazetecilerin sorularını yanıtlayan Derviş, yurtdışındaki vatandaşların Merkez Bankası’ndaki döviz hesaplarından, Alman maliyesinin vergi almaya başladığından haberi olmadığını, konu hakkında duyumları olduğunu ancak kendisine şahsen intikal ettirilmediğini ifade etti. Bunun üzerine, gazeteciler, Merkez Bankası Başkanı Süreyya Serdengeçti’ye aynı soruyu yönelttiler. Serdengeçti ise, "Ben ne olduğunu gayet iyi biliyorum. Bu konuda hiçbir şey söylemeyeceğim" dedi. 
     Bakan Kemal Derviş, bugün ABD’de, ABD Merkez Bankası ve Citibank başkanlığında ayrı ayrı düzenlenecek toplantılara katılacağını belirterek, ’Amacımız, Türkiye’nin güvenini yeniden tesis etmek, istihdam yaratan ve üretimin artışına katkıda bulunan dış yatırımların hızlandırılmasını sağlamak’’dedi. 
     



 EKONOMİ 




















</TEXT>
</DOC>
