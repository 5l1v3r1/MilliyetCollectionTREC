<DOC>
<DOCNO> 41212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/siyaset/asiy.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar karanlıkta 
</HEADLINE>
<TEXT>

Enerji Bakanı tarafından başlatılan resmi kurumlardan borç tahsilatı operasyonuna okullar da eklendi. Borçlu binlerce okulun elektriği kesilecek. Bakanlık ise topu valiliklere attı... 
     İBRAHİM OKUMAMIŞ Antalya DHA 

     Enerji ve Tabii Kaynaklar Bakanlığı, yarın başlayacak 2001 - 2002 öğretim yılı öncesi Milli Eğitim Bakanlığı’ndan, borcu bulunan okul ve müdürlüklerin listesini göndererek borcun ödenmesini istedi. Borcunu ödemeyen okulların elektriklerinin kesileceğine de dikkat çekildi. 
     Enerji Bakanı Zeki Çakan tarafından başlatılan resmi kurumlardan borç tahsilatı operasyonuna okullar da eklendi. Enerji Bakanlığı’nın çıkardığı 4 trilyon 185 milyar 794 milyon liralık borç listesinde, okulların yanı sıra bazı illerin Milli Eğitim müdürlükleri de bulunuyor. 34 ilden 74 okul ve Milli Eğitim Müdürlüğü arasında en çok borç, 1 trilyon 111 milyar 130 milyon lira ile İstanbul İl ve ilçe Milli Eğitim müdürlüklerine ait. İstanbul’u 801 milyar 121 milyon lira borç ile Diyarbakır Milli Eğitim Müdürlüğü, 708 milyar 201 milyon lirayla da Ankara Milli Eğitim Müdürlüğü izliyor. 
     Milli Eğitim Bakanlığı ise, okulların elektriksiz kalmaması için topu valiliklere attı. İlköğretim Genel Müdür Vekili Zeki Bilgin İnanlı tarafından borçlu milli eğitim müdürlüklerine gönderilen yazıda, borçların Özel İdare Bütçesi’nden tahsis edilen ödeneklerle ödenmesi istendi. 
     Milli Eğitim Bakanı Metin Bostancıoğlu ise, Enerji ve Tabii Kaynaklar Bakanı Zeki Çakan’ın okullara ücretsiz elektrik verilsin önerisine karşı çıkmasını "Karşılıklı konuşma yok. Ben bakanımla konuşurum" sözleriyle yanıtladı. 
     Bostancıoğlu, "Camilerde olduğu gibi okullardan da elektrik parası alınmasın ve belediyeler su hizmetini ücretsiz versin" önerisi getirdi. Ancak Çakan, Bostancıoğlu’nun önerisine "Sadece ibadet yapılan yerlerden elektrik parası almıyoruz. Milli Eğitim Bakanlığı’nın bir ödeneği var" diyerek karşı çıktı. 
     Ulusal Eğitime Destek Kampanyası açılış töreni sonunda gazetecilerin Çakan’ın yanıtını hatırlatması üzerine Bostancıoğlu, "Herhalde Sayın Bakan kaynak sıkıntımı biliyor. Ben konuşurum. Eğitim için bu sorunu çözmemiz lazım" dedi. 
     
     Kimin ne kadar borcu var 

</TEXT>
</DOC>
