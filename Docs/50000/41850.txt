<DOC>
<DOCNO> 41850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/ekonomi/eko06.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Morgan Stanley depremi 
</HEADLINE>
<TEXT>

Dünya Ticaret Merkezi’ndeki en büyük kiracı olan uluslararası finans devi Morgan Stanley 3 bin 500 çalışanının akıbetinin bilinmediğini açıkladı 
     EKONOMİ SERVİSİ 

     ABD’nin en büyük finans merkezi olan Dünya Ticaret Merkezi’ne yönelik saldırıda en büyük kaybı, 21 katta 3 bin 500 çalışanı bulunan Morgan Stanley verdi. 
     Morgan Stanley Başkanı Philip Purcell, şirketin internet sitesinde halka ve yatırımcılarına, saldırılar sonrası şirketlerinin son durumunu değerlendiren bir mesaj yayınladı. Açıklamasında binalardaki 3 bin 500 kişinin durumu hakkında çok az bilgileri olduğunu belirten Purcell, gelişmelerden sonra düşündükleri tek şeyin çalışanlarının güvenliği olduğunu belirtti. 
     
     Haber alamadılar 
     Bireysel yatırımcı hizmetlerinin verildiği Dünya Ticaret Merkezi’ndeki ofislerindeki patlamalar sonucu çalışanlarından haber alamadıklarını belirten Purcell tüm işlemlerin devam edeceğini ve yatırımcıların herhangi bir sorun yaşamayacaklarını da söyledi. 
     1933 yılında kurulan Morgan Stanley dünyanın en büyük yatırım danışmanlığı yapan firmalarından biri ve 1997 yılında Dean Witter ile birleşen şirket bu alanda bir dev haline geldi. Şirketin saldırıya uğrayan Dünya Ticaret Merkezi’nde 21 katta 3 bin 500 çalışanı vardı. 
     



 EKONOMİ 

















</TEXT>
</DOC>
