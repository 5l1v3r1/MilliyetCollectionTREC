<DOC>
<DOCNO> 26966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/spor/spo04.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a son ihtar 
</HEADLINE>
<TEXT>

Antalyaspor, Zafer’in transferi nedeniyle tahsil edemediği 900 bin dolar için Bordo - Mavili kulübe haciz kararı çıkaracağını bildirdi 
     AKDENİZ ekibi, Trabzonspor’a, Zafer’in transferinden kaynaklanan 900 bin dolarlık borcun ödenmesi için son ihtarını yolladı. Antalyaspor Avukatı Servet Tancan dün Trabzon İcra Dairesi’nden bir memur ile birlikte Bordo - Mavili kulübe geldi ve avukat Cengiz Çebi ile görüşme yaptı. Çebi’nin ödeme için yeni takvim belirleme önerisini kabul etmeyen Servet Tancan, paranın hemen verilmemesi halinde haciz kararı çıkaracaklarını bildirdi. 
     TRABZONSPOR dış transferde altı yabancıyı renklerine bağlamasına rağmen, yerli transferde ağır kalınca libero sorunu yaşamaya başladı. Gençlerbirliği’nin, Ümit Özat’ı Fenerbahçe’ye vermesi ile bu transferden umudunu kesen Bordo - Mavili ekibin hocası Sadi Tekelioğlu "Türkiye içinde Ümit’in alternatifi yok" dedi. Bu arada Osman, Trabzon’da kalmak istediğini, ancak düşüneceğini bildirdi. Ayrıca Löbe için müşteri aranmaya başlandı. 
     
     Murat da imza attı 
     TRABZON, Çaykur Rizespor’un kalecisi Murat Yiğiter ile dört yıllık sözleşme imzaladı. Murat için bonservis bedeli ödenmezken, başarılı kaleciye iki yıllık 450 milyar lira verileceği öğrenildi. Bu paranın yarısı garanti, yarısı da maç başı olarak ödenecek. Bu arada Ç.Dardanelli Gökhan ve Kayserili Hakkı’nın transferi için yoğun çaba sürüyor. 
     
     Hami pişman etti 
     Trabzonsporlu yöneticilerin büyük bölümü, diğer futbolcuların şikayeti üzerine gözden çıkardıkları Hami nedeniyle pişman olduklarını açıkladılar. Kaptan’ın boş mukaveleye imza atması üzerine yöneticiler, Oktay, Sergen, Tamer gibi oyuncuların çıkardıkları sorunları örnek olarak gösterdiler. 
     



 SPOR 
























</TEXT>
</DOC>
