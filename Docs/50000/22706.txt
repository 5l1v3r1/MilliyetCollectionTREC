<DOC>
<DOCNO> 22706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/siyaset/siy07.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Egemenlik paylaşılacak 
</HEADLINE>
<TEXT>

AB yolundaki engeller kalkıyor 
     SALİHA ÇOLAK Ankara 

     Türkiye'nin Avrupa Birliği'ne AB girişinin önündeki engellerin kaldırılmasını isteyen TÜSİAD'ın siyasetten istediği demokratikleşmeye ilişkin değişiklikler yolunda Meclis önemli adımlar atmaya hazırlanıyor. 
     Liderlerin hukukçu kurmaylarından oluşan Uzlaşma Komisyonu'nun, Anayasa'da yapılacak değişiklikleri belirlemekle görevlendirdiği Alt Komisyon raporunu tamamladı. Başkanlığını Turhan Tayan'ın yaptığı komisyonun üyeleri MHP'li Mehmet Nacar, DSP'li Ali Günay, FP'li Mehmet Ali Şahin ve DYP'li Ahmet İyimaya, "Tepkiler üzerine önerilerden geri adım atmamak" için, raporun "gizli" kalması kararına vardı. Anayasa'da 51 maddede değişiklik isteyen Alt Komisyon, Türk siyaseti ve hukukunda "devrim" niteliğinde bir dizi temel düzenleme konusunda da uzlaştı. 
     Beş partinin hukukçu kurmayları, bugün Uzlaşma Komisyonu'nda bir araya gelerek raporu görüşecek. 
     Alt Komisyon, AB sürecinde Türkiye'nin en önemli engellerinden biri olan ve "egemenliği" düzenleyen Anayasa'nın 6. maddesinin değiştirilmesini istiyor. AB'den sorumlu Başbakan Yardımcısı Mesut Yılmaz'ı sık sık, "Egemenliği paylaşmaya hazır mısınız " sorusuyla karşı karşıya bırakan Anayasa engelinin bu düzenlemeyle aşılması bekleniyor. 
     Komisyonda bu maddeye eklenen bir fıkrayla, egemenliğin kayıtsız şartsız millete ait olduğuna ilişkin hüküm sınırlandırılıyor. 6. maddenin, "Egemenlik kayıtsız şartsız milletindir, Türk milleti egemenliğini Anayasa'nın koyduğu esaslara göre yetkili organları eliyle kullanır. Egemenliğin kullanılması hiç bir surette, hiç bir kişiye, zümreye veya sınıfa bırakılamaz. Hiç kimse veya organ, kaynağını Anayasa'dan almayan bir devlet yetkisi kullanamaz" şeklindeki mevcut haline, "Uluslararası kuruluşlarla yapılan sözleşmelerin saklı" olduğu hükmü eklenecek. 
     Bu düzenleme, MHP Genel Başkanı Devlet Bahçeli'den de onay alırsa, üst komisyonda paketle birlikte karara bağlanıp yasa teklifi haline getirilecek. 
     



 SİYASET 




















</TEXT>
</DOC>
