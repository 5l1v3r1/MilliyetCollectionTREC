<DOC>
<DOCNO> 42024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sontur19.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı "Terörü dinle ilişkilendirmek yanlış" 
</HEADLINE>
<TEXT>

     Diyanet İşleri Başkanı Mehmet Nuri Yılmaz, ABD'deki terör eylemlerini ''insanlık ayıbı'' olarak nitelendirdi. İlahi dinlerden birine mensup, aklı selim sahibi hiçbir kimsenin terör ve şiddet eylemlerinin içinde olamayacağını kaydeden Yılmaz, ''Terörün dinle ilişkilendirilmesi kadar yanlış bir yargı olamaz'' dedi. 
     Yılmaz, yaptığı yazılı açıklamada, insanları korku ve dehşete sevk eden, toplumların huzurunu kaçıran, kadın-erkek, çocuk-yaşlı, suçlu-suçsuz ayrımı yapmadan insanlara zarar vermeyi hedefleyen şiddet ve terör hareketlerinin, insanları barışa, adalete, kardeşliğe ve insani erdemlere davet eden, onlara dünya ve ahiret mutluluğunun yollarını gösteren bütün ilahi dinlerin şiddetle karşı çıktığı ve yasakladığı eylemler olduğuna dikkat çekti. 
     İlahi dinlerden birine mensup, aklı selim sahibi hiçbir kimsenin terör ve şiddet eylemlerinin içinde yer alamayacağını belirten Yılmaz, şöyle devam etti 
     ''Temeli barış ve hoşgörü olan, ismi de bu manaya gelen, haksız yere bir insanın hayatına son vermeyi bütün insanlığı yok etmek gibi değerlendiren yüce dinimiz İslam da, şiddet ve terör yoluyla insanlara fiili saldırıda bulunmayı, hayat haklarını ellerinden almayı, şeref ve onuruyla oynamayı yasaklamıştır. Hiçbir gerekçe terör ve şiddet olaylarını haklı kılamaz. Bu tür olayları insanlıkla bağdaştırmak da mümkün değildir. Terörün dinle ilişkilendirilmesi kadar yanlış bir yargı olamaz. Dinli veya dinsiz diye vasıflandırılamayacak olan terör,başlı başına mücadele edilmesi gereken bir insanlık sorunudur.'' 
     ''Sebebi ve kaynağı ne olursa olsun, kimden gelirse gelsin ve nerede olursa olsun terör ve şiddet eylemlerini insanlık ayıbı olarak gördüğünü'' belirten Yılmaz, ''Farklı etnik ve dini kökene mensup bir çok masum insanın hayatını kaybetmesine neden olan ve dünya barışını olumsuz etkileyen ABD'deki menfur saldırıları şiddetle kınıyor ve bütün Amerikan halkına başsağlığı diliyorum'' dedi. 
     
     
     
     
     







</TEXT>
</DOC>
