<DOC>
<DOCNO> 39916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/siyaset/asiy.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Limonata tasarrufu 
</HEADLINE>
<TEXT>

Alkol kullanmayan Saadet Partisi lideri Recai Kutan, 30 Ağustos resepsiyonuna tasarruf’ nedeniyle davet edilmedi 
     ABDULLAH KARAKUŞ Ankara 

     Genelkurmay Başkanı Orgeneral Hüseyin Kıvrıkoğlu’nun verdiği 30 Ağustos Zafer Bayramı resepsiyonuna birkaç hafta öncesine kadar ana muhalefet lideri sıfatını taşıyan, yıllarca bakanlık yapan ve TBMM’de 48 milletvekili ile temsil edilen SP’nin genel başkanı olan Recai Kutan’ın "tasarruf" önlemleri gerekçe gösterilerek davet edilmemesi, tartışma yarattı. SP kulislerinde, "Herhalde Tayyip Bey’i çağırmak istemediler. Onu davet etmeyince Recai Bey’i de çağırmayalım diye düşünmüş olabilirler" yorumu yapıldı. 
     
     Siyahları giydik’ 
     Gazi Orduevi’nde önceki akşam verilen resepsiyonda gazetecilerle konuşan tüm komutanların, ekonomik kriz nedeniyle resepsiyon için uygulanan tasarruf önlemlerini vurgulamaları dikkat çekti. Genelkurmay İkinci Başkanı Orgeneral Yaşar Büyükanıt, "Her yıl 30 Ağustos’ta beyaz tören kıyafeti giyerdik. Tasarruf nedeniyle tören üniformalarını bire indirdik. Kışlık olan siyahları giyiyoruz" dedi. Resepsiyona davet edilen siyasetçi ve asker sayısı geçen yıla oranla yüzde 50 oranında azaltılırken, havai fişek gösterisinden de vazgeçildi. Tasarruf, resepsiyonun mönüsüne de damgasını vurdu. Açık büfe uygulaması yapılmadı, ikramlar soğuk mezelerle sınırlı tutuldu. 
     
     Kutan Tartışmam 
     DYP Lideri Tansu Çiller’in "ana muhalefet" lideri olarak çağrıldığı resepsiyona katılamayan Kutan, "Bu konuda herhangi bir tartışmaya girmek istemiyorum" dedi. Kutan "Her zamankinden daha fazla huzur, sevgi ve barış ortamına ihtiyacımız olduğu bir dönemde bu tip konuların tartışmaya açılmasında yarar görmüyoruz" diye konuştu. 
     SP Genel Başkan Yardımcısı Mehmet Bekaroğlu, Kutan’ın 30 Ağustos davetine çağrılmaması nedeniyle askerlere sert tepki gösterdi ve "Ayıp bir şey" dedi. FP’den sonra kurulan iki partinin liderleri Kutan ve Erdoğan’ın alkol kullanmadıklarına işaret edilen Ankara kulislerinde "Resepsiyonda limonata tasarrufu yapıldı" esprileri yapıldı. 
     



 SİYASET 














</TEXT>
</DOC>
