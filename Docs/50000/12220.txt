<DOC>
<DOCNO> 12220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/soneko02.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası'ndan programa destek... 
</HEADLINE>
<TEXT>

     Türkiye'nin önde gelen özel sektör temsilcilerinin biraraya geldiği toplantıda, ekonomik programa verilen desteğin sürdürülmesi ve gerekli uyarıların yapılması konusunda görüş birliğine varıldığı açıklandı. 
     Sabancı Center'da düzenlenen ve Türk Sanayici ve İşadamları Derneği TÜSİAD Başkanı Tuncay Özilhan, İstanbul Sanayi Odası İSO Yönetim Kurulu Başkanı Hüsamettin Kavi, İş Bankası Genel Müdürü Ersin Özince, Türkiye İşveren Sendikaları Konfederasyonu TİSK Başkanı Refik Baydur ile işadaları Sakıp Sabancı, Rahmi Koç, Bülent Eczacıbaşı, Aydın Doğan, Ömer Dinçkök, Mehmet Emin Karamehmet, Ferit Şahenk, Mehmet Ali Yalçındağ, Mustafa Koç, Ömer Sabancı, Ali Sabancı ve Tuğrul Kudatkobilik'in ikinci kez biraraya geldiği toplantının ardından, yazılı bir açıklama yapıldı. 
     Açıklamada, olağanüstü durumların olağanüstü önlemler gerektirdiği ve Türkiye'nin içinde bulunduğu krizden çıkış için mümkün olduğunca geniş bir konsensüs ve uygulama için de güçlü bir desteğe ihtiyaç olduğunun ortada olduğu kaydedildi. 
     Toplantıda Türkiye'nin içinde bulunduğu hassas ekonomik ve sosyal durumun ana başlıklarıyla değerlendirildiği belirtilen açıklamada, şöyle denildi 
     ''Biz de sorumluluğun bilincinde olan Türk özel sektörünün temsilcileri olarak bu yolda atılması gereken adımları belirlemek, programın uygulama ve performansını yakinen takip ederek, bir yandan programa verdiğimiz desteği sürdürmek, öte yandan gerekli uyarıları yapmanın zorunlu olduğu konusunda görüş birliğine varmış bulunuyoruz. Dün Ankara'da Devlet Bakanı Sayın Kemal Derviş tarafından ortaya konulan ve IMF, Dünya Bankası ve G-7'ler tarafından desteklenmekte olduğu anlaşılan programın, siyasi mekanizma tarafından tam ve açık olarak desteklenmesinin gerekli olduğuna ve kilitlenme noktasında olan gerek mali ve gerekse reel sektörlerin normal piyasa koşulları içinde derhal çalışmasının temin edilmesinin şart olduğu hususunda görüş birliğine varılmıştır.'' 
     Programın, işçi ve işveren kesimiyle birlikte oluşturulmasının ve takip edilmesinin başarı için şart olduğu belirtilen açıklamada, Devlet Bakanı Kemal Derviş'in ''taraflara karşı göstermekte olduğu hassasiyetin memnuniyetle karşılandığı'' ifade edildi. 
     



</TEXT>
</DOC>
