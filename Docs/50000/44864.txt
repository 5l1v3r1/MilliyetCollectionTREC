<DOC>
<DOCNO> 44864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun21.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere şimdiden Afganistan civarına 50 binden fazla asker yığdı 
</HEADLINE>
<TEXT>

     New York ve Washington'u 11 Eylül'de vuran eşi benzeri görülmemiş saldırılara misilleme hazırlıklarını sürdüren ABD ve İngiltere'nin, Afganistan civarına konuşlandırdığı asker sayısı 50 bini geçti. 
     ABD Savunma Bakanlığı Pentagon dün gece açıklama yaparak, ''Sonsuz Özgürlük'' adı verilen operasyon hazırlıkları çerçevesinde Güneybatı Asya ülkelerine 30 bin asker, 350 uçak ve bir amfibi grubu gönderildiğini açıkladı. 
     İngiltere de, bölgeye 23 bin asker, 20 kadar savaş gemisi ve birkaç düzine savaş uçağı yollamış bulunuyor. 
     Bölgeye 2 Amerikan uçak-gemisi, en az 150 uçak, 20 kadar savaş gemisi ve yaklaşık 20 bin asker daha sevkedilmek üzere bekliyor. 
     ABD'yi kan ve gözyaşına boğan terör saldırısının ardında olmakla suçlanan Usame bin Ladin'in bulunduğu Afganistan'a karşı girişilecek harekatta kullanılacak kuvvetlerin dökümü şöyle 
     
     ABD 

     -Deniz-hava kuvvetleri 
     Carl Vinson ve Enterprise adlı iki uçakgemisi Hint Okyanusu'nda bulunuyor. 4 bin ila 5 bin askerin bulunduğu iki gemide, aralarında F A-18 ve F-14 tipi uçakların bulunduğu yaklaşık 75 savaş uçağı görev yapıyor. Gemide elektronik parazit yapabilen EA-68 uçakları da bulunuyor. Uçakgemilerine Tomahawk füzeleri fırlatabilen denizaltıları ve fırkateynler eşlik ediyor. 
     Theodore Roosevelt ve Kitty Hawk uçakgemileri de Hint Okyanusu'na doğru yol alıyor. İlkinde 80 uçak bulunuyor. 14 savaş gemisinden oluşan filo da Theodore Roosevelt'e eşlik ediyor. 
     Kitty Hawk'da da 5 bin 500 asker ve 75 savaş uçağı bulunuyor. Gemiye beş gemiden oluşan filo eşlik ediyor. Eşlik gemileri arasında 40 bin tonluk Essex çıkarma gemisi de bulunuyor. 
     Hava ve Kara Kuvvetleri 
     2 bin 200 deniz komandosu 20 Eylül'de ABD'den bölgeye gitti. Yüz kadar savaş uçağı da gizli tutulan yerlere konuşlandırıldı. 
     Pentagon'dan alınan bilgiye göre, bu uçaklar arasında B-52 ve B-1 bombardıman uçaklarının yanı sıra AWACS, RC-135 gibi istihbarat-gözetleme uçakları da bulunuyor. Bunların, Körfez Savaşı'ndaki gibi Hint Okyanusu'ndaki Diego Garcia adasında konuşlandırıldığı sanılıyor. 
     Pentagon doğrulamamakla birlikte, gözlemciler ABD'nin Afganistan'ın komşusu Özbekistan'a başta keşif uçakları olmak üzere çok sayıda savaş uçağı gönderdiğini düşünüyorlar. 
     ''Sonsuz Özgürlük'' için Afganistan civarına gönderilen bu mekanizmanın yanı sıra ABD Körfez Savaşı'ndan bu yana bölgede 20 bin asker ve 175 savaş uçağı bulunduruyor. 
     Suudi Arabistan, Kuveyt ve Bahreyn'de Amerikan jetleri görev yapıyor. 
     
     İngiltere 

     -Kara, hava ve deniz kuvvetlerine ait 23 bin kadar asker Umman'da tatbikata katılıyor. Londra, bu askerlerin gerekirse Afganistan'a karşık ullanılabileceğini bildirdi. 
     Deniz kuvvetleri 
     İllustrious uçakgemisi, Körfez'deki amiral gemisi konumuna sahip. Gemide 15 Harrier ve Sea Harrier avcı-bombardıman uçağı bulunuyor. Operasyonda, komuta merkezi olarak kullanılacak. 
     İngiliz donanması bölgede ayrıca, Ocean ve Fearless adlı taarruz gemilerine, Sea King, Chinook, Puma ve Lynx helikopterlerine, Southampton ve Nottnigham fırkateynlerine, beş mayın tarama gemisine, dört korvete ve bir düzine lojistik destek gemisine sahip bulunuyor. 
     İkisi Tomahawk füzeleriyle donatılmış üç nükleer denizaltı da, bu armadayı tamamlıyor. İngiltere, 1982 yılındaki Falkland savaşından bu yana en güçlü donanmayı oluşturmuş bulunuyor. 
     Hava kuvvetleri 
     İngilizlerin, İllustrious'takilerden başka Kuveyt, Suudi Arabistan ve Türkiye'de değişik tipte 18 uçağı görev yapıyor. Umman'da da tatbikat çerçevesinde bir düzine Tornado uçağı var. 
     Kara kuvvetleri 
     Umman'da 10 bin kadar seçkin asker ve Challenger tankları bulunuyor. Aynı bölgede 3 bin kadar deniz komandosu ve SAS ile SBS komandoları görev yapıyor. 
     İngilizlerin, Kıbrıs rum kesiminde de iki üssü ve 3 bin 300 askerle çok sayıda helikopteri bulunuyor. 
     
     Diğer ülkeler 

     -Avustralya, 30 Eylül'de Körfez'e bir savaş gemisi yolladığını ve geminin Afganistan operasyonunda kullanılabileceğini açıkladı. 
     Savunma Bakanlığı da, özel birliklerinin Afganistan'da gizli operasyonlara katılabileceğini belirtti. 
     -Afganistan'daki Kuzey İttifakı, 15 bin adamını ABD'nin hizmetine sunabileceğini açıkladı. 
     -Fransa, özel kuvvetleri ve Lejyonerleriyle, Almanya KVK komandolarıyla operasyona katılabilecek, ancak bunlar henüz resmen doğrulanmadı. 
     -İtalya, ABD'ye desteğini bildirdi, harekata katılabileceğini bildirdi. 
     -Rusya, ABD'ye hava koridoru açtı, ancak insani amaç şartını koştu. 
     -Orta Asya ülkeleri, hava sahalarını ABD'ye açtılar. 
     -Afganistan'a uzak Türkiye, İsrail, Yunanistan ve Ukrayna gibi ülkeler de aynı öneride bulundular. 
     -Japonya ABD'ye destek için bölgeye ikmal gemisi ve üç refakat gemisi yollayacak. Güney Kore de lojistik desteğe hazır olduğunu bildirdi. 
     






</TEXT>
</DOC>
