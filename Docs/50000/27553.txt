<DOC>
<DOCNO> 27553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sontur25.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tübitak Başkanı Görür "Marmara'da deprem olması kaçınılmaz" 
</HEADLINE>
<TEXT>

     Tübitak Marmara Araştırma Merkezi MAM Başkanı Prof. Dr. Naci Görür, Marmara Denizi'ndeki faylanmanın, deniz altında Tekirdağ çukurluğuna kadar devam ettiğinin gözlendiğini bildirdi. 
     Prof. Dr. Görür, düzenlediği basın toplantısında, İtalyan Urania Araştırma Gemisi'nin, 29 Mayıs-16 Haziran tarihleri arasında gerçekleştirdiği çalışmaların bulgularını açıkladı. Prof. Dr. Görür, İzmit Körfezi'nin Darıca-Gölcük arasında kalan kesiminin, ayrıntılı batimetri haritalamasının yapıldığını söyledi. Gerek haritanın, gerekse çok ayrıntılı ve yüksek çözünürlü sismik profillerle Kuzey Anadolu Fayı'nın KAF , İzmit Körfezi'ndeki güncel geometrisinin ortaya konulduğunu ifade eden Prof. Dr. Görür, şöyle konuştu 
     ''Gölcük çukurluğunda, uzaktan kumandalı bir aygıtla yapılan gözlemlerde, faylanmanın deniz tabanında neden olduğu deformasyonlar izlenmiştir. 1912 depremine neden olan faylanmanın, deniz altında Tekirdağ çukurluğuna doğru devam ettiği gözlenmiştir. Eski depremleri tarihlendirmek amacıyla, tüm çalışma alanlarından jeolojik karot örnekleri alınmıştır. Armutlu batısındaki çalışmada, Çınarcık çukurluğunu güneyden sınırlayan İmralı Fayı'nın normal bileşeninin, egemen bir aktif fay olabileceği bulunmuştur.'' 
     Prof. Dr. Naci Görür, araştırmada, Marmara Denizi'nde, 12 bin yıl öncesine ait kıyı çizgisinin bulunduğunu da belirterek, şunları söyledi 
     ''Son 40-50 bin yıldaki su seviyesi, eski kıyı çizgisi ve tuzluluk gibi özelliklerinin değişimi yanında, Akdeniz ve Karadeniz ile olan bağlantıları konusunda önemli bilgilere ulaşıldı. Marmara Denizi'nin 12 bin yıl öncesine ait kıyı çizgisi bulundu. Bu çizgi bize kılavuz olacak. 12 bin yıl içinde meydana gelen depremler hakkında bize büyük ipucu verecek. Bu, bilim çevrelerini en fazla heyecanlandıran çalışmadır.'' 
     Prof. Dr. Naci Görür, bir gazetecinin ''Marmara'da deprem bekleniyor mu '' sorusuna, ''Biz, Marmara Denizi'nde deprem olacak mı, olmayacak mı sorusunun cevabını değil, denizdeki bilinmeyenleri araştırıyoruz. Depremin olacağından kimsenin kuşkusu yok'' dedi. Marmara Denizi'ndeki araştırmaların süresi konusundaki bir soruyu da yanıtlayan Prof.Dr. Görür, şu bilgileri verdi 
     ''MTA Sismik-1 ile başlayan ve son olarak İtalyan Uraina gemisiyle devam eden araştırmalar, Ağustos ayında Nadir gemisiyle tamamlanacak. Araştırmanın sonu yok. Yeni bulgularla daha yeni bilgiler elde ediyoruz ve onları da araştırıyoruz.'' 
     Prof. Dr. Görür, bir gazetede ''ürküten manzara'' başlığıyla verilen haberin yanlış olduğunu da dile getirerek, bu tip haberlerin halkın ruh sağlığını olumsuz etkilediğini, bu yüzden medya mensuplarının konuya ilişkin düzenleyecekleri haberlerde daha dikkatli olmaları gerektiğini söyledi. 
     Prof. Dr. Görür, Urania gemisinin çalışmalarında hangi bölgeye ağırlık verildiğine ilişkin soruya da, ''Çalışmalar sırasında Tuzla'ya daha fazla önem verildi. Tuzla bölgesi hassas bir nokta. Buraya konsantre olduk. 1894 İstanbul depreminin kesin yerinin bilinmemesi, Tuzla'nın önemini daha fazla artırıyor. Tuzla'da aktif fay geçip geçmediğinin araştırma sonuçları çok önemlidir'' yanıtını verdi. 
     Tsunami bulguları konusundaki bir soru üzerine de Prof.Dr. Görür, ''Marmara Denizi'nin neresinde denizaltı heyelanı ve göçük var, hepsini biliyoruz. Bu denizimizde ne derecede tsunami olup olmayacağı,kaç metre olacağı, nereyi etkileyeceği şeklinde yaklaşımlar sergileyeceğiz'' diye konuştu. 
     Kamuoyunun dikkatinin yalnızca deprem araştırmalarına çekilmesinin yanlış olduğunu dile getiren Prof. Dr. Görür, araştırmalar devam ederken, insanların ölmemesi için yaşanılan mekanların depreme dayanıklı hale getirilmesine ilişkin çalışmalarının da aksatılmaması gerektiğini söyledi. Prof. Dr. Naci Görür, Nadir gemisinin Ağustos ayında yapacağı çalışmada, Marmara Denizi'nin 10 kilometre derinliğine inilerek, fayların durumu ve gidişatının inceleneceğini kaydetti. 







</TEXT>
</DOC>
