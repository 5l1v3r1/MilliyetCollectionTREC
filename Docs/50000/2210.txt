<DOC>
<DOCNO> 2210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/ekonomi/aeko.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin sigortası attı 
</HEADLINE>
<TEXT>

Axa Oyak Hayat Sigorta'nın Mehmetçik Sigortası, orduda Devlet askeri sigorta ettiriyor’ şeklinde yanlış yorumlandı. Askerler parayı vermeden sadece poliçeleri yollamaya başlayınca olay Genelkurmay’a iletildi 
     KADİFE ŞAHİN 

     Axa Oyak Hayat Sigorta AŞ tarafından yaklaşık iki ay önce başlatılan Mehmetçik Sigortası, yanlış anlaşıldı. 
     Genelkurmay'ın destek verdiği proje emrinin birliklerde yanlış anlaşıldığını belirten Axa Oyak Hayat Sigorta Genel Müdürü Gökhan Dereli, ilk iki hafta yaprak kımıldamadan sonra poliçelerin gelmeye başladığını ancak paranın gelmediğini söyledi. Dereli, artan poliçe talebi ile birlikte konuyu araştırdıklarında poliçenin yanlış anlaşıldığını, teminat paralarının bu nedenle gelmediğinin anlaşıldığını belirtti. 
     
     Poliçe var, para yok 
     Axa - Oyak'ın bir şehitin ailesine ödediği 3.5 milyar liralık tazminat haberinden etkilenen Genelkurmay Başkanı Orgeneral Hüseyin Kıvrıkoğlu'nun sigortanın bütün orduda yaygınlaştırılmasıni istediğini belirten Dereli, konuyla ilgili şöyle konuştu 
     "Mehmetçik Sigortası şu an beklediğimizin üstünde iyi gidiyor. İlk 15 gün yaprak kımıldamadı. Emir birliklerde anlaşılmadı. İnsanlar 'Devlet askerleri sigorta ettiriyor' diye anladılar. 
     Satıcılarımız gittiğinde herkes ismini veriyor ama para istenince 'Ne parası' diyorlardı. Hadiseyi Genelkurmay'a gönderdik. Böyle bir emir var ama işin uygulama yönünü bilmiyorlar. Herkesin ismini alıp veriyorlar, para gelmiyor" dedik. 
     Genelkurmay'ın emri ile Mehmetçik Sigortası'nın tüm birliklerde tekrar anlatıldığını belirten Dereli, 31 Aralık 2000 tarihinde 10 bin olan poliçe sayısının 10 gün içinde 50 bin poliçeye ulaştığını bildirdi. 
     
     Hedefe ulaşılıyor 
     Sigortanın adının Mehmetçik olması nedeniyle bir süre de subay ve astsubayların poliçeye uzak durduğunu belirten Dereli, hızlı bir talep artışı yaşandığını, mart sonunda hedeflerine şimdiden ulaştıklarını söyledi. 
     85 profesyonel Axa Oyak satıcısının projeyi tanıttığını belirten Dereli, projenin yanlış anlaşılabileceğini önceden tahmin ettiklerini ve bu nedenle de tüm satış noktalarına ve tanıtım broşürlerine "Para gelmeden sigorta başlamaz" yazdırdıklarını söyledi. 
     
     Yıl sonu hedefi 500 bin 
     Mehmetçik Sigortası'nda ordudaki kantinler de devreye girdiğini belirten Dereli, projeye Olağanüstü Hal Bölge Valilikleri, askeri okullar ve bazı hayır kurumlarının da destek verdiğini belirtti. 
     İlk poliçelerin Sivas Piyade Tugayı’ndan geldiğini bildiren Dereli, Tugay komutanının bir kısım poliçenin parasını cebinden ödeyerek destek verdiğini söyledi. 
     600 bin kişilik orduda 300 bin kişiye tanıtım yaptıklarını belirten Dereli, yıl sonu hedeflerinin 500 bin kişi olduğunu ifade etti. 
     
     En büyük grup sigortası 
     Axa Oyak Hayat Sigorta'nın Kasım 2000'de başlattığı Mehmetçik Sigortası, 600 bini er 1 milyon asker ile Türkiye'nin en büyük grup sigortası olarak biliniyor. İsteğe bağlı olarak uygulanan Mehmetçik Sigortası'nda 8 aylık erler 5 milyon, 12 aylık erler 8 milyon ve 18 aylık erler ise 11 milyon lira prim ödüyorlar. Sigortanın teminat tutarı ise 10 milyar lira. Sigorta, ölüm ve kaza sonucu maluliyet risklerini kapsıyor. Mehmekçik Sigortası'nı subay, astsubay, askeri okul öğrencileri, sivil memurlar ve uzman çavuşlar da alabiliyor. 
     


 EKONOMİ 
















</TEXT>
</DOC>
