<DOC>
<DOCNO> 26479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sonspo13.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus'tan ayrılacak olan Ancelotti Terim'in hatasını kollayacak 
</HEADLINE>
<TEXT>

     İtalya'nın Juventus takımından ayrılacak olan teknik direktör Carlo Ancelotti'nin, Fatih Terim'in hata yapması halinde AC Milan'a gelebileceği ileri sürüldü. 
     İtalyan spor gazetelerinde ve televizyonlarında, ''Milan, gelecek sezona Terim ile başlayacak, ancak hata yapması halinde Ancelotti gelecek'' denildi. 
     Juventus Kulübü'nün isteği doğrultusunda gelecek hafta yapılacak sezonun son maçından sonra siyah-beyazlıları bırakacak olan Ancelotti'ye İspanyol ekibi Barcelona'dan teklif geldiği, İtalyan teknik adamın gelecek sezonu boş geçirme olasılığının daha yüksek olduğu belirtildi. 
     Öte yandan, Milan Kulübü'nün İkinci Başkanı Adriano Galliani de gazetecilerin Ancelotti hakkında kendisine yönelttiği soruya, ''Başkan Berlusconi olsun, ben olayım, teknik direktör Ancelotti'yi çok beğeniyoruz. Gelecekte onunla yollarımızın keşiseceği ihtimalini de dışarıda bırakmıyorum'' dedi. Galliani, pazar veya pazartesi günü verecekleri yeni teknik direktör kararının Maldini ile Terim arasında olacağını da bir kez daha yineledi. ''Kendi yapımız ve adamlarımızla büyük bir ortam yaratıyoruz'' diyen Galliani, Milan'a gelen yeni teknik direktörün Pincolini'yi yardımcı olarak kabul etmesi gerektiğini söyledi. 







</TEXT>
</DOC>
