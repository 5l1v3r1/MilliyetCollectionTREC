<DOC>
<DOCNO> 24384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/ekonomi/eko15.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabih Kanadoğlu Etibank’a el attı 
</HEADLINE>
<TEXT>

     ERSAN ATAR Ankara 

     Yargıtay Cumhuriyet Başsavcısı Sabih Kanadoğlu, Beyaz Enerji ve "dalgalı kur vurgunu"nun ardından Devlet Eski Bakanı Güneş Taner’in de isminin geçtiği Etibank’ın satışına el attı. 
     Kanadoğlu, Etibank’ın, "durumları elverişli olmamasına rağmen Çağlar - Bilgin grubuna satılmasına onay vererek görevini kötüye kullandığı" iddiasıyla hakkında fezleke düzenlenen Hazine eski Müsteşarı Yener Dinçmen’in soruşturulması için Başbakanlık’tan izin istedi. 
     Etibank’ın satışına ilişkin soruşturmayı yürüten İstanbul DGM Başsavcılığı fezlekeyi Yargıtay Cumhuriyet Başsavcılığı’na göndermişti. Fezlekede, Taner hakkındaki karar Yargıtay Başsavcılığı’na bırakılırken, Dinçmen’in suçu, "Etibank’ın durumları elverişli olmayan Çağlar - Bilgin grubuna satılmasına onay vererek görevini kötüye kullanma" olarak gösterildi. Kanadoğlu, Başbakanlığa gönderdiği yazıda, Dinçmen hakkında gerekli soruşturmanın yapılabilmesi için 2845 Sayılı Devlet Memurlarının Yargılanması Hakkındaki Kanun hükümlerine göre izin alınması gerektiğini hatırlattı. 
     Soruşturma izni çıkarsa, Dinçmen hakkında "görevini kötüye kullandığı" iddiasıyla dava açılabilecek. 
     



 EKONOMİ 






















</TEXT>
</DOC>
