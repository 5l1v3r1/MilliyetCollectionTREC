<DOC>
<DOCNO> 19672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/spor/ytstan.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisi de keyif verdi 
</HEADLINE>
<TEXT>

     MEHMET TAN 

     Trabzonspor’da gözle görülür, elle tutulur ve sonuca yansıyan değişiklikler var. Öncelikle Trabzonspor’un bir oyun felsefesi ve beğenmeseniz de bir sistemi var. Hepsinden önemlisi o sisteme sadakat var. 
     Trabzonspor alan daraltıyor, adam eksiltiyor ve ani çıkışlarla gole gidiyor. Bu oyun kurgusu ve derin top uygulaması ile Trabzonspor ilk yarıda üç gol buldu... İki de kaçırdı. 
     Trabzonspor, Ankaragücü’nün iki etkili ayağı Cafer ve Kennedy’e adam markajı verdi. Cem ve Osman’ın etkili oyunu, ön liberodaki Yanchev’i rahatlattı. Bulgar oyuncu, akın karşıladı, hücüm başlattı ve oyunu istediği gibi yönlendirdi. Derin top uygulamasının arkasında Sergen ve Erhan görevlerini eksiksiz yerine getirdiler. Bu uygulamanın önemli bir parçası olan Gökdeniz’in boş alan bulması ile de Trabzonspor etkinliğini daha arttırdı. 
     Ankaragücü, Trabzonspor’un oyun kurgusunu ikinci yarıda kırdı. Ev sahibi takım skora rağmen can havliyle oyuna asıldı. Oyunu kanatlara yayarak geniş alan buldu, ilk toplara müdahaledeki başarı oranıyla oyuna hakim oldu. Yılmaz’ın serbest vuruşu ile gol bulan Ankaragücü’nün direnci ve azmi daha arttı. Ankaragücü’nün golünden sonra sahneye Metin çıktı. Maçın kopma noktasına geldiği dakikalarda Metin, dört mutlak pozisyonda, inanılmaz refleksleri ve mükemmel zamanlamasıyla gole izin vermedi. 
     Trabzonspor Teknik Direktörü Tekelioğlu’nun skor avantajını gözönüne alarak defans ağırlıklı oyuncularla yaptığı değişiklik doğru bir seçimdi. 
     Sonuç olarak, dün gece Ankara’da zevkli, kaliteli, tempolu, bol gollü ve pozisyonlu müsabaka keyif verdi. Bu maçta tek sarı kart çıkmadı, çok enteresan. 
     



 SPOR 






























</TEXT>
</DOC>
