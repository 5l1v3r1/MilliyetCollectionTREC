<DOC>
<DOCNO> 44484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun03.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, "Savaştayız" diyerek basının sesini kıstı 
</HEADLINE>
<TEXT>

     ABD'de 11 Eylül'de düzenlenen terörist saldırıların ardından, Beyaz Saray ve Savunma Bakanlığı Pentagon , ulusal basının temsilcilerine, yayınlanmasını istemedikleri konular hakkında uyarıda bulundu, basın da bu uyarıları dikkate aldı. 
     Başkan George Bush'un terörizme savaş ilan etmesinden yola çıkan Beyaz Saray yetkilileri, ulusal basının editörlerini arayarak, ''Ulusal güvenlik açısından, lütfen Başkan Bush'un, Başkan Yardımcısı Dick Cheney'nin ve bakanların programı, Beyaz Saray'ın ayrıntılı fotoğraflarını ve hükümetin istihbarat toplama yöntemleri hakkında yazmayın'' dediler. 
     Basında tartışma yaratan konu, medya dünyasından haberler veren The Washington Post yazarı Howard Kurtz başta olmak üzere bazı köşe yazarları tarafından da ele alındı. 
     Buna göre, Beyaz Saray yetkilileri, telefon ettikleri gazetelere, ''Size ne yazacağınız konusunda kural koymuyoruz. Bunlar sadece rica'' mesajını da ilettiler. Beyaz Saray çevreleri, bütün gazetelerin bu ''ricaya'' uyma sözü verdiğini belirttiler. 
     ABD'nin terörist saldırılara misilleme hazırlıkları sürerken, Amerikan gazetecileri, ülkenin güvenliği adına haberlerde ''oto sansür'' uyguluyor. 
     Başkan Bush, 20 Eylül'de Kongre'de teröristlere savaş ilan ettiği tarihi konuşmasında, askeri operasyonların, daha önceki savaşlar gibi televizyon ekranlarından izlenmesinin mümkün olmayacağı, gizli operasyonlar yapılacağı ve başarıların bile sır olarak kalabileceğini anlatmıştı. 
     Hava akınlarının CNN televizyonundan naklen yayınlandığı Irak'taki Körfez Savaşı'nın aksine, Amerikalı gazeteciler, Afganistan'a karşı düzenlenecek bir operasyonda, askerlerin çektiği ve sansürden geçirilmiş kamera görüntüleri ve yazılan haberlerin, yayınlanmadan önce askeri personel tarafından kontrol edilmesi benzeri uygulamalardan endişelerini dile getiriyorlar. 
     Pentagon sözcüsü Victoria Clark, yaptığı açıklamada, ''sürekli Özgürlük Operasyonu'nda'' gazetecilerin ne derece iş yapmasına izin verileceğinin henüz kararlaştırılmadığını, ancak gelecek haftalarda editörler ve askeri personel ile bu konuyu görüşeceğini bildirdi. 
     Clark, ''Mümkün olduğu kadar fazla bilgiyi gazetecilerin kullanımına sunmak için çalışıyoruz. Tek uyarımız, zararlı olabilecek bir bilginin sızmaması için gazetecilerin dikkatli olması yönünde'' dedi. 
     Temsilciler Meclisi Cumhuriyetçi Parti North Carolina milletvekili Howard Coble, ''Tamamen düşünce özgürlüğünden yanayım. Ancak geleneksel bir savaşta değiliz. Özgürlüklerimizi biraz kısmamız gerekebilir'' değerlendirmesini yaptı. 
     Amerikan uzay ve havacılık dergileri Aviation Week ve Space Technology, 24 Eylül tarihli sayılarında, Savunma Bakanı Donald Rumsfeld'in uyarısının ardından, Pentagon yetkililerinin, çok temel bazı bilgileri bile basına söylemekten vazgeçtiklerini duyurdu. 
     Rumsfeld, gazetecilere, yeni tehditler ışığında, Pentagon'dan fazla bilgi alamayacaklarını söylemiş, gazetecilere operasyonel bilgi veren Pentagon yetkililerinin de cezalandırılacağını söylemişti. 
     






</TEXT>
</DOC>
