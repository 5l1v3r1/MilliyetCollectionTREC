<DOC>
<DOCNO> 24080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun29.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Türkiye ölüm cezası ile AB arasında tercih yapmalı" 
</HEADLINE>
<TEXT>

     ABD'nin etkin gazetelerinden New York Times, ''Türkiye'nin ölüm cezasını sürdürmek ya da AB'ye katılmak arasında tercih aşamasına geldiğini'' savundu. 
     Gazetenin Türkiye ile ilgili bir yazısında, ''idam cezasının kağıt üzerinde var olmaya devam ettiği, ancak 1984 yılından bu yana hiçbir cezanın infaz edilmediği'' anımsatıldı. 
     Bir meclis komisyonunun 51 maddelik anayasa değişikliğini görüşmeye başladığını belirten gazete, ''hükümetin AB üyeliği uğruna, istemeyerek de olsa idam cezasının kaldırılmasını kabul ettiğini, ancak bunun için gerekli siyasi iradenin var olup olmadığının sorgulanabileceğini'' öne sürdü. 
     Gazeteye demeç veren MHP Genel Başkan Yardımcısı Şevket Bülent Yahnici, ''Devlet ve millete karşı işlenen suçlarda idam cezasının kaldırılmasını riskli görüyoruz. Parti olarak, idam cezasının tamamıyla kaldırılması konusunda kaygılarımız var'' şeklinde konuştu. 
     New York Times, ''parti liderlerinin, idam cezasının kaldırılması halinde Abdullah Öcalan'ın idamdan kurtulacağını, ayrıca diğer bölücü gruplar açısından caydırıcı bir unsurun ortadan kalkacağını düşündüklerini'' yazdı. 
     Gazeteye demeç veren Şehit Aileleri Derneği Genel Başkanı Mehmet Güner, ''Bu ülkeyi bölmek ve bayrağımızı indirmek isteyen kişilere karşı iyi niyet gösterilmesini kabul etmiyoruz. İdam cezasının kaldırılması Avrupa Birliği'ne girmenin koşulu olmamalıdır. Bizi istiyorlarsa, olduğumuz gibi kabul etsinler'' dedi. 







</TEXT>
</DOC>
