<DOC>
<DOCNO> 35974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/siyaset/asiy.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukukçunun yasak’ yorumu 
</HEADLINE>
<TEXT>
Tayyip’i üzdüler 
Prof. Dr. Hüseyin Hatemi Anayasa’nın 76. maddesine göre Erdoğan’ın genel başkan ve milletvekili seçilemeyeceğini söyledi 
     SERHAT OĞUZ İstanbul 

     Parti kurarak genel başkan olmaya hazırlanan Recep Tayyip Erdoğan’ın moralini Prof. Dr. Hüseyin Hatemi bozdu. Erdoğan’ın evine davet ettiği Hatemi, "Anayasa’ya göre genel başkan hatta bağımsız milletvekili bile olamazsınız" dedi. 
     Prof. Dr. Hüseyin Hatemi ve eşi Kezban Hatemi, hafta sonu Erdoğan’ın Üsküdar’daki evine davetliydiler. Genel başkan seçilmesine hukuki bir engel olup olmadığını, Hatemi çiftine sormak isteyen Erdoğan, moral bozucu cevaplar aldı. Hüseyin Hatemi, Anayasa’nın 76. maddesine göre, Erdoğan’ın genel başkan ve milletvekili seçilemeyeceğini söyledi. Hatemi, Erdoğan’ın avukatlarıyla da Hıdiv Kasrı’nda görüşerek aynı uyarıları yaptı. Hatemi, görüşünü şöyle açıkladı 
     
     Erteleme hiç olmaz 
     "Anayasada açık hüküm var, anarşik eylemler sayılan suçları tahrik edenler affa uğrasalar bile bir daha milletvekili seçilemez. Siyasi Partiler Kanunu ve Milletvekili Seçilme Kanunu’na göre de bunlar parti kurucusu ve üyesi olamazlar. Buna rağmen acayip gerekçelerle bazı hukukçular, Hasan Celal Güzel’in gerekçesi yayınlanmayan kararının da böyle verildiğini söylüyorlar. Yani bu bir af kanunu değildir, ertelemedir. Afta mümkün değilse, ertelemede hiç olmaz. Ben ideali budur demiyorum ama kesin olarak böyle gözüküyor." 
     Hatemi, Güzel’le ilgili verilen kararın Erdoğan’da da tekrarlanamayabileceğini iddia ederek şunları söyledi 
     "Anayasa Mahkemesi, daha yayınlanmayan kararında Hasan Celal Güzel lehine karar verdi ancak çoğunlukla. Yani 4’e 3 Güzel lehine karar verildi. Şimdi maçın levhası değişti, sen 3’e 4 mağlup oldun denebilir. Yeni bir çoğunluk, yeni bir heyet kurulur. Bu sırada müspet oy veren bir üyenin tatilde olması bile k fi." 
     
Yönetici olamaz      Marmara Üniversitesi Hukuk Fakültesi öğretim üyesi Prof. Dr. İbrahim Kaboğlu da Hatemi’nin görüşüne destek verdi. Dosyayı görmediği için ihtiyatlı konuşan Kaboğlu, Erdoğan’ın durumunun büyük ölçüde Anayasa’nın milletvekilliğini engelleyen 76. maddesi içine girdiğini belirterek, şunları söyledi 
     "76. madde çok katı bir madde, çok kapsayıcı yasaklar içeriyor. Erdoğan, genel olarak bu kapsama giriyor. Sade bir siyasi parti üyesi olabilir ancak kurucu üye veya yönetici olamaz. Gelecek kongrelerde de yine sade üye olarak kalır, yönetici seçilemez." 
     Prof. Dr. Zafer Üskül, Erdoğan’ın, 76. maddeye göre milletvekili seçilemeyeceğini, ancak Siyasi Partiler Kanunu’nun, parti üyeliği ve genel başkanlık olanağı sağladığını savundu. Prof. Dr. Burhan Kuzu ve Prof. Dr. Kayıhan İçel ise, 76. maddenin, ilgili suçların affa uğraması halinde milletvekilliğini ve üyeliği engellediğini, Erdoğan’ın ise af değil ertelemeden faydalandığı için her türlü siyasal hakkını kullanabileceğini söylediler. 
     
Yenilikçilerde Kürt’ çıkmazı      Program taslağında "Kürtçe yayına" yeşil ışık yakılması tartışmaya yol açarken, bu madde yüzünden partinin kuruluşu gecikecek 
     ABDULLAH KARAKUŞ Ankara 

     Recep Tayyip Erdoğan önderliğindeki yeni oluşum çalışmasında program krizi yaşanıyor. Program taslağında "Kürtçe yayına" yeşil ışık yakılması Güneydoğu ve ülkücü kökenli milletvekilleri arasında tartışmalara neden olurken, bu madde yüzünden partinin kuruluşunun gelecek hafta başına sarkacağı dile getirildi. Partinin program taslağında ayrıca laikliğe övgü ile Atatürk ve Cumhuriyet ilkelerine bağlılıktan söz edildi. 
     Erdoğan, önceki akşam Ankara’da kendisine yakın milletvekilleriyle bir araya gelerek kurucular kurulunu tartıştı. 
     Bu hafta tamamlanması beklenen program taslağında Türkiye’nin AB’ye üyeliği destekleniyor. Demokrasi ve insan hakları alanlarında Kopenhag Kriterleri’nin refarans gösterildiği program taslağında, Kürtçe yayına da yeşil ışık yakılıyor. Taslakta, "Türkçe dışındaki dillerde yayın da dahil kültürel faaliyetler, birlik ve beraberliği zedeleyici değil, güçlendirip pekiştiren bir zenginliktir" ifadesine yer veriliyor. Ancak taslakta "Güneydoğu sorunu" başlıklı bölümdeki bu ifadeler hem ülkücü hem de Kürt kökenli milletvekillerinin tepkisini çekti. Kürt kökenliler bu maddeyi yetersiz, ülkücü kökenliler ise radikal buldu. 
     
     Laikliğe övgü 
     Laikliğe övgüler yağdırılan taslakta, "Partimiz, laikliği demokrasinin önemli bir şartı olarak görür. Laikliğin arkasındaki temel düşünce, devletin her türlü dini inanç ve kanaat karşısında tarafsızlığıdır. Laiklik bu anlamıyla aynı zamanda bir özgürlük ilkesidir. Toplumsal barışı sağlayan en önemli kurumlardan biri olduğu gibi siyasal sistemin meşruiyetini güçlendiren bir işleve sahiptir" denildi. 
     



 SİYASET 













</TEXT>
</DOC>
