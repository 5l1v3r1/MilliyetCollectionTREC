<DOC>
<DOCNO> 23213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sontur06.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ANAP milletvekili Kavak, Savcı Şalk'a dava açtı 
</HEADLINE>
<TEXT>

     ''Beyaz Enerji'' operasyonu sırasında telefonlarının dinlenmesine karar verilen eski devlet bakanı ve ANAP İstanbul Milletvekili Cavit Kavak, ''özel hayatın gizliliğini ihlal ettiği'' iddiasıyla Ankara DGM Cumhuriyet Savcısı Talat Şalk ile Ankara 2 No'lu DGM yedek hakimi Ramazan Aksan aleyhine 10'ar milyar liralık manevi tazminat davası açtı. 
     Kavak'ın avukatı Erden Arısoy, bugün Ankara Adliye Sarayı'na gelerek, Savcı Şalk hakkında hazırladığı dava dilekçesini, hukuk mahkemeleri tevzii bürosuna verdi. 
     Arısoy'un hazırladığı 3 sayfalık dava dilekçesinde, Ankara DGM Cumhuriyet Başsavcılığı'nın yürüttüğü ''Beyaz Enerji'' operasyonu sırasında, olaya karışan bazı kişilerin dinlenmesi için Jandarma Genel Komutanlığı adına dönemin Harekat Başkanı Tuğgeneral Osman Özbek'in 2 Kasım 2000 tarihinde DGM Cumhuriyet Başsavcılığı'na başvurduğu kaydedildi. 
     Dilekçede, milletvekili Kavak'ın telefonlarının dinlenmesi için de dönemin Jandarma Kurmay Albayı Aziz Ergen'in 9 Kasım 2000 tarihinde başvuruda bulunduğu ifade edilerek, bu talep için Savcı Şalk'ın başvurusuyla yedek hakimlikten karar alındığı belirtildi. Dilekçede, özetle şu görüşlere yer verildi 
     ''Başsavcılık, 10 Kasım 2000 tarihi ile ilgili yasa amir hükmü doğrultusunda, davalıdan karar verilmesi isteğinde bulunmuş ve 4422 sayılı Yasa'nın 3. ve 8. maddeleri uyarınca, müvekkilin de gözetlenmesine ve izlenmesine karar verilmiştir. Ancak, ne kadar ve ne zaman yapıldığı belli olmayan bir süre sonra, hukuk usulüne ilişkin tüm ilkeler yok sayılarak vekil edenin ismi karardan silinmiştir. Sayın davalının, kendisinden beklenen özeni göstermeden, vekil edenin sıfatı ve kimliği konusunda fahiş hataya düşerek ve toplanan verilerin yok edilmesi hususunda beklenen yapılmadan, tahkikatın gizliliğinin ortadan kalkmasına sebep olunduğundan, uğranılan manevi zararın kısmen telafisi için sayın yüksek mahkemeye müracaat zorunluluğu ortaya çıkmıştır.'' 
     Dilekçenin sonunda, Savcı Şalk'tan 10 milyar lira manevi tazminat talep edildi. Birinci sınıf hakim olması nedeniyle, Ankara 2 No'lu DGM yedek hakimi Ramazan Aksan aleyhine dava, Yargıtay 4. Hukuk Dairesi'nde açıldı. Arısoy'un hazırladığı dava dilekçesinde, Hakim Aksan'dan da 10 milyar lira manevi tazminat istendi. Bu arada, Cavit Kavak, aynı konuyla ilgili olarak Savcı Talat Şalk ile Yargıç Ramazan Aksan hakkında, ''görev sırasında suç işledikleri''iddiasıyla Adalet Bakanlığı Ceza İşleri Genel Müdürlüğü'ne de suç duyurusunda bulundu. 







</TEXT>
</DOC>
