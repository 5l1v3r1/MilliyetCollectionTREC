<DOC>
<DOCNO> 12406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sonspo03.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 2008 Olimpiyatları için görücüye çıkıyor 
</HEADLINE>
<TEXT>

     Uluslararası Olimpiyat Komitesi IOC Değerlendirme Komisyonu Başkanı Hollandalı Hein Verbruggen, heyette bulunan çalışma arkadaşlarını teker teker tanıttıktan sonra kendileri için İstanbul'da bulunmanın büyük bir kıvanç olduğunu söyledi. 
     Kendisinin aynı zamanda Uluslararası Bisikletçilik Derneği Başkanı olduğunu hatırlatan Verbruggen, Gürtuna'nın bisiklet ile ilgili projelerini takdirle karşıladığını vurguladı. 
     Verbruggen, ''İstanbul olimpiyatlara ilk kez aday değil. Değerlendirme sürecini çok çok iyi biliyorsunuz. Bu da yapılan konuşmalardan belli oluyor'' dedi. Komisyonda yer alan bazı üyelerin, 2004 yılı olimpiyatları için incelemelerde bulunmak üzere İstanbul'a geldiğini hatırlatan Verbruggen, 4 yıl boyunca yoğun bir çalışma temposuna gireceklerini kendilerine verilen adaylık dosyasını da ayrıntılı biçimde inceleyeceklerini kaydetti. 
     İstanbul'un 5 aday ülke arasına girerek, ilk etabı geçtiğini anlatan Verbruggen, ''İstanbul önemli bir engeli aştı. Bundan gurur duymalısınız'' diye konuştu. 
     Türkiye Milli Olimpiyat Komitesi Başkanı Sinan Erdem de üyeleri İstanbul'da konuk etmekten dolayı çok memnun olduklarını vurgulayarak, ''Çok zor bir göreviniz var. Aynı görevde bulunmadığım için kendimi şanslı sayıyorum. Ama burada işimiz zor değil. Çünkü biz hazırız'' diye kunuştu. 
     Bu arada, bir multivizyon gösterisiyle üyelere Türkiye ve istanbul'un tarihi ve turistik yerleri tanıtıldı. Öte yandan, konuşmaların ardından gazeteciler toplantı salonundan çıkarılırken, IOC Değerlendirme Komisyonu Üyeleri'ne bir brifing verildi. Diğer yandan, toplantıya Gençlik ve Spor Genel Müdürü Kemal Mutlu da katıldı. 




</TEXT>
</DOC>
