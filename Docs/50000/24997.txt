<DOC>
<DOCNO> 24997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/sonspo14.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu "Ulusoy görevde kalırsa,İstanbul’a milli maç yok" 
</HEADLINE>
<TEXT>

     Futbol Federasyonu Yönetim Kurulu Üyesi Levent Kızıl, Azerbaycan milli maçı sırasında alevlenen ’protokol tribünü’ gerginliği ile ilgili yaptığı açıklamada, Haluk Ulusoy yönetiminin bundan sonra GSİM’nin tavrı dolayısıyla İstanbul’a maç vermeyeceğini ifade etti. 
     Levent Kızıl, A Milli Takım’ın kamp yaptığı Holiday Inn Oteli’nde, Azerbaycan maçında yaşanan "protokol tribünü sorunu"na ilişkin düzenlediği basın toplantısında, federasyonun, devleti ve devlete bağlı kurumları küçük düşürmek gibi bir düşüncesinin olamayacağını, yaşanan sorunda tek sorumluluğun İstanbul Gençlik ve Spor İl Müdürlüğü’ne ait olduğunu vurguladı. 
     A Milli Takım’ın yaptığı her maç öncesinde aynı sorunları bir süredir yaşadıklarını, ancak hep sessiz kaldıklarını kaydeden Kızıl, Azerbaycan maçında İstanbul Gençlik ve Spor İl Müdürlüğü’nün federasyona A protokol tribününde yalnızca 15 kişilik yer ayırmak istediğini, bunun da bardağı taşıran son damla olduğunu söyledi. 
     Kızıl, UEFA ve FIFA’nın Dünya ve Avrupa Futbol Şampiyonalarında her ülkeden bir kurumu muhatap olarak kabul ettiğini anlatarak, Türkiye’de de bu kurumun da Futbol Federasyonu olduğuna işaret etti. 
     İstanbul İl Müdürü Vedat Bayram’ın keyfi uygulamaları yüzünden Galatasaray’ın Avrupa Şampiyonlar Ligi’nde Real Madrid ile yaptığı karşılaşmanın gözlemcisine uygun yer ayrılmaması nedeniyle Ali Sami Yen Stadı’nın uluslararası müsabakalara kapatıldığını savunan Kızıl, şunları söyledi 
     "Bu maçta gözlemciye ayrılması gereken yer, başkasına verilmiş. Kendisine ayrılan diğer yeri beğenmeyen gözlemciye silah gösterilmiş. UEFA Genel Sekreteri yarın Türkiye’ye gelerek bu konuyla ilgili, İstanbul Emniyet Müdürü, İl Müdürlüğü yetkilileri ve federasyon yetkilileriyle toplantı yapacak." 
     Kızıl, Vedat Bayram ile yalnızca Futbol Federasyonu’nun değil, kulüplerin de sorun yaşadığını öne sürerek, "Haluk Ulusoy yönetimi görevde kaldığı sürece İstanbul’a milli maç verilmeyecek" dedi. 
     Azerbaycan maçında, seremoninin Futbol Federasyonu Başkanı Haluk Ulusoy ve yönetim kurulu üyeleriyle FIFA yetkililerinin oturduğu tribüne yapılması nedeniyle yaşanan tartışmalara da değinen Kızıl, şöyle konuştu 
     "Bu bizim tasarrufumuzda birşey değil. Maçta tek yetkili hakemdir. UEFA gözlemcileri ve hakem gözlemcileri bizimle birlikte oturdukları için, seremoni hakemin direktifi doğrultusunda, protokol tribününe değil bizim oturduğumu tarafa doğru yapıldı. Tekrar söylüyorum, bizim spor bakanı ve devletin diğer kurumlarıyla sorunumuz yok, olamaz da. Sadece İstanbul Gençlik ve Spor İl Müdürü Vedat Bayram ile sorun yaşıyoruz." 
     
     







</TEXT>
</DOC>
