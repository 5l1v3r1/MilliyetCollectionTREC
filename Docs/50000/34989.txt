<DOC>
<DOCNO> 34989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/guncel/agun.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrüğün köpeği memurdan daha kıymetli’ 
</HEADLINE>
<TEXT>
Müsteşardan İLGİNÇ ÇIKIŞ 
Gümrük Müsteşarı Saygılıoğlu, "Bir köpeğin maliyeti 1.5 - 2 milyar, personele 200-300 milyon lira maaş veriyoruz. Varın memurun halini siz anlayın" dedi... 
     ZÜLFİKAR DOĞAN Ankara 

     Gümrük Müsteşarı Doç. Dr. Nevzat Saygılıoğlu, 120 milyar doları bulan Türkiye dış ticaretinin 200 - 300 milyon lira maaşla çalıştırılan gümrük memurlarınca denetlenmeye çalışıldığını belirterek "Gümrüklerdeki bir dedektör köpeğin maliyeti ve değeri bile nerede ise bir memurdan daha yüksek. Varın memurun halini, durumunu siz anlayın" dedi. 
     Müsteşarlık bünyesinde kaçakçılığa karşı oluşturulan ve sayıları 17'yi bulan dedektör köpeklerin her birinin 1.5 - 2 milyar liraya mal olduğunu anlatan Saygılıoğlu şöyle dedi 
     
     Özel eğitim, özel bakıcı 
     "Bunlar özel eğitimden, test ve sınavlardan geçiriliyor. Örneğin son olarak beş köpek aldık ancak testleri ve sınavları bunlardan sadece ikisi geçebildi. Yani çok ağır bir eğitim, test ve bakımları söz konusu. Zaten BM desteğiyle bu birim oluşturuldu. İlk dedektör köpeği de İngiltere'den getirdik. Bunlara bir bakıcı ve görevli tahsis ediyoruz. Beraber olduğu memura güvenmesi şart. 
     
     Köpeğe ödül gerekiyor 
     Ödül sistemi ile eğitiliyorlar. Şu ana kadar da her dedektör köpeğin en az bir kaçak yakalama vakası var. Bazılarının birden de fazla. Özel gıdalarla besleniyor, özel bakımları yapılıyor. Dolayısıyla bir dedektör köpeğin maliyeti ve değeri bile nerede ise bir gümrük memurundan daha yüksek. Memurlarımıza ödediğimiz maaş 200 - 300 milyon lira civarında. Varın memurun halini, durumunu siz anlayın." 
     
Pars ve Alev'in karneleri pekiyi      GURBET GÖKÇE Edirne DHA 

     Türkiye'nin Avrupa'ya açılan en büyük karayolu gümrük kapısı Kapıkule'de uyuşturucu kaçakçılığına karşı yapılan mücadelede yararlanılan eğitilmiş köpekler Pars ve Alev'in karneleri pekiyi çıktı. İki köpek son bir yılda katıldıkları operasyonlarda trilyonlarca lira değerinde uyuşturucuyu bulup, kaçakçıların yakalanmasında önemli rol üstlendi. 
     
     Captagon ve Viagra uzmanları 
     Pars ve Alev, bir yıl içinde yaklaşık 600 kilo eroin, 400 bin Captagon hapı, 18 kilo esrar, 10 bin viagra hap yakaladı. Yetkililer, operasyonlarda en önemli silahlarının eğitimli köpekler olduğunu belirterek, "Yakalanan uyuşturucuların değeri trilyonlar ediyor. Pars ve Alev hassas burunlarıyla çok özel zulalardaki uyuşturucuyu bile kısa sürede buluyor" dedi. 
     



 GÜNCEL 














</TEXT>
</DOC>
