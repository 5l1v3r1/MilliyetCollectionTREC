<DOC>
<DOCNO> 8881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/son/sonspo05.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Mali Genel Kurulu'nda yönetime eleştiri yağmuru 
</HEADLINE>
<TEXT>

     Beşiktaş Kulübü Olağan İdari ve Mali Genel Kurul toplantısında kongre üyeleri yönetim kurulunu adeta eleştiri yağmuruna tuttu. 
     Lütfi Kırdar Kongre ve Sergi Sarayı Rumeli Salonu'nda gerçekleştirilen kongrede söz alan geçen dönemin başkan adaylarından eski yönetici Hasan Arat, kulübün mali durumunun bozukluğuna dikkat çekti. Türkiye'nin cumhuriyet tarihinin en ağır ekonomik krizini yaşadığını ve artık sözlerinin arkasında durmayan hükümete güvenin kalmadığını vurgulayan Arat, Beşiktaş kulübü'nün de bu ekonomik krizden etkileneceğini söyledi. 
     Beşiktaş'ın 43 milyon dolarlık borcu ile tarihinin en ağır borçlanmasını yaşadığını belirten Arat, ''Maalesef bu borçlanma da 9 aylık sürede olmuştur'' dedi. 
     Hasan Arat, alınan başarısız sonuçlar ve mali durumun kulübü çok zor bir duruma getirdiğini kaydederek, ''Kulübün tek çıkar yolu, halka arz ve gayrimenkul ortaklığıdır. Ancak yönetim kurulumuz halka arzda bor sa endeksini 13 bin 500 olarak öngörmüş ve 80 milyon dolar sözü vermiştir. Bugün ise borsanın durumu ve ekonomik kriz ortadadır. Kulübümüz kısa zamanda tasarrufa gitmelidir'' diye konuştu. 
     Bu sırada yine eski başkan adaylarından Nevzat Demir, Arat'a sözlü müdahalede bulunarak, 'Arat, sen ekonominin bu duruma geleceğini biliyormuydun ki' dedi. Bunun üzerine toplantı salonunda tartışmalar yaşandı. Birçok üye Nevzat Demir'e tepkide bulunurken, kongre divan başkanı Erdoğan Tuncer de Nevzat Demir'i uyararak, Arat'a müdahele etmemesini istedi. Arat da konuşmasının devamında yönetimin halka arz için söz verdiği 80 milyon doların takipçisi olacaklarını kaydetti. Beşiktaş'ın büyük bir kulüp olduğunu ve zor günleri aşacağını ifade eden Arat, camianın sabra ihtiyacı olduğunu sözlerine ekledi. Hasan Arat, konuşmasının ardından ise kongreyi izleyen üyeler tarafından uzun süre ayakta alkışlandı. 
     Eski başkan adaylarından Nevzat Demir ise teknik direktör Nevio Scala'nın iyi araştırılmadan Beşiktaş'a getirildiğini öne sürdü. 
     Scala'nın Parma'da mucize yarattığını, ancak Borussia Dortmund'da hiç birşey yapamadığını kaydeden Demir, ''Bana göre artık Scala kalsa da olur, kalmasa da. Çünkü sezon ortasını geçtik ve bugünden sonra teknik direktörü değiştirip değiştirmememizin çok büyük bir önemi olduğunu sanmıyorum'' diye konuştu. Eski yöneticilerden Levent Çifter ise Beşiktaş yönetiminin kulüp kapılarını kongre üyelerine tamamen kapattığını söyledi. Kulübün borçlarının hatırı sayılır bir rakama geldiğini vurgulayan Çifter, ''Transfer döneminin gelmesiyle birlikte borç 60 milyon doları bulacak. Halka arzdan da kısa vadede para gelmeyeceği açık. Kulübümüzün mali durumunu hiç parlak görmüyorum'' dedi. Eski yöneticilerden Tuncer Zengin de son bir yılda genel borçların yüzde 260, bankalara olan borçların ise yüzde 430 artış gösterdiğini ve yönetimin daha tasarruflu davranması gerektiğini kaydetti. 




</TEXT>
</DOC>
