<DOC>
<DOCNO> 49215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/spor/yozer.html </URL>
<DATE> 2001/10/28/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Çatır çatır 
</HEADLINE>
<TEXT>

     Galatasaray zorlu Trabzonspor maçını net skorla kazandı. Acaba yaralı Galatasaray’ın dünkü galibiyetinde biraz da bu kötü Trabzonspor’un etkisi yok mu Sözde güçlü takım ne acıdır, yaralı, sıkıntılı eksik Galatasaray karşısında aciz durumlara düştü. Sen Trabzonspor bu kadar avantajın var olduğu bir maçta rakibine karşı direnemiyorsan, ligde hiç direnemezsin. 
     Tabii ki Sezar’ın hakkı Sezar’a. Galatasaray yine iyi oynadı. Rakibinin hatalarını affetmedi. Resmen ezdi. Çelik çomak oynadı. Kabus gibi bir maç onlar için çocuk oyuncağı oldu. 
     Galatasaray her hattı ile dirençliydi. Savunmada Fleurquin ile Emre yerden ve havadan Trabzon’un gölge santrforlarını durdururken, maç sonunda kupkuru bir forma ile çıktılar sahadan. Ve tabii ki orta alanda Galatasaray’ın etkili silahları Hasan Şaş ve Ergün dün de sorumluluklarını bilerek oynadılar. Hele bir de onlara Ayhan eklenince rahatladılar. Zaten rakipte Gökdeniz’in dışında topa basan, pas yapmayı düşünen yoktu. Onu da kendi üçgenlerinde boğmak fazla sürmedi. Gökdeniz’in tükenişiyle Trabzon’un da tükenişi geldi. 
     Çok rahattı maç. Diyebiliriz ki, hiç zorlanmadı Galatasaray. Arada çok fark vardı. Biri buram buram kalite kokuyor, diğeri sıradanlıktan çıkamamanın sıkıntısını yaşıyordu. Bu fark daha ilk dakikalardan itibaren kendini gösterirken Lucescu’nun oyun kurgusu, Tekelioğlu’nun kurgusuz oyununu bitiriverdi. Hangi hoca ki, göbekten gelen derin pasları bir türlü çözemez Hangi hoca ki, durdurulması gereken Hasan Şaş’ı durduramaz Hiç mi izlemedin Lazio, Nantes maçını Avrupalı bile iki maç izliyor, Hasan Şaş diye bağırıyor. 
     Bu maçta bir de hakemin sevimsiz kararları var. İlk golde ofsaytın kokusu tribüne geldi. Penaltı da bana göre değildi. Hele ikinci penaltı hiç değildi. En komiği ise Macit’e çıkan sarı karttı. Sevinmek hata mı Garip şovlar yaptı Mutlu Çelik. Ama onun kararlarına hiç ihtiyacı yoktu Galatasaray’ın. 
     



 SPOR 


























</TEXT>
</DOC>
