<DOC>
<DOCNO> 33497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur12.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı, "Teknokratlar Hükümeti" tartışmasına nokta koydu 
</HEADLINE>
<TEXT>

     Cumhurbaşkanı Ahmet Necdet Sezer, ülkenin bugün içinde bulunduğu sıkıntılı dönemden anayasal kurallar ve demokratik ilkeler çerçevesinde çıkacağına inandığını vurgulayarak, ''Her sıkıntılı dönemde anayasaya uygun düşmeyen yönetim arayışlarına girilmemeli, ayrık durumlar genelleştirilerek kolay yol seçilmemelidir'' dedi. 
     Sezer, Türkiye-Avrupa Birliği İlişkileri konulu toplantıda yaptığı konuşmada, Türkiye'nin AB süreci ile ülkenin içinde bulunduğu koşulları değerlendirdi. 
     Türkiye'nin bundan çok daha elverişsiz koşullarda ekonomide karşılaştığı sıkıntıları aştığını hatırlatan Sezer, ülkenin içinde bulunduğu sıkıntıları da ulusal çıkarlarından ödün vermeden geride bırakacağına inandığını söyledi. 
     Sezer, bu bağlamda son zamanlarda kimi çevrelerce ortaya atılan, ancak anayasamızca yer verilmediği gibi demokratik ilkelerle de bağdaşmayan hükümet modellerinin geçerliliğinin bulunmayacağını vurgulayarak, şunları söyledi 
     "Erkler ayrılığını kabul eden parlamenter rejimlerde hükümet üyeleri ayrıklıklar dışında milletvekilleri arasından seçilir. Anayasamızda da bu rejim benimsenmiştir. Anayasamıza göre egemenlik, bağsız koşulsuz ulusundur ve Türk ulusu egemenliğini anayasal kurallar çerçevesinde yetkili organları eliyle kullanır. 
     Ülkede bir sorun olduğu zaman, kuşkusuz tüm devlet organları kendi görev ve yetki alanı içinde sorunun aşılması için gerekli çabayı göstermelidir. Ancak çağdaş demokratik rejimlerde sorunların aşılması için gösterilecek çabanın kurallar çerçevesinde kalması gerekir. Ülkemizin içinde bulunduğu sıkıntılı dönemden, anayasal kurallar ve demokratik ilkeler çerçevesinde çıkacağına inanıyorum. Her sıkıntılı dönemde anayasaya uygun düşmeyen yönetim arayışlarına girilmemeli, ayrık durumlar genelleştirilerek kolay yol seçilmemelidir.'' 
     
     






</TEXT>
</DOC>
