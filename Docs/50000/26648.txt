<DOC>
<DOCNO> 26648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/soneko19.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı "İşlem gören hisseler ve açıklık oranları yeterli değil" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İstanbul Menkul Kıymetler Borsası'nda İMKB hisse senetleri işlem gören şirket sayısının ve halka açıklık oranlarının yeterli olmadığını belirterek, bu konuda İMKB ile birlikte çalışma yürütüldüğünü bildirdi. 
     Stratejik Teknik Ekonomik Araştırmalar Merkezi tarafından düzenlenen ''Sermaye Piyasaları Arenası'' adlı toplantıda konuşan Cansızlar, Türk piyasalarının gelişimi, son düzenlemeler ve dünyadaki eğilimler konusunda görüşlerini dile getirdi. 
     Düzenleyici otoriteler arasında artan işbirliğinin daha güçlü ve dayanıklı bir global sermaye piyasası yarattığına işaret eden Cansızlar, sermaye piyasalarının Türkiye'deki gelişimi içinde özellikle 1979-1981 yılları arasında finansal sistemde ortaya çıkan bankerlerin krize girmesinin sermaye piyasalarıyla ilgili modern ve sağlam bir yasal çerçeve oluşturmasının teşvik edici bir etki yarattığını bildirdi. 
     Türkiye'deki mali sistemin bankacılık ve kamu kağıtları ağırlıklı bir görünüm sergilediğine işaret eden Doğan Cansızlar, finansal varlıkların içinde özel sektör sermaye piyasası araçlarının yüzde 7'ler düzeyinde seyretmesinin bunun en önemli göstergesi olduğunu vurguladı. 
     Kriz dönemlerinde sermaye piyasalarının rolüne de değinen Cansızlar, sermaye piyasalarının kriz dönemlerinde oynayacağı rolünün esas olarak mali sistemdeki göreceli büyüklüğüne bağlı olduğunu kaydetti. 
     Türkiye'de siyasi ve makroekonomik istikrarsızlık ile kamunun yüksek borçlanma gereği sonucu sermaye piyasalarının hacim olarak tatminkar bir büyüklüğe gelmesinin sınırladığını belirten Cansızlar, yatırım fonları, yatırım ortaklıkları ve bunlara yeni katılan bireysel emeklilik fonlarının büyüklüğündeki artışın mali piyasalardaki derinliğin artmasına ve vadelerin uzamasına, dolayısıyla kısa vadede oluşan istikrarsızlıkların azalmasına katkıda bulunacağını vurguladı. 
     Cansızlar, konuşmasını şöyle sürdürdü 
     ''Bugün itibariyle borsamızda hisse senetleri işlem gören şirket sayısı ve halka açıklık oranları yeterli değildir. Bu sayının ve oranın artırılarak Borsa'da derinliğin artırılmasında yarar görülmektedir. Bu konuda İMKB ile birlikte çalışmalarımız yürütülmektedir. 
     Bütün bunların ötesinde ekonomide risk aktarma mekanizmalarının kurulmasının ayrı bir önemi bulunmaktadır. Tarım ürünleri, diğer ticari mallar, sermaye piyasası araçları ve döviz için vadeli piyasaların varlığı risklerin üstlenebilecek olanlara etkin bir şekilde aktarılmasını sağlayacaktır. Bu anlamda bu tür ürünlerin işlem göreceği piyasaların bir an önce hayata geçirilmesi en önemli hedeflerimiz arasındadır.'' 
     Cansızlar, birleşmeler yoluyla ölçek ekonomilerinin sağlayacağı etkinlikten yararlanmanının da istikrarsızlıklara ve bunun sonucunda oluşabilecek krizlere daha dayanaklı bir yapı oluşturabileceğini bildirdi. 
     







</TEXT>
</DOC>
