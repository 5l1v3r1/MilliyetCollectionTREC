<DOC>
<DOCNO> 9945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/spor/yfburu.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize eseri 
</HEADLINE>
<TEXT>

     ÖMER ÜRÜNDÜL 

     Fenerbahçe dün Yozgat’ta ikinci devrede sergilediği son derece kötü futbolla farklı kaybedeceği maçı rakibinin harakirisiyle mucize eseri galip bitirdi. 
     İlk yarıda oyunun kontrolü genelde Fenerbahçe’nin elindeydi. Sürekli hücumu düşündüler. Ancak pozisyon kısırlığı çekildi. Rakibin kalabalık alan savunması karşısında, bir kafa vuruşu dışında Serhat kaybolurken, Revivo yardımlaşmalı markajda pasivize oldu. Ogün, alışılmış giriş - çıkışları yapamazken sağ kulvar hiç çalışmadı. Tehlikeli atak girişimleri Johnson’ın driplingleri ve sol kulvarda Abdullah’ın bindirmelerinden geldi. Takım savunması bu yarıda genelde başarılıydı. Yozgat’ın orta sahasının organize olmasına ve forveti ile ilişki kurmasına izin verilmedi. Bu sayede tek tehlike atlatıldı. Johnson’ın mükemmel golüyle skor avantajı yakalandı. Devre sonundaki beraberlik golü ise Rüştü’nün hediyesiydi. 
     İkinci yarı başladığı zaman, ligin ilk yarısındaki kötü Fenerbahçe şekillendi. Durarak oynamaya başladılar. Milli maçın üstüne ilk yarıda da çok koşan Abdullah’da tam bir fiziki çöküş başladı. Bir de buna düşük tempoda risk alınarak taktik hata eklendi. Rakibin sprinter etkili forvetleri kontrataklarda her an patlamaya hazır görüntü verirlerken, Fenerbahçe kendi alanında 40 metre boşluk bıraktı. İlyas’ın net bir tehlikeyi kaçırması da takımı tedbire yöneltmedi. Ardından da skor dezavantajına düşüldü. İlerleyen bölümde mecburen riskler fazlalaşınca fiziki düşüşe, oyun disiplininin kaybolması da eklendi. Ve her Yozgat atağı net pozisyona dönüşüyordu. İki siyahi forvet ele geçirdikleri inanılmaz fırsatları kaçırdılar. Fenerbahçe’de biri kalecinin hediyesi, biri Murat’ın kendi kalesine attığı gollerle farklı kaybedeceği, beraberliğe bile razı olduğu maçı nasıl olduğunu anlamadan kazanıverdi. Fenerbahçe’de dün ayakta kalanlar Johnson ve hatalı gol yemesine rağmen kaleci Rüştü’ydü. 
     Bize göre Fenerbahçe’nin şampiyonluğundaki rakipler ümitlenmesin. Ligin ilk yarısında da benzer galibiyetler gördük. Dünkü galibiyet üst düzeyde şans faktörüne endeksliydi. Tanrı, Mustafa Denizli ve öğrencilerine "yürü kulum" diyor. 
     Hakem Ali Aydın vasat bir yönetim gösterdi. Lazetic’e kendisini aldatmasına rağmen kart göstermeyişi, benzer pozisyonda Ayew’e göstermesi. İki takımın da iki önemli atağını avantaja bırakmadan kesmesi ve de Fenerbahçe’nin ikinci golünde olmayan faulü çalması gözümüze çarpan hatalardı. 
     


 SPOR 























</TEXT>
</DOC>
