<DOC>
<DOCNO> 44036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/28/guncel/gun10.html </URL>
<DATE> 2001/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, insani yardım köprüsü 
</HEADLINE>
<TEXT>

     BARÇIN YİNANÇ Ankara 

     Afganistan’a askeri operasyon hazırlıklarını sürdüren ABD’nin Türk hava sahasını ve askeri üslerini, bölgeye insani yardım göndermek için kullandığı belirtildi. Bush yönetimi geçen hafta Türkiye’deki büyükelçisi aracılığıyla Ankara’dan hava sahasını ve askeri üslerini acilen kullanıma açma izni istemişti. Bu süre içinde ABD’nin Türkiye’ye nakliye uçakları gönderdiği kaydedildi. Bölgeye gitmeden önce yakıt ikmali yapan uçakların insani yardım malzemesi taşıdığı ifade edildi. Yetkililer, kurallar gereği ABD’nin nakliye uçağında neler bulunduğunun Ankara’ya bildirmesi gerektiğini, ancak insani yardımın nereye yönelik olduğu konusunda Washington’un bilgi vermediğini belirtti. Yardımın Afganistan’daki Taliban karşıtlarını bir çatı altında toplayan Kuzey İttifak’a yönelik olduğu sanılıyor. Afganistan’ın coğrafi yapısı içinde Usame Bin Ladin’i bulmanın zorluğunun farkına varan, Taliban’a yönelik kapsamlı bir askeri operasyondan sonuç alma ihtimalinin de çok güçlü olmadığını gören ABD’nin giderek daha fazla Kuzey İttifak ile işbirliği arayışına girdiği bildirildi. 
     
     



 GÜNCEL 
























</TEXT>
</DOC>
