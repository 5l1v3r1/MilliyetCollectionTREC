<DOC>
<DOCNO> 34342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/dunya/tur.html </URL>
<DATE> 2001/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     14 yaşında 28 yıl yatacak 
     DIŞ HABERLER SERVİSİ 

     Son yıllarda lise öğrencilerinin silahlı saldırılarıyla çalkalanan ABD’de bir mahkeme, reşit olmayanların da yetişkinler gibi yargılanıp yargılanamayacağı tartışmalarını beraberinde getiren bir davada, öğretmenini öldüren 14 yaşındaki bir öğrenciye 28 yıl hapis cezası verdi. 
     Florida eyaletinde geçen yıl okulun son günü öğretmenini silahla öldüren ve bir yetişkin olarak yargılanan Nathaniel Brazill, bir başka öğretmene de dolu silah doğrultmaktan beş yıla mahkum oldu. Mahkeme kararına göre Brazill, cezaevinden çıktıktan sonra iki yıl ev hapsinde tutulacak ve beş yıl boyunca gözetim altında olacak. 
     Lake Worth Ortaokulu’nda, öğrencilere içi su dolu balon attığı için öğretmen tarafından evine gönderilen Brazill, evden silah alarak okula dönmüş kendisini eve gönderen öğretmene ulaşamayınca da İngilizce öğretmeni Barry Gruinow’u öğrencilerin gözü önünde öldürmüştü. 
     



 DÜNYA 











</TEXT>
</DOC>
