<DOC>
<DOCNO> 39628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/spor/spo02.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SUSTULAR 
</HEADLINE>
<TEXT>

Fenerbahçe, Galatasaray’ın suçlamalarına yanıt vermeme kararı aldı. Basın Sözcüsü Atilla Kıyat, "Bu tür polemiklere girmeyeceğiz. Dostluktan yanayız" dedi 
     YUSUF KOBAL 

     Altaylı suçlamıştı 
     EZELİ rakipler arasında dostluk rüzgarları eserken, Galatasaray İkinci Başkanı Fatih Altaylı’nın Fenerbahçe’yi suçlamasıyla gerginleşen ortam dün yerini sessizliğe bıraktı. Altaylı, henüz ligin üç haftası oynanmasına rağmen "Fenerbahçe’nin şampiyonluğu hayırlı olsun. Daha şimdiden onları şampiyon ilan ettiler. Böyle giderse ligden çekiliriz" demiş, hakemleri suçlamıştı. 
     
     Cevap vermediler 
     SARI - Lacivertli kulüpten suçlamalara sert tepki beklenirken, tam tersi oldu. Fenerbahçe Yönetim Kurulu, "Ortamı gerginleştirmemek, yeni gelişmeye başlayan dostluğu zedelememek" amacıyla sessiz kaldı. Yönetim Kurulu, yaptığı toplantıda bu tür konularda susmayı ve kesinlikle cevap vermemeyi kararlaştırdı. Yöneticiler, dün bu konudaki soruları yanıtlamadılar. 
     
     Kıyat açıkladı 
     FENERBAHÇE Basın Sözcüsü Atilla Kıyat, "Yönetim olarak kararımız kesin. Bu tür polemiklere girmeyeceğiz. Bizi bunun içine çekemeyecekler. Biz yönetim olarak hep dostluktan yanayız" ifadelerini kullandı. Sarı - Lacivertli yöneticilerin Galatasaray Adası’nda verilen dostluk yemeğine katılmalarına rağmen aynı gün Altaylı’nın suçlamalarda bulunmasına çok şaşırdıkları öğrenildi. 
     
4'lüye özel program      SARI - Lacivertli takım, Kocaelispor karşılaşmasının hazırlıklarına dün başlarken, Teknik Direktör Mustafa Denizli, kadroya girmekte zorlanan Oktay, Ceyhun, Hakan ve Ali Güneş’e özel program uygulamaya başladı. Denizli, eylül ayında kendilerini zorlu maçlar beklediğini belirterek, her oyuncusunun hazır olması gerektiğini söyledi. 
     DENİZLİ, sezon başında hazırlık kampına katılamayan Oktay’ın eylül ayındaki yoğun programa hazır olmasını sağlayacağını belirtti. Fenerbahçe’nin hocası, "Her futbolcum oynayabilecekmiş gibi hazır olmalı" dedi. Sarı - Lacivertliler, pazar Yunanistan’ın Skoda Xanthi takımı ile Şükrü Saracoğlu Stadı’nda bir hazırlık maçı yapacaklar. 
     
Taraftar için tur      FENERBAHÇE taraftarı yıllardır özlemini çektiği şampiyonlar liginde oynayacağı ilk maç olan Bayern Leverkusen sınavı için Almanya’ya çıkartma yapmaya hazırlanıyor. Leverkusen Stadı’nı Şükrü Saraçoğlu’na çevirmeye hazırlanan taraftarlar günübirlik kalkacak uçaklarla Köln’e gidecek. Tura katılmak isteyenler 325 dolar karşılığında 212 263 27 51 ve 287 86 32 telefonlardan yerlerini ayırtabilecekler. 
     
Almanya’da bilet kavgasıFenerbahçe-B.Leverkusen maçının biletlerinin Almanya’daki Türkler’e satılmayacağı, seyircilerin stada isim kontrolü yapılarak alınacağı açıklandı 
     FENERBAHÇE’nin Bayer Leverkusen maçına iki hafta olmasına rağmen Almanya’da şimdiden maçın biletleri olay oldu. Alman kulübü biletleri Türkler’e satmayacağını, dolaylı olarak aldıranların da stada alınmayacağını açıkladı. Alman yetkililerin, "Stada isim kontrolü yapılarak seyirci alınacak" demesi gurbetçilerin tepkisiyle karşılaştı. 
     BAYER Leverkusen Genel Direktörü Reiner Calmund, "Stadımız 22 bin 500 kişilik. 16 bin 500’ü kombine. Kalan 6 bin bileti de Fenerbahçe ile paylaşacağız" dedi. İstanbul’a gelen ve Şükrü Saracoğlu Stadı’nı gezen Calmund, "Kombine biletlerimizin 2 bini Türkler’in. Onlar maçta Fenerbahçe tarafında oturmak istiyorlar" diye konuştu. 
     



 SPOR 
























</TEXT>
</DOC>
