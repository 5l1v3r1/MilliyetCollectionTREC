<DOC>
<DOCNO> 2296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/soneko03.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilerin maaş farkları 1 Şubat'ta ödeniyor 
</HEADLINE>
<TEXT>

     Emekli Sandığı'ndan aylık alan emekli dul ve yetimlerin 15 Aralık 2000 tarihinden geçerli aylık artışları ile 1 Ocak'dan itibaren ilk 6 aylık süreyi kapsayacak artışlara ilişkin aylık fark hesaplamaları tamamlandı. 
     Maliye Bakanlığı'ndan yapılan açıklamaya göre, 15 Aralık itibariyle geçerli olan ek aylık artışları Kasım 2000 tarihi itibarıyla aylıkların yüzde 5.2 oranında artırılmasıyla hesaplandı. Buna göre, 1. grupta maaş alanlar için 1,5 aylık, 2. grupta maaş alanlar için 2,5 aylık ve 3. grupta maaş alanlar için de 3,5 aylık olarak tahakkuk ettirildi. 
     Açıklamada, 1 Ocak itibariyle maaş artışlarının ise ek aylık artışı verilmiş olan tutarlar üzerine yüzde 10 uygulanarak, 1.grupta maaş alanlar için 1 aylık, 2. grupta maaş alanlar için 2 aylık, 3.grupta maaş alanlar için de 3 aylık olarak tahakkuk ettirildiği bildirildi. 
     Buna göre, 1 Ocak itibarıyla en düşük emekli aylığı 164 milyon 420 bin lira olurken, birinci derece 4. kademe ve 25 fiili hizmet yılı üzerinden bir şube müdürü aylığı 236 milyon 628 bin liraya, daire başkanı aylığı 284 milyon 52 bin liraya, genel müdür yardımcısı aylığı da 388 milyon 476 bin liraya yükseldi. Yapılan artış ve fark çalışmaları sonucunda, 1 milyon 348 bin 36 kişiye toplam 70 trilyon 52 milyar 727 milyon 240 bin liranın 1 Şubat Perşembe gününden itibaren ödeneceği ifade edildi. 




</TEXT>
</DOC>
