<DOC>
<DOCNO> 26074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/son/sondun15.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Haklarımızı koruyacak çözüm formüllerine açığız" 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, BM gözetiminde ve "yanlış" başlayan dolaylı görüşmelerin dışındaki görüşmelere açık olduklarını söyledi. 
     Denktaş, Atina’da yayımlanan To Vima gazetesine verdiği demeçte, Rumların Kıbrıslı Türklerin üzerinde egemenliklerini kabul ettirmelerine izin vermeyecek her çeşit çözüm şeklini görüşmeye hazır olduklarını belirterek, "Uluslararası sahnede kendimizi koruyabilmemiz için bize ses verecek bir formül istiyoruz" dedi. 
     Cumhurbaşkanı Denktaş, Kıbrıs’ın AB üyeliğine kabul edilmesinde, AB tarafından gelebilecek olası İsrail-Filistin tarzı bir çözüm önerisiyle ilgili bir soru üzerine, Kıbrıs’lı Türklerin kimliği ile iki bölgeli, iki yönetimli ve iki devletin varlığını koruma altına alacak her çeşit formüle açık olduklarını belirtti. 
     Ancak, daha önce BM gözetiminde başlatılan ve yarıda kesilen dolaylı görüşmelerin "yanlış" koşullarla başlatıldığını belirten Denktaş, "Yanlış koşullarla başlayan dolaylı görüşmelerin dışındaki görüşmelere kapımızı kapatmıyoruz" dedi. 
     Kıbrıs’ın bir bütün olarak birleşebilmesi için, taraflar arasında Ada’nın iki eşit bölge halinde bölünmesi gerektiğini ve bu konuda anlaşmaya varılması durumunda, Türk tarafının sınırların belirlenmesi, toprak konusu ve taşınmaz mal değişimi gibi konularda görüşmeye hazır olduğunu bildirdiğini, ancak bu teklifin Rum tarafından kabul edilmediğini ifade eden Denktaş, "Bizim şimdiki konfederasyon önerimiz, sonsuza kadar geçerli olmayacaktır" dedi. 
     
     AB üyeliği 
     Denktaş, Rumların AB üyeliği başvurusuna ilişkin bir soru üzerine, Ada’daki sorun çözümlenmezden önce Kıbrıs’ın AB’ye ekonomik ve siyasi bir anlaşmayla bağlanması durumunda, KKTC’nin aynı şeyi Türkiye ile yapmaktan başka çaresi kalmayacağını ifade etti. Denktaş, "Daha sonra da, 10 ya da 15 yıl sonra, Türkiye AB’ye girdiğinde bizim de AB’ye girme zamanımız gelecektir ve ancak o zaman yine Kıbrıs’ın birleşmesi konusunda yeniden görüşmelerin başlaması mümkün olabilecektir" dedi. 
     Bu konuda Türkiye ile birlikte mücadele edeceklerini ifade eden Denktaş, "Ve eğer sizler, Avrupalıların haksız bir dava uğruna Kıbrıslı Rumların Türklerin üzerinde egemenlikleri için savaşacaklarına inanıyorsanız, çok büyük yanlış bir hesap yapıyorsunuz" dedi. 
     Denktaş, Avrupa İnsan Hakları Mahkemesi’nin AİHM kararıyla ilgili bir soru üzerine de, bu karara uymak zorunda olmadıklarını, çünkü AB’nin KKTC’yi tanımadığını belirterek, "Biz bu karara uymayacağız. Çünkü onlar bizi tanımıyorlar. Böylelikle bizim de onları tanımamız gerekmiyor" şeklinde cevapladı. 
     Kıbrıs’ta, Türkiye’nin ve KKTC’nin onayı olmadan bir çözüme ulaşabilmenin mümkün olmadığını, ancak bunu bilen Rumların, Türk tarafının "Hayır" demesi için ellerinden gelen her şeyi yaptıklarını belirten Denktaş, "Her şeyi görüştüğümüz bir anda, anlaştığımız her şeyi mahvetmek için sırtımızda hareket ederek, AİHM’ye gittiler" dedi. 
     Denktaş, Kıbrıs’ta, Türkiye ile Yunanistan arasında yeni bir savaş olasılığı bulunup bulunmadığına ilişkin bir soruyu yanıtlarken de, Kıbrıs’ta hala bazı çevrelerin Ada’yı bir Yunan adası haline dönüştürmenin rüyalarını gördüklerini, ancak Klerides’in "deneyimli" ve "bilgili" bir kişi olarak böyle harekette bulunacağına inanmadığını belirtti. 
     KKTC Cumhurbaşkanı, buna rağmen, Kıbrıslı Rumların, "birilerinin" kendilerine yardımcı olabileceklerine inanmaları durumunda, böyle bir girişimde bulunarak, Türkiye ile Yunanistan’ı Kıbrıs’ta bir savaşa sürükleyebileceklerini de ifade etti. Denktaş, Türkiye’nin kendisine olan desteğiyle ilgili bir soruyu da, Türkiye’ye güvendiğini, "bu konuda hiçbir endişesinin olmadığı" şeklinde yanıtladı. 
     







</TEXT>
</DOC>
