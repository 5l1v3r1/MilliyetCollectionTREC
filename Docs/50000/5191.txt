<DOC>
<DOCNO> 5191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sonspo05.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Naklen yayın sözleşmesi imzalandı 
</HEADLINE>
<TEXT>

     Birinci Futbol Ligi maçlarının naklen yayınına ilişkin sözleşmesi imzalandı. 
     Futbol Federasyonu'nun 4. Levent'deki binasında gerçekleştirilen imza töreninde Federasyon Başkanvekili Ata Aksu ile Digitürk Genel Müdürü Ertan Özertem ve Yönetim Kurulu Üyesi Osman Erk ile Atlas Yayıncılık Yönetim Kurulu Üyesi Orhan Gemicioğlu hazır bulundu. 
     İmza töreninde konuşan Aksu, Türkiye tarihinin en yüksek rakamlı özelleştirmesinden daha yüksek bir ihale yaptıklarını belirterek, ''Futbol Federasyonu'na, Birinci Lig kulüpleri, yayıncı kuruluşlara ve futbsolseverlere hayırlı olsun'' dedi. 
     Aksu, 31 Ocak tarihinde yaptıkları naklen yayın ihalesini Digitürk ile Atlas Yayıncılık'ın kazandığını anımsatarak, ''Yayıncı kuruluşların yetkililerine teşekkür ediyoruz. 2004 yılının mayıs ayı sonuna kadar naklen yayın hakkına sahip olacaklar. Bu sözleşme küçük bir olay gibi görülse de Türk futbolu için büyük bir imza oldu. İnanıyoruz ki tüm Türk futbolu bu sayede çağ atlayacak'' diye konuştu. 
     Ata Aksu, RTÜK Başkanı Nuri Kayış'ın dijital yayıncılık konusundaki açıklamaları hakkında ise ''Maksadını aşan bir konuşma'' yorumunu yaptı. 
     Digitürk Genel Müdürü Ertan Özertem, Futbol Federasyonu'nun hazırladığı ihale şartnamesine göre, her kuruluşun ihaleye katılma hakkı olduğunu söyledi. Özertem, ''İhaleyi Digitürk Yayıncılık ile Atlas Yayıncılık kazandı. Maçların naklen yayınını da Atlas Yayıncılık yapacak'' dedi. 
     Özertem, maçların dijital platformda yayınlanmayacağını kaydederek, şöyle konuştu 
     ''Digitürk bu konuda sadece taşıyıcıdır. Maçların yayını konusunda teknik ekip, çalışmalarını yürütüyor. Yayınlar RTÜK'ün lisans verdiği Atlas Yayıncılık üzerinden gerçekleştirilecek. Kablo üzerinden yayın yapması mümkün olursa, bu şekilde gerçekleştireceğiz. Kablo yayıncılık için de çalışmalarımız sürüyor. Yayınları yapacak Işık TV maç esnasında şifreli olacak. Diğer yayınlarda ise tekrar yayın akışını sürdürecek. Digitürk aboneleri de zaten izledikleri programlar için belli bir fiyat ödüyorlar. Futbol maçları için de bir fiyat olabilir. Bu fiyatın belirlenmesi için de gerekli çalışmalar yapılıyor. Bugün fiyat konusunda bir açıklama yapabiliriz.'' 
     Ertan Özertem, basın mensuplarının, ''Maçların özetlerini diğer kuruluşlara verecek misiniz'' sorusu üzerine de ''Geçmiş dönemde bazı problemler yaşandı. Biz sözleşme şartnamasinde olduğu gibi maçların görüntülerini karşılaşmaların bitiminden 45 dakika sonra bedelini ödeyen kuruluşa vereceğiz'' diye konuştu. Teleon yayınlarını izleyen tüketicilerin durumuna da değinen Özertem, ''Bu konu teknik bir konu. Bizim yayıncı olarak bunlara bir şey yapamayız. Decoder sahibi kuruluşun bizimle ilişkiye girmesi halinde. Bu konuda da çözüm üretilebilir'' dedi. Bu arada, Futbol Federasyon Başkanı Haluk Ulusoy'un yurtdışında bulunması nedeniyle imza törenine katılamadığı bildirildi. Öte yandan, Futbol Federasyonu Başkanvekili Ata Aksu, futbola yaptıkları hizmetlerden dolayı Ertan Özertem ile Orhan Gemicioğlu'na birer şilt verdi. 




</TEXT>
</DOC>
