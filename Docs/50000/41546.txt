<DOC>
<DOCNO> 41546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sondun05.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2 motoru duran uçağı yere indiren pilot kabahatli bulundu 
</HEADLINE>
<TEXT>

     Atlantik üzerindeyken her iki motoru da duran uçağı Azor adalarına sağ salim indiren pilot, yapılan soruşturma sonucu kabahatli bulundu. 
     Yaklaşık iki hafta önce, merkezi Kanada'nin Montreal kentinde bulunan bir charter şirketine ait uçakla ilgili yapılan soruşturmada suçlu bulunan 49 yaşındaki pilot Robert Piche ve yardımcısı 28 yaşındaki Dirk DeJager hakkında şirket tarafından işlem yapılacağı bildirildi. Pilot hakkında, sağ motor durduktan sonra, bu motorun yakıt kaçırdığının farkına varamadığı için, sol motordan arızalı motora yakıt transfer ederek her iki motorun da yakıtsız kalmasına yol açtığı suçlaması yapıldı. ''Air Transat'' adlı şirkete ait Airbus A300-200 tipi uçakta olay sırasında yolcu ve mürettebat olarak 304 kişi bulunuyordu. Toronto'dan Lizbon'a gitmekte olan uçağın, her iki motoru da durduğu sırada Azor adalarına 98 mil uzakta bulunduğu belirtildi. 
     Verilen bilgiye göre, pilot, 24 Ağustos'ta saat 05.25'te sağ motorda yakıt sorunu olduğunu bildirerek 300 mil ötedeki Azor adaları havaalanından zorunlu iniş izni istedi. Saat 06.13'te uçağın sağ motoru tamamıyla durdu. Saat 06.26'da sol motor da durdu. Bu sırada uçak Azor adalarına 98 mil uzaklıkta bulunuyordu. Pilot saat 06.46'da, hızı saatte yaklaşık 300 mile kadar düşen uçağı, Azor adalarına indirmeyi başardı. Tüm yolcular 2 dakika içinde acil çıkış kapılarını kullanarak uçağı terkettiler. Seyahat acentaları, olaydan sonra Air Transat şirketinden rezervasyon yaptıran çok sayıda kişinin bu rezervasyonları iptal ettirdiklerini ve şirkete ait uçaklarla uçmayı reddettiklerini bildirdiler. Ayrıca şirket aleyhinde milyonlarca dolarlık dava açılacağı belirtildi. Dava dilekçesinde şirketin uçaklarına gerekli bakımı yaptırmadığı iddiası yer alacak. Kanada hükümeti de şirkete 160 bin dolar ceza kesti ve denizaşırı uçuşlarını yasakladı. 
     






</TEXT>
</DOC>
