<DOC>
<DOCNO> 24353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur17.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler toplantısından "metin" çıktı... 
</HEADLINE>
<TEXT>

     YÖK Başkanı Prof. Dr. Kemal Gürüz, üniversitelerin ve öğretim üyelerinin sorunlarını, acil, kısa ve orta vadeli çözüm önerilerini içiren bir metni, Milli Eğitim Bakanı Metin Bostancıoğlu'na sunacaklarını bildirdi. 
     Devlet üniversiteleri rektörlerinin Prof. Dr. Gürüz başkanlığında YÖK'te yaptıkları toplantı, 3.5 saat sürdü. 
     Toplantıdan sonra gazetecilere açıklama yapan Prof. Dr. Gürüz, toplantıda sorunları gözden geçirdiklerini ve acil, kısa ve orta vadeli çözüm hedeflerini belirleyen bir metni oy birliğiyle kabul ettiklerini söyledi. 
     Prof. Dr. Gürüz, söz konusu metni yasalara göre siyasi otorite nezdinde üniversitelerin temsilcisi olan Milli Eğitim Bakanı Metin Bostancıoğlu'na sunmayı kararlaştırdıklarını ifade etti. Prof. Dr. Gürüz, sorunların çözümü için çalışmaları yürütecek rektörleri görevlendirdiklerini belirterek, metnin içeriğini Bostancıoğlu'nun uygun görmesi halinde açıklayacaklarını dile getirdi. 
     Gazetecilerin metnin içeriğine ilişkin soruları üzerine de Prof. Dr. Gürüz, şunları söyledi 
     ''Durum tespiti, acil, kısa ve orta vadeli hedefler sorunların çözüm önerilerinin ana hatları var. Bunun ayrıntıları, tabii ki, hükümetimizle birlikte yapacağımız çalışmalardadır. Detaylar zaman içinde şekillenecektir. Eminim ki, hükümetimiz, tüm hükümetler döneminde olduğu gibi yükseköğretimin sorunları için hepimizi memnun edecek şekilde, çözmek için elinden gelen gayreti gösterecektir.'' 
     Talepleri dikkate alınmadığı takdirde tavırlarının ne olacağının sorulması üzerine Gürüz, sözlerini şöyle sürdürdü 
     ''Bugün yükseköğretimin üst düzey yöneticileri geçmişte üniversitelerimizde meydana gelen birtakım olayları bizzat yaşamış kişilerdir. Rektörlerimiz, üniversitelerimizde mevcut olan huzur, sükun ve akademik özgürlük ortamını zedeleme ihtimali olan hiçbir davranış içinde olamazlar. Böyle bir anlayış hiçbir zaman olmamıştır, dile getirilmemiştir. Hükümetimiz eminim ki, imkanlar ölçüsünde gerekeni en kısa sürede yapacaktır.'' 
     Milli Eğitim Bakanı'na sunulacak metinde sert ifadelerin bulunup bulunmadığı sorusuna gürüz, ''Bu teknik bir metindir spekülasyon yapılacak tarafı yoktur. üniversitelerin ciddiyetine, bilimselliğine yakışan bir metindir. Bunun dışında başka yorumlanacak yanı yoktur. hiçbir zaman sertleşme diye bir şey olamaz, hukuk devletinde yaşıyoruz'' yanıtını verdi. 
     Bazı rektörlerin, istifa edeceği haberlerinin hatırlatılması üzerine Prof. Dr. Gürüz, herkesin kendine göre sorunları dile getirme üslubunun bulunduğunu kaydetti. 
     
     






</TEXT>
</DOC>
