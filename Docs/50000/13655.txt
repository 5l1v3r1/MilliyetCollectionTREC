<DOC>
<DOCNO> 13655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sonspo07.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat'tan, Erman Toroğlu ve Ahmet Çakar'a tokat gibi eleştiri 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Genel Başkanı Metin Tokat, televizyonlardaki futbol programlarını yapanların iyi niyetli olmadığını ve bunun da futbolu şiddet ortamına yönlerdiğini söyledi. 
     Hakemin Sesi Dergisi'nin Ocak-Şubat 2001 sayısında, son haftalarda hakemlere yöneltilen eleştirileri değerlendiren Metin Tokat, yaptıkları işin her geçen gün zorlaştığını, her adımlarına, gezmelerine, yemek yedikleri yerlere, konuştukları kişilere ve giydiklerine kadar mercek altında olduklarını belirterek, şunları kaydetti 
     ''Son günlerde futbol kamuoyunda her müsabakadan sonra hakemlik kurumu tartışılır hale gelmiştir. Oysa hakem, bir futbol müsabakasında en son konuşulması ya da hiç konuşulmaması gereken kişidir. Futbol oyununun seyircilere zevk veren estetik hareketleri, ilginç enstantaneleri konuşulması, tartışılması gerekirken, bunların hepsi göz ardı edilerek, 'Hakem faktörü' işin kolayına kaçılarak, spor kamuoyunda devamlı gündemde tutulmaya çalışılıp, futbolun şiddet ortamına sokulmasına neden olmaktadır.'' 
     TFFHGD Genel Başkanı Tokat, futbolcu, antrenör ve idarecilerin hakemin her kararında art niyet arama yoluna gittiklerini ve bu sayede kendilerini de kurtarma yolunu bulduklarını ifade ederek, ''Bunun bence en önemli nedeni televizyon yayınlarıdır. Televizyon başında yapılan yorumlar, pozisyonların defalarca izlenerek, yorumcunun kendi düşüncesinin kamuoyuna yansımasıyla gerçekleşmektedir. Bu tür programları izleyenlerin, bu kadar ince detaylar üzerinde yoğunlaşıp, kendi takımlarının hakkının yendiğine inanmaları, hakemin toplumdaki saygınlığının azalmasına neden olmaktadır'' diye görüş belirtti. 
     
     



</TEXT>
</DOC>
