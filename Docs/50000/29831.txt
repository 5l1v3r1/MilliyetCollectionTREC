<DOC>
<DOCNO> 29831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sontur18.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "1-2 haftaya kadar yeni partimizi kuracağız" 
</HEADLINE>
<TEXT>

     Kapatılan FP'nin Genel Başkanı Recai Kutan, 1-2 haftaya kadar yeni partilerini kuracaklarını belirterek, ''Çelik, dövüldükçe sağlamlaşır, biz de dövüldükçe güçleniyoruz'' dedi. 
     Eskişehir'in Karapazar köyü yakınlarında düzenlenen pikniğe milletvekilleriyle birlikte katılan Kutan, burada yaptığı konuşmada, ''Şu anda karşınızda Malatya bağımsız milletvekili olarak bulunuyorum.Ancak nereye gittiysem FP'nin Genel Başkanı olarak görülüyorum'' diye konuştu. 
     FP'nin, Türk siyasi hayatında mevcut olan partilerden farklı olduğunu anlatan Kutan, bu nedenle yadırgandıklarını kaydetti. Kutan, şunları söyledi 
     'Bu ülkede birileri, Bizim keyfimize göre demokrasi, laiklik, hukuk devleti tatbikatı olsun diyor. Biz de Bütün bunlar evrensel olsun diyoruz. FP'liler diyor ki, bu ülkede en üstün olan millet iradesidir. Devlet, millet tarafından kendisine hizmet etsin diye kuruldu. İki devlet anlayışı var, birincisi baskı kuran ''gardiyan devlet'', bir de hizmet eden ''garson devlet'', biz garson devleti benimsedik.'' 
     Anayasa Mahkemesi kararından önce, ''Kapatırlarsa kapatsınlar umurumuzda değil'' dediğini anımsatan Kutan, şöyle devam etti 
     ''Milletle bütünleşmiş bu kadroları milletin vicdanında kapatmak mümkün değil. Kapatma davasından sonra 2-3 kat daha güçlendik. Bu ülkede bir oyun oynanıyor, birileri çıkıp, İrtica var, laiklik elden gidiyor diyor, sonra da hazine hortumlanıyor. Hortumlama sözü, 55, 56, 57. hükümetler zamanında ortaya çıktı. Türkiye'de bir vurgun düzeni var. Milletin düşüncesine, inançlarına özgürlük tanınmak istenmiyor'' diye konuştu. 
     Bir ekonomik krizin Türkiye'ye kasıp kavurduğuna işaret eden Kutan, Devlet Bakanı Kemal Derviş'in, Türkiye'yi ve Türk insanını tanımadığını öne sürdü. Kutan, Derviş'in millet için değil, batan bankaları kurtarmak için çalıştığını iddia etti. 
     Ankara'da oturmayacaklarını ve il il Türkiye'yi dolaşacaklarını kaydeden Kutan, kendilerinden başka halkın önüne çıkacak siyasetçi bulunmadığını öne sürdü. Kutan, şöyle konuştu 
     ''1-2 haftaya kadar yeni partimizi kuracağız. Büyük davalar için bedel ödenecektir, çile çekilecektir. Tünelin ucu göründü, aydınlık günler çok yakında. Üç partinin ortaya koyduğu zulüm halkın gözünü açtı. Biz, milletin desteğiyle tek başımıza iktidara geliyoruz. FP'nin kapatılmasına yabancılar da dahil herkes karşı çıkıyor. Parlementoda, başkaları istediği için değil, halkın çıkarları için yasa değişiklikleri yapılsın. Parti, mahkeme tarafından kapatıldı, ancak teşkilatlarımız çalışıyor. Biz de çalışıyoruz. Çelik, dövüldükçe sağlamlaşır, biz de dövüldükçe daha güçleniyoruz.'' 
     Kapatılan FP'nin Grup Başkan Vekili Yasin Hatiboğlu da yaptığı konuşmada, bir karar aşamasında olduklarını, bu aşamada isabetli kararlar vermeleri gerektiğini söyledi 






</TEXT>
</DOC>
