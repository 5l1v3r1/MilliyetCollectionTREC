<DOC>
<DOCNO> 19851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sonspo03.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunuslu Baya, Beşiktaş için geliyor 
</HEADLINE>
<TEXT>

     Ligde aldığı kötü sonuçlarla şampiyonluk şansını mucizelere bırakan Beşiktaş, gelecek sezon için transfer atağına kalktı. 
     Siyah-beyazlılar, prensip anlaşmasına vardıkları Almanya’nın Friburg takımında forma giyen orta saha oyuncusu Baya’yı yarın İstanbul’a getiriyor. 
     Menajer Sinan Engin, Baya ile prensip anlaşmasına vardıklarını ve bu futbolcunun yarın öğleden sonra İstanbul’a geleceğini söyledi. Galatasaray ve Glasgow Rangers’in da peşinde olduğu iddia edilen Tunuslu oyuncunun, teknik direktör Daum nedeniyle Beşiktaş’ı tercih ettiği öğrenildi. 
     30 yaşında olan ve Alman Birinci Ligi’nde oynadığı 74 maçta 13 gol kaydeden Baya, 63 kez de Tunus Milli Takım formasını giydi. 
     İstanbulspor’u dünkü maçta 2-0 yenerek haftayı 3 puanla kapatan Beşiktaş, izin yapmadan Gençlerbirliği maçı hazırlıklarına başladı. 
     Fulya Tesisleri’nde teknik direktör Daum yönetiminde gerçekleştirilen idmanda, İstanbulspor karşısında 90 dakika forma giyen futbolcular koşu yapmakla yetinirken, diğerleri ise, kondisyon çalışmasının ardından dar alanda çift kale maç oynadı. 
     Siyah-Beyazlıların, Daum’un verdiği izinle yarını dinlenerek geçirecekleri, Gençlerbirliği maçının hazırlıklarını 8 Mayıs Salı günü yapacakları çift antrenmanla sürdürecekleri bildirildi. 
     







</TEXT>
</DOC>
