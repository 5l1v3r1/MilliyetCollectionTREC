<DOC>
<DOCNO> 47790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/guncel/agun.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Durmuş'tan halka muhteşem tavsiye 
</HEADLINE>
<TEXT>
Zarfı yakın gitsin 
Paniğin gereksiz olduğunu vurgulayan Durmuş, "Her tebeşir tozuna tetkik yaptıracak paramız yok. Siz en iyisi zarfı yakın, olsun bitsin" dedi 
     ANKARA Milliyet 

     Şarbon vakaları yüzünden paniğe kapılmanın terör örgütlerinin ekmeğine yağ süreceğini söyleyen Sağlık Bakanı Osman Durmuş, "Size gelen şüpheli zarfın içinde her ne varsa özel kuryeyle taşıtıp her yere bulaştıracağınıza imha edin. Bu yalanla doldurulmuş bir bombadır, yakın gitsin. Komşunuza dahi bahsetmeyin, olay biter" öğüdünü verdi. 
     
     'Tetkikler çok masraflı' 
     Polise de "Şüpheli paketlerde patlayıcı, yanıcı madde olacağını varsayarak, bunu ateşe atıp yok etmek meseleyi çözer" önerisinde bulunan Durmuş, şüpheli her zarfın etüt edilmesinin, sonuç alınmazsa başka tetkiklerin yapılmasının milyonlarca lira tuttuğuna işaret ederek, "Her bir tebeşir tozu için bu ülkenin ödeyecek parası var mı ki " dedi. Kötü niyetli kişilerin halkın haber alma hürriyetini en-gellemeye çalıştığını kaydeden Durmuş, sözlerini şu soruyla noktaladı "Şimdi biz panikle posta havalelerini kaldırsak, ülkenin ekono-mik kaybını hayal edebiliyor musunuz " 
     
     Şarbon değil, un 
     Bu arada, Turizm Bakanlığı’na çarşamba günü ulaşan ve paniğe neden olan Irak’tan gönderilen zarftaki beyaz tozun şarbon bakterisi değil, "un" olduğu anlaşıldı. Öte yanda şarbon tehdidine karşı alarma geçtiklerini belirten Ankara Emniyet Müdürü Hasan Yücesan, konuyla ilgili olayların 435 73 36 nolu telefonu olan kriz merkezine bildirilmesini istedi. 
     
Benim postacım asla toz yutmaz      Hanzade ÜNUZ İZMİR DHA 

     Şarbon paniğiyle ilgili bir ilginç yorum da PTT İzmir Başmüdürü Mehmet Emin Bayraktarlar'dan geldi. Yaptığı basın toplantısında "Benim postacım toz yutmaz" mesajı veren Bayraktarlar, PTT'ye şarbonlu mektupların neden giremeyeceğini şöyle açıkladı 
     "Benim postacım mektup ya da paket kabulünde zekice 'Bunun içinde ne var' diye sorar. Karşısındakinin yüzündeki değişikliği anlar. Yüzünde bir kızarma olursa hemen şüphelenir. Zaten Posta Kanunu'na göre posta memuru şüpheli, yasaklı gönderileri kabul etmez." 
     
     'Elleyince anlaşılır ' 
     Bayraktarlar, posta memurlarının içinde şarbon mikrobu bulunan bir zarfı elle kontrol ederek tespit edebileceklerini belirterek, "Memurum, bilmediği bir kişiden gelen mektubu inceler. Dağıtıcım çok uyanıktır, mektup sahibinin akrabasını, sülalesini tanır. Vatandaşa bizim aracılığımızla şarbon mikrobu gitmez" dedi. 
     
Konsolosluğumuza şarbonlu mektup      Şarbonlu mektup tehdidi bütün Avrupa’yı sarsarken, Stuttgart Türk Başkonsolosluğu’na gelen bir mektup paniğe yol açtı. Konsolosluğa gelen mektuplardan birinin içinde toz halinde şüpheli bir madde çıkması üzerine durumun sağlık merkezine bildirildiği kaydedildi. Mektubun laboratuvar sonuçları hakkında henüz bir açıklama yapılmazken, Berlin’deki Türk Büyükelçiliği, Almanya’daki bütün Türk konsolosluklarını gelen mektuplar konusunda dikkatli olunması için uyardı. 
     



 GÜNCEL 























</TEXT>
</DOC>
