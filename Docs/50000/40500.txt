<DOC>
<DOCNO> 40500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur23.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci örgütlerinden "Garih haberlerine" tepki... 
</HEADLINE>
<TEXT>

     Gazeteci örgütleri, işadamı Üzeyir Garih'in öldürülmesiyle ilgili yapılan haberlerin ''sorumlu gazetecilik anlayışından uzak'' olduğunu, ''Polisten sızan bilgi kırıntılarının hiçbir araştırma yapılmadan gerçekmiş gibi aktarılmasının, bir genç kızın reyting uğruna kaçırılmasının, asla gazetecilik sayılamayacağını'' bildirdi. 
     Avrupa Gazeteciler Birliği Türkiye Temsilciliği, Çağdaş Gazeteciler Derneği, Diplomasi Muhabirleri Derneği, Ekonomi Muhabirleri Derneği, Foto Muhabirleri Derneği, Parlamento Muhabirleri Derneği, Profesyonel Haber Kameramanları Derneği, Türkiye Gazeteciler Cemiyeti ile Türkiye Gazeteciler Sendikası, Üzeyir Garih'in öldürülmesinin ardından bazı basın-yayın kuruluşlarında yer alan haberlerle ilgili olarak ortak bir açıklama yaptı. 
     Küçük çocukların ''deli'', ''tinerci'', ''katil'' ilan edildiği, genç kızların ''fahişe'' olarak lanse edildiği vurgulanan açıklamada, şunlar kaydedildi 
     'Polisten sızan bilgi kırıntılarının hiçbir araştırma yapılmadan gerçekmiş gibi aktarılması, bir genç kızın reyting uğruna kaçırılması, asla gazetecilik sayılamaz. Bütün çağdaş ülkelerde olduğu gibi, Türkiye'de de polis kamuoyuna doğru dürüst bilgi aktarmalıdır. Asılsız haberlerin medyaya sızması kabul edilemez. Ancak, yapılanların sorumluluğ undan, polisi işaret ederek kurtulmak da mümkün değildir. 
     Son birkaç gündür mesleğimiz adına yapılanların, yaptıklarımızın medyanın dibe vurmuş güvenilirlik ve saygınlığının bütünüyle sıfırlanmasını istemiyorsak, mutlaka kendimize gelmek zorundayız. Günlük tiraj ve reyting kaygılarının, bir süre sonra, Türkiye'yi gazete satılmayan, televizyon izlenmeyen, medyanın aktardıklarına asla güvenilmeyen bir ülke haline getirdiğini ne zaman anlayacağız '' 
     Garih cinayetinin temel insan hakları ve evrensel hukuk kurallarının dışında ele alındığına işaret edilen açıklamada, ulaşılan bilgilerin doğruluğunun da tiraj ve reyting uğruna araştırılmadan yansıtıldığı belirtildi. 
     Açıklamada, bütün medya kuruluşları ve gazeteciler sorumlu davranmaya çağrılarak, şöyle denildi ''Hergün yeni katiller imal etmenin, araştırıp doğrulamadan bilgi kırıntıları üzerine atlamanın, ilkel bir itiş-kakış içinde sorgulanmış kişileri kaçırmanın gazetecilikle uzaktan yakından ilgisi yoktur. Çirkin kovalamaca-kaçırma eylemleri bizi sanık ya da tanıklardan birinin hamile olabileceği gibi bomba haberlere ulaştırsa da patlattığımız bombalar sonunda gazetecilik mesleğini öldürüyor.'' 







</TEXT>
</DOC>
