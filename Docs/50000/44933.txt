<DOC>
<DOCNO> 44933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur14.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Garih cinayeti mağduru Fuat'ın babası dertli 
</HEADLINE>
<TEXT>

     İşadamı Üzeyir Garih'in öldürülmesinin ardından gözlem altına alındıktan sonra savcılık tarafından serbest bırakılan 13 yaşındaki Fuat N.'nin babası Hasan N., çalıştığı işyerinin kapanması sonucu işsiz kaldığını belirterek, ''İş için başvurduğumda, katil gözüyle bakıp iş vermiyorlar'' dedi. 
     Hasan N., olayın mağduru oldukları anlaşılınca çok sayıda kişi ve kurumun kendilerine yardım sözü verdiğini anlattı. 
     İshak Alaton'un talimatıyla bir bankada açtırdığı hesaba 35 milyon lira para yatırıldığını ve bunun her ay verileceğinin taahhüt edildiğini, ayrıca Devlet Bakanlığı'ndan bir yetkilinin sadece oğlu Fuat N.'nin Eyüp Merkez İlköğretim Okulu'na kaydının yaptırılmasında yardımcı olduğunu belirten Hasan N., bunun dışında yardım alamadıklarını söyledi. 
     olayın ardından 15 yaşındaki büyük oğlu Bayram N.'nin çalıştığı marangozhaneden çıkarıldığını ifade eden Hasan N., şöyle dedi 
     ''Benim çalıştığım Topçular'daki plastik atölyesi de kapandı, işsiz kaldım. İş için başvurduğumda, katil gözüyle bakıp iş vermiyorlar. 
     Oğlum Fuat N.'nin yarım kalan eğitimi, ilköğretim okulu 5. 
     sınıftan devam ediyor. Fakat eğitim parasını karşılayacak durumum yok. 
     Ev sahibi de kirayı 50 milyon liradan 75 milyon liraya yükseltti. 
     Zaten şu an hiçbir gelirimiz yok.'' Hasan N., Eyüp'teki komşularının da olaydan sonra kendilerine karşı tavırlarının değiştiğini, evimize uğrayan kalmadığını öne sürdü. 
     Hasan N., oğlu Fuat'ın usulsüz şekilde gözlem altına alınıp katil zanlısı ilan edildiğini savunarak, İçişleri Bakanlığı başta olmak üzere bazı kurum ve kuruluşlar hakkında tazminat davası açmayı düşündüğünü sözlerine ekledi. 
     






</TEXT>
</DOC>
