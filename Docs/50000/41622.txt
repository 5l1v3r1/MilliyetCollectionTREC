<DOC>
<DOCNO> 41622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/sontur07.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti ve Saadet Partisi 11 Kasım'da sandıkta kapışacak 
</HEADLINE>
<TEXT>

     Adalet ve Kalkınma Partisi ile Saadet Partisi, 11 Kasım'da ilk kez bir seçime katılacaklar. 
     Yüksek Seçim Kurulu'nun YSK , Tokat'ın Merkez ilçesine bağlı Yağmurlu beldesinde 11 Kasım Pazar günü yapılacak belediye meclis üyeliği seçimine katılacak partileri belirleyen kararı, Resmi Gazete'nin bugünkü sayısında yayımlandı. 
     Kararda, Tokat Merkez İlçe Seçim Kurulu Başkanlığı'nın, Yağmurlu Beldesi Belediye Meclisi'ni feshettiği anımsatıldı. Konuyu görüşen YSK, seçime katılacak siyasi partileri belirledi. 
     Buna göre, seçim günü olan 11 Kasım 2001 tarihinden 6 ay öncesi olan 11 Mayıs 2001'de gerekli teşkilatlanma kriterlerini yerine getirdikleri için Anavatan Partisi, Aydınlık Türkiye Partisi, Büyük Birlik Partisi, Cumhuriyet Halk Partisi, Demokrasi ve Barış Partisi, Demokrat Parti, Demokrat Türkiye Partisi, Demokratik Halk Partisi, Demokratik Sol Parti, Doğru Yol Partisi, Emeğin Partisi, Halkın Demokrasi Partisi, İşçi Partisi, Liberal Demokrat Parti, Milliyetçi Hareket Partisi, Özgürlük ve Dayanışma Partisi ile Sosyalist İktidar Partisi seçime katılabilecekler. 
     Adalet ve Kalkınma Partisi ile Saadet Partisi ise TBMM'de grupları olduğu için bu seçime girebilecekler. Yeni kurulan bu iki parti, ilk kez bir seçime katılmış olacaklar. 
     
     
     






</TEXT>
</DOC>
