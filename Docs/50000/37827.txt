<DOC>
<DOCNO> 37827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/son/sontur23.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Mirzaoğlu "Son krizin sorumlusu da biz değiliz" 
</HEADLINE>
<TEXT>

     Devlet Bakanı Ramazan Mirzaoğlu, Türkiye'nin yaşadığı krizlerin temelinde geçmişte ülkenin iyi yönetilmemesinin bulunduğunu belirterek, ''Siyaset ve ekonomi artık birbirinden ayrılıyor. Bu krizler bir daha yaşanmamak üzere geride kaldı'' dedi. 
     Bakan Mirzaoğlu, İçel'in Gülnar İlçesi'nde, köylülerle görüştü, sorunlarını dinledi ve yaşanan sıkıntıların çözümü için destek olunmasını istedi. 
     'Bizler devlete vergi, asker veren, kanun ve nizama bağlı, kötü huyu olmayan insanlarız. Daima da bu özelliklerimizle hatırlanacağız'' diyen Bakan Mirzaoğlu, şöyle devam etti ''Türkiye büyük krizler yaşadı. Son yaşanan krizin sorumlusu da biz değiliz. Bizden kaynaklanan problemler yok. Son 30 yıl Türkiye iyi idare edilmedi. Mali sistem, bankacılık sistemi bozuldu. İyi yönetilmediğinden dolayı da bu krizler yaşandı. Siyaset ile ekonomi birbirinden ayrılıyor. Bu krizler bir daha yaşanmamak üzere geride kaldı. Bankalarla ilgili konular çözüldükten sonra bir daha sorun yaşanacağını sanmıyorum. Çadırdan koca bir imparatorluk kurdu atalarımız. Yeniden niçin atalarımız gibi devletimizi yükseltmeyelim, yüceltmeyelim Bundan sonra önümüze böyle sorunlar çıkmayacak. Bu güzel günlerimizde başka konular konuşulacak.'' 
     Bakan Mirzaoğlu, bu arada eşi Lütfiye Mirzaoğlu'nun köyü Yassıbağ'ı da ziyaret etti, vatandaşlara içme suyu ve elektrik sorunlarını en kısa sürede çözümleneceği vaadinde bulundu. Söğüt yaylasında düzenlenen, MHP İl Genel Meclisi üyesi Kasım Yaşar Bahar'ın oğlu Mehmet Ulaş Bahar'ın 7 sünnet törenine katılan Bakan Mirzaoğlu, kirvelik yaptı. Bakan Mirzaoğlu ve beraberindekiler, bu sırada zaman zaman doluya dönüşen aşırı yağışın etkisini kaybetmesini, burada kurulu bir çadırda beklediler. Gülnar'daki programını tamamlayan Bakan Mirzaoğlu, daha sonra karayolu ile Ankara'ya hareket etti. Bakan Mirzaoğlu'nun gezi ve incelemelerine eşi Lütfiye Mirzaoğlu ile İçel Vali Vekili Ruhi Paker, Gülnar Kaymakam vekili Feridun Özdemir ve Belediye Başkanı Mustafa Eyicioğlu da katıldı. 







</TEXT>
</DOC>
