<DOC>
<DOCNO> 10115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/sontur12.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu'nun değişik kentlerinde de 337 acemi kasap hastanelik 
</HEADLINE>
<TEXT>

     Yurdun çeşitli yerlerinde, kurban kesmek isterken kendisini yaralayan 337 kişi hastaneye kaldırıldı. 
     Kayseri'de, sabahın ilk saatlerinde kızgın hayvanlarla baş etmekte zorlanan ya da dikkatsizlik sonucu kullandıkları bıçakla vücutlarını yaralayan 50 kadar acemi kasap, Kayseri Devlet, SSK ve Erciyes Üniversitesi Tıp Fakültesi hastaneleri ile özel hastanelerde tedavi altına alındı. 
     En fazla yoğunluğun yaşandığı Devlet Hastanesi'nde birçok yaralı, özellikle ellerinden aldıkları bıçak yaralarını diktirmek için sıra beklemek zorunda kaldılar. Hastane yetkilileri, kurban kazası sonucu kendilerine başvuran hastaların onda birlik bölümünü boğa darbesi nedeniyle yaralanmaların oluşturduğunu bildirdiler. 
     Konya Numune Hastanesi Acil Servisi'ne, saat 08.00 ile 11.30 arasında toplam 26 kişi kesik şikayetiyle başvurdu. Bu ''amatör kasaplardan'' bazılarının kurbanlık hayvanları keserken kendi ellerini ve kollarını, bazılarının da bıçak bilerken kazayla parmaklarını kestikleri bildirildi. 
     Kocaeli'nde dikkatsizlik ve acemilik yüzünden el ve ayaklarından bıçak darbeleriyle yaralanan yaklaşık 80 kişi SSK İzmit, SSK Kocaeli, Tıp Fakültesi ve İzmit Devlet Hastanesi'ne geldi. Bu kişiler, tedavilerinin ardından taburcu edildiler. 
     Sivas'ta, kurban kesimleri sürerken, 40 kişi Numune, 13 kişi SSK ve 7 kişi de Cumhuriyet Üniversitesi Araştırma Hastanesi'ne, tedavi için geldi. 
     Gaziantep'te 17, Kahramanmaraş'ta 21, Adıyaman'da 15, Kilis'te 9 olmak üzere toplam 62 kişi, acemilikleri nedeniyle parmaklarını ve ellerini keserek, hastanelere başvurdular. 
     



</TEXT>
</DOC>
