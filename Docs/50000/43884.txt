<DOC>
<DOCNO> 43884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/spor/yguven.html </URL>
<DATE> 2001/09/26/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Taktik ve tiktak 
</HEADLINE>
<TEXT>

     Saat 21.00 
     Bu maçı "oynayacağız" başka yolu yok. 
     ABD’den ümitliydim en çok... 
     Araştırdım, İncirlik üssü süt liman... 
     "Hortumlarıyla" ünlü İstanbul’da fırtına da yok, çok sevdiğimiz sisli hava da... 
     Bu gece Kadıköy’de elektrikler de kesilmeyecekmiş. Sıkıştık köşeye... 
     Saat 21.45 
     Neyse ki, tribünleri yarılayan "cefakar" ötesi Fenerbahçe seyircisi bizi de havaya soktu. Hem bu bir Şampiyonlar Ligi maçı... Takıma da hocaya da şans tanımalı... Baksanıza, Oktay’sız, Yusuf’suz, Ümit’siz yeni bir takım sahada... 
     "Başlatmayın, kondisyonunuzdan, motivasyonunuzdan, taktiğinizden. Fener ışığı titretmek üzere. Bırakın nefes alsın." 
     Evet, ben de maça böyle bakmalıyım. 
     Saat 22.10 
     Lyon sanki tahsilata gelmiş İstanbul’a... Delmotte, soldan Abdullah’ın niyet edip yapamadığını yapıyor. Fenerbahçe’nin çalışan ender adamlarından Revivo, Lyon ceza alanında Filistin’deki bir Musevi kadar yalnız kalıyor. 
     Mustafa hoca ise adam adama markaja devam ediyor. 
     Rakip Fransızların bir atasözü var "Bir yanlışı haklı çıkarmaya çalışmak onu iki kat yanlış yapar"... Belli ki bunu bilmiyor. 
     Saat 23.00 
     Rapajiç biraz temiz hava alıp, çıktıktan sonra ikinci yarıya Andersson sürprizi ile başlayan Fenerbahçe’de değişen bir şey yok. Ama Lyonlu futbolcular zimmetledikleri topla iadeli taahhütlü paslara devam ediyorlar. Biri Fransız takımının gollerini yüzde seksen son çeyrekte attığını Mustafa hocaya hatırlatmalı. 
     Saat 25 Eylül’ün ilk dakikaları... 
     Biraz önce Lyon, Fenerbahçe’nin Şampiyonlar Ligi’ndeki ümitleri karartan golü de attı. En iyisini maça gelmeyen tribünlerin yarısı yaptı. 
     Bu maçı oynadık başka çaremiz yoktu. 
     



 SPOR 




























</TEXT>
</DOC>
