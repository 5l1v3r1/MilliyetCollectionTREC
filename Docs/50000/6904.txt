<DOC>
<DOCNO> 6904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/son/sontur12.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Türkiye büyük ülkedir" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, hükümet olarak kapsamlı bir istikrar programını uygulamaya koyduklarını belirterek, ''Programın hedeflerine tümüyle ulaşması, Türkiye'ye potansiyelini çok daha iyi kullanma imkanı verecektir'' dedi. 
     Yılmaz, Lütfi Kırdar Uluslararası Kongre ve Sergi Sarayı'nda gerçekleştirilen ''IT Day-İsveç Bilişim Teknoloji Günü Konferansı''nın açılışında yaptığı konuşmada, Türkiye'nin coğrafi konumu, demografik yapısı, tarihsel birikimi ve diğer özellikleri ile dünyanın en önemli devletlerinden biri olduğunu vurgulayarak, ''Demokrasisine ve ekonomisine ilişkin yapısal sorunlarına rağmen büyük bir ülkedir'' diye konuştu. 
     Türkiye'nin henüz Avrupa Birliği ortalamasına ulaşmamış olmasına rağmen bilgi toplumunun alt yapısını oluşturan enformasyon teknolojileri alanında kaydettiği gelişmenin dikkat çekici olduğuna işaret eden Yılmaz, şunları söyledi 
     ''Bu gelişme, uzun vadede Türkiye'nin AB'ye entegre olması sürecinde kilit bir rol üstlenecektir. Esasen nüfusu ve coğrafi büyüklüğü itibariyle Türkiye'nin bu bakımdan farklı bir konumda değerlendirilmesi gerekmektedir. Örneğin, halen 15 milyon civarında olan GSM kullanıcı sayısının kısa bir zamanda 25 milyona ulaşması beklenmektedir. Türkiye'de internet kullanıcılarının sayısı bir yılda yüzde 74 gibi önemli bir oranda artmıştır. Bu oran giderek de yükselmektedir.'' 
     




</TEXT>
</DOC>
