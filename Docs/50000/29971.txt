<DOC>
<DOCNO> 29971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sontur08.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzededen cinayet savunması "Deprem psikolojimi bozdu" 
</HEADLINE>
<TEXT>

     Trabzon'un Sürmene ilçesinde 3 ay önce kendisine küfür ettiği gerekçesiyle 3 çocuk babası İbrahim Civelek'i 18 yerinden bıçaklayarak öldüren sanık, mahkemeye çıkarıldı. 
     Trabzon Ağır Ceza Mahkemesi'nde görülen duruşmada, tutuklu sanık Emre Durmuşoğlu 19 , maktülün eşi Emine Civelek ve babası Mustafa Civelek hazır bulundu. 
     Durmuşoğlu, mahkemeye verdiği ifadesinde, İzmit'te oturduğunu ve depremi yaşadığı için psikolojisinin bozulduğunu belirterek şunları söyledi 
     ''Ben 5-6 ay önce Trabzon'a geldim. Civelek'i önceden tanımıyordum. Olaydan 4 gün önce Ortaköy'den ilçeye inecektim. Yolda Civelek beni kamyonuna aldı. İnerken para teklif ettim almadı. 4 gün sonra da 28 Nisan günü, ev için çarşıdan bıçak almıştım. Büfenin önünde İbrahim Civelek'le karşılaştım. Bana küfür etti. Gözlerim karardı, belden aşağısına bıçakla saldırdım. Gerisini hatırlamıyorum.'' 
     Hakimin sorularına çelişkili cevaplar veren Durmuşoğlu, Trabzon Numune Hastanesi'nde bir süre psikolojik tedavi gördüğünü kaydederek, ''Benim psikolojim bozuk, deprem yaşadım. Bu yüzden olayları net hatırlayamıyorum. Olayı panlamadım. Anneme küfredince gözüm karardı, ne yaptığımı hatırlamıyorum'' diye konuştu. 
     İşlediği cinayete depreme dayandıran sanığa sinirlenen hakim, ''Deprem geçirdiysen, geçirdiğin yeri bu adam sallamadı'' diyerek doğruları anlatmasını istedi. İbrahim Civelek'in avukatı Nizam Harut, olayın planlanarak yapıldığını iddia edererek ''Bizce olayda, canavarca his sevkiyle öldürme vardır'' dedi. Müşteki taraf, ayrıca tazminat talebinde de bulundu. Duruşma sonunda mahkeme, sanığın tutukluluk halinin devamına karar verirken, sanığın cezai ehliyetinin bulunup bulunmadığının, Adli Tıp Kurumu'ndan bir uzman tarafından rapor edilmesi ve her iki tarafın mali ve sosyal durumunun incelenmesi için duruşmayı ileri bir tarihe erteledi. 







</TEXT>
</DOC>
