<DOC>
<DOCNO> 33590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/yasam/yas03.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyalarımız geleceğin habercisi’ 
</HEADLINE>
<TEXT>

Astrolog Rezzan Kiraz, "uykuda gördüklerimiz, geleceğimize yönelik ipuçları veriyor" diyor... En ilginç rüyaları Akrep, Balık ve Yengeç burcunda olanların gördüğünü söyleyen Kiraz, tezini’ geçmişiyle de destekliyor 
     Rüyanın Sırları Semra Kardeşoğlu 

     Bilim adamları, rüyaların kişinin kendi geleceğine ilişkin bir ipucu veremeyeceğini savunsa da, rüyalardan medet umanların, yaşamlarına rüyalarla yön verenlerin sayısı hiç de az değil. Rüyaların geleceği gösterebildiğini savunanlardan biri de Astrolog Rezzan Kiraz. 
     Annesi Mısır kökenli olan Kiraz, kendini mistisizme yakın buluyor. Uzun yıllar mimar olarak çalışan Kiraz, bu yakınlığın nasıl kurulduğunu ise şu sözlerle anlatıyor "14 yaşımda, 42 yaşında olan babamı trafik kazasında kaybettim. Bu olay beni çok etkiledi. O zaman Beni bu yaşta babasız bırakmaya kim karar verdi’ diye sordum. Bu sorularla birlikte daha çok araştırmaya başladım. Bu inceleme içinde rüyalar da yer aldı. Evet rüyalar geleceği haber verebilir." 
     Astrolog Rezzan Kiraz rüyalarla ilgili sorularımızı ise şöyle yanıtlıyor.... 
     
Dayımı gördüm ve...’      Rüyaları nasıl tanımlıyorsunuz 
     Ben ikiye ayırıyorum rüyaları. İlki, bilinçaltının ortaya çıktığı rüyalar. Diğeri, haberci rüyalar. Şuuraltında konuyla ilgili bir kayıt olmadığı halde kişinin ve dünyanın geleceğine ilişkin bilgiler içerir. Mistisizmde biliyorsunuz gelişimi tamamlamak için rüyalar takip edilir. 
     
     Siz de haber veren rüyalar gördünüz mü 
     Çok sevdiğim bir komşum vardı. Bir gece rüyamda kısa bir süre önce ölen dayımı gördüm. Dayım ölmüş ama öbür taraftan geri gelmiş. Bir valiz hazırlıyor. Geri döneceğini ve yanında birisini götüreceğini söylüyor. Ona gitmemesi ve kimseyi de götürmemesi için yalvarıyorum. Bana engel olma, geciktirme’ diyor. Arkamı dönüyorum ortada ne dayım ne de valiz var. Uyandım, sabah kalkıp işe gittim. Öğle saatlerinde çok sevdiğim komşumun benim rüyayı gördüğüm sırada öldüğünü öğrendim. 
     
Hayatınıza yön verebilir’      Rüyanıza göre yaşamınızda değişiklik yaptığınız oldu mu 
     Evet. Yaşamıma yön veren önemli rüyalardan biri kıyamet gibi ortam, her tarafta kazalar, yangınlar, insanlar panik içinde herkes bir yere koşturuyor. Sahrayıcedit Camii’nin duvarına yaslanmışım. Kucağımda ayakları yanık bir çocuk. Tanrım ne yapacağım ’ dedim. Bir ses Korkma, dua et’ dedi. Korku, bilmemekten gelir. Ben de bilmediğim için korkuyordum. Bu rüyadan sonra metafiziğe yöneldim. Bu bana bir mesajdı, öğrenmem, okumam için. 
     
     Kim haber veriyor peki 
     Önemli olan kaynağın ne olduğu değil. Haberden aldığınız mesaj. Yani deyin ki koruyucunuz, haminiz, kendi zihniniz, ismini ne koyarsanız koyun. 
     
     Nasıl yorumlayacağız rüyamızı 
     Haberci rüyaları herkes görür. Başlangıçta bunu anlayamazsınız, yorumlayamazsınız. Rüya bir sembol sanatıdır. Her kişiye göre bu sembollerin anlamı değişir. Bir de çok genel semboller var. Bunun dışındakilerin hepsi o kişinin o sembole günlük yaşamda verdiği anlamla ilgili. 
     
Rüya defteri tutun’      Bu durumda en iyi yorumu kişi kendisi mi yapar 
     Kesinlikle. Haberci rüyaları doğru yorumlamak için tavsiyem, herkesin bir rüya defteri tutması. Gördüğünüz rüyaları sabah kalkar kalkmaz bir defterin yarım sayfasını boş bırakacak şekilde yazın. Bir süre sonra gördükleriniz gerçekleşirse boş kalan yarım sayfaya not alın. Zaman içinde bu defter sizin sözlüğünüz olur. Rüyalarınızı yorumlayıp, neyi haber verdiğini anlamanızı sağlar. Yoksa yorum kitapları aynı rüyalara farklı yorumlar getirebiliyor. 
     
     Örneğin yılan rüyalarda hep kötülük simgesi olarak görülür. Bu ortak bir sembol mü 
     Hayır. Bana göre yılan olumlu bir sembol. Çünkü yılan tıbbı, şifayı ve sonsuz yaşamı temsil eder. İyiliğin ve sağlığın habercisi. Değişim isteğini haber veren otomobil, sıkıntıların kaybolacağı anlamına gelen uçma ortak simgelere örnek gösterilebilir. En enterasan rüyaları ise Balık, Akrep ve Yengeç burcunda olanlar görür. 
     

</TEXT>
</DOC>
