<DOC>
<DOCNO> 28183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/spor/spo05a.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş itiraf 
</HEADLINE>
<TEXT>

Kulüpler, Ankara’da Bakan Fikret Ünlü ile yaptıkları vergi görüşmesinde, sözleşmelere düşük transfer bedeli yazdıklarını ilk kez resmen beyan ettiler 
     CEMAL ERSEN 

     KULÜPLER Birliği Vakfı, transferden kesilen yüzde 40’lık verginin yüzde 15’e çekilmesi için dün Ankara’da hükümet düzeyinde girişimlerde bulunurken, yıllardır resmi sözleşmelere düşük transfer bedeli yazıldığını itiraf etti. Vakıf Başkanı İlhan Cavcav, F.Bahçe Başkanı Aziz Yıldırım ve diğer yöneticilerin Devlet Bakanı Fikret Ünlü’ye yaptıkları ziyaretin gündemindeki ilk madde 2 yıldır yüzde 40 oranında uygulanan vergi miktarı oldu. 
     VAKIF, büyük sıkıntı içine düşen kulüplerin 2000’den önce olduğu gibi transferde yüzde 15’lik stopaja dönülmesini talep etti. Bakan Ünlü "Kulüplerimizin yanındayız. Ancak bu tip düzenlemeler, Maliye Bakanlığı ve hükümetin desteğini gerektirir. Maliye’nin konuya sıcak bakmadığını biliyorum" yanıtını verdi. Bunun üzerine kulüpler yıllardır resmi sözleşmelere gerçek rakamları yazmadıklarını, bu yolla ayakta durabildiklerini dile getirdiler. 
     KULÜP temsilcileri futbolcuların anlaşılan rakam üzerinden net para istediklerine dikkat çektiler. Yöneticiler vergide yapılacak yüzde 15’lik uygulamanın, transferde gerçek rakamların telaffuz edilmesine neden olacağını, devletin de vergisini bu miktar üzerinden alabileceğini ifade ettiler. Böylece resmi sözleşmelere yazılan rakamlar ile beyan edilen miktarların farklı olduğu kulüpler tarafından ilk kez itiraf edilmiş oldu. 
     



 SPOR 
























</TEXT>
</DOC>
