<DOC>
<DOCNO> 37455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sonspo18.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Perez "Galatasaray benim gördüğüm en büyük camia" 
</HEADLINE>
<TEXT>

     Galatasaray'ın yeni transferi Sebastien Perez, Galatasaray için övgü dolu sözler sarfederek, ''Burası benim gördüğüm en büyük camia'' dedi. 
     Galatasaray'ın milli oyuncusu Ümit Davala, ''www.umitdavala.com'' isimli sitesinde, yeni transfer Perez ile yaptığı röportaja yer verdi. 
     Perez'in daha ilk geldiği günden itibaren sempatik tavır ve hareketleriyle takımdakilerin sevgilisi olduğunu belirten Ümit'in, O.Marsilya-Galatasaray kulüplerinin karşılaştırmasını istediği Fransız futbolcu, takım arkadaşının samimi biçimde elini sıkarak, şöyle konuştu 
     ''İşte. Bir tek bu samimi haraket için bile yılların geçmesi gerek. Marsilya'da olsa sana bu şekilde, bu kadar çabuk kaynaşamazdım. Oysa burada herkesi kardeşim gibi görüyor ve istediğim gibi davranıyorum. Daha ilk geldiğim günden itibaren çok iyi ilişkiler kurdum. Herkes adeta bana yardımcı olmak ve takıma beni kaynaştırmak için seferber oldu. O kadar yardımsever davrandınız ki neticede böylesi bir ilgi ve arkadaşlığı dünyanın başka hiçbir takımında bulamayacağımı düşünmeye başladım.'' 
     Galatasaray hakkında bugüne dek hep iyi şeyler duyduğunu da belirten Perez, ''Zaten UEFA Kupası kazanmış bir takımın kötü olması beklenemez. Ama özellikle buraya geldikten sonra ne denli büyük bir kulübe geldiğimi ve nasıl bir şans yakaladığımı anladım. Burası benim gördüğüm en büyük camia'' diye konuştu. 
     
     'İstanbul muhteşem' 
     En çok Türkiye'nin kendisini şaşıttığını da ifade eden Perez, şöyle devam etti 
     ''Buraya gelmeden önce Türkiye hakkında çok az şey biliyor ve buranın daha çok Arap kültürüne yakın olduğunu sanıyordum. Oysa ki burası Avrupa'nın en medeni ülkelerinden biri. Hele İstanbul muhteşem. Sanırım dünyanın en iyi metropolü. Buranın ben de vazgeçilmez bir alışkanlık yapmasından korkuyorum. Şaka bir yana, eğer bu karmaşık trafiği saymazsak, burası cennetten bir köşe. Eşim ve kızımın gelmesiyle birlikte burada yaşadığım mutluluk tarifi imkansız bir hale geldi.'' 
     Perez, İstanbul'da şimdilik hiç kötü birşeyle karşılaşmadığını da vurgulayarak, ancak basında takımla ilgili çıkan haberleri aklının almadığını, böylesi bir takımın henüz lig bile başlamadan yerden yere vurulmasının kendisine tuhaf geldiğini sözlerine ekledi. 






</TEXT>
</DOC>
