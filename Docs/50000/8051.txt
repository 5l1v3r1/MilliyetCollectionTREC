<DOC>
<DOCNO> 8051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/sontur07.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel "5 aydır zulüm içinde, karanlık içinde bekliyoruz" 
</HEADLINE>
<TEXT>

     Egebank'ın eski sahibi Yahya Murat Demirel, İstanbul 4. Ağır Ceza Mahkemesi'nde ''Olguntürk Diş Ticaret ve Pazarlama Şirketi'ne usulsüz olarak 3 milyon dolar kredi kullandırarak dolandırıcılık suçunu işlediği'' gerekçesiyle hakkında açılan dava nedeniyle talimatla ifade verdi. 
     Demirel, sabah saatlerinde yoğun güvenlik önlemleri altında, Ankara Adliye Sarayı'na getirilerek, 8. Ağır Ceza Mahkemesi'ne çıkarıldı. 
     Demirel, duruşma salonunda mahkeme heyetini beklerken, gazetecilerin sorularını yanıtladı. 
     Yahya Murat Demirel, ''Amcanız siyasete dönecekmiş'' hatırlatması üzerine, ''O benim işim değil'' dedi. 
     'Sağlığınız nasıl '' sorusuna da Demirel, ''Tutuklandığımdan beri daha iyi değilim. Allah'a şükür, Allah'a dua ediyoruz. Akıl ve fizik sağlığımızı kaybetmememiz için çalışıyoruz'' yanıtını verdi. 
     Egebank'ın eski sahibi Demirel, bankanın mudilerine ödemesi gereken paralar ile ilgili olarak bir ödeme planı hazırladıklarını belirterek, bu ödeme planını önümüzdeki cuma ya da pazartesi günü açıklayacaklarını söyledi. Demirel, hiç bir usul ya da esas hatası yapmadıklarını ve dolandırıcılık suçunu işlemelerinin söz konusu olmadığını iddia ederek, ''Bankaya bir gecede el konulmasından sonra kaynaklanan bazı sıkıntılar var. Bu sıkıntıları aşarak, mudilerimizi zor durumda bırakmayacağız, taahhütlerimizi yerine getireceğiz'' diye konuştu. 500'e yakın kişiye ödeme yapacaklarını ifade eden Demirel, ödemeyi nasıl yapacaklarını basın aracılığıyla duyuracaklarını kaydetti. 
     Demirel, şöyle konuştu 
     ''Cezaevinde 150. gündeyim. 150 gündür Ankara'da unutulduk. Ne ile suçlandığımı bile bilmiyorum. Bizden sonra, diğer bankalarla ile ilgili soruşturmalarda gözaltında alınanlar hakkında açılan davaların ilk duruşmaları önümüzdeki günlerde yapılacak. Ancak henüz bizim hakkımızda dava açılmış değil. 
     Adaletin karşısında bugüne kadar savunmamız bile alınmadan tek taraflı olarak komplo ile karşı karşıya bırakıldık. Medya önünde yargılandık. 5 aydır, zulüm içinde, karanlık içinde neyi beklediğimizi bile bilmeden bekliyoruz. 
     Geçen hafta sizlere 'baltalarımı biledim, savaşa hazırım' dedim. Bunun manası artık adalet, hukuk işlemeye başlıyor. Yüce Türk milleti önünde bize atfedilen suçlarla ilgili savunmamı yapacağım. Kimseyi itham etmek istemiyorum. Ama savunmamı yaparken bir çok gerçek ortaya çıkacak.'' 
     Demirel, ''Size kim, neden komplo kurdu '' sorusuna da ''Araştırın. Siz benden daha iyi imkanlara sahipsiniz'' yanıtını verdi. 
     Yahya Murat Demirel, daha sonra sanıkların duruşma salonuna getirildiği tünele götürüldü ve mahkeme heyetinin yerini almasından sonra tekrar salona alındı. 
     Ankara 8. Ağır Ceza Mahkemesi Başkanı Hikmet Uyar, sanık Demirel'e hakkında İstanbul 4. Ağır Ceza Mahkemesi'nde dava açıldığını hatırlatarak, savunmasını sordu. 
     Demirel, dava konusu ile ilgili olarak daha önce Şişli Savcılığı'nda ifade verdiğini ve bir alakasının bulunmadığını öne sürerek, suç işlemediğini savundu. Demirel'in avukatı Şenol Özel de ayrıntılı savunmalarını hazırlayacaklarını ve mahkemeye sunacaklarını bildirdi. Demirel'in 4 kişi ile birlikte İstanbul 4. Ağır Ceza Mahkemesi'nde yargılandığı davanın iddianamesinde, ''Olguntürk Diş Ticaret ve Pazarlama Şirketi'ne usulsüz olarak 3 milyon dolar kredi kullandırarak dolandırıcılık suçunu işlediği'' gerekçesiyle 2 yıldan 5 yıla kadar ağır hapis cezasına mahkum edilmesi ve sağladığı haksız menfaatin 2 misli kadar ağır para cezasına çarptırılması isteniyor. 




</TEXT>
</DOC>
