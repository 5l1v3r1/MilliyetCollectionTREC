<DOC>
<DOCNO> 29547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur19.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı müşahade altına alınıyor... 
</HEADLINE>
<TEXT>

     Ankara 2. Ağır Ceza Mahkemesi, ''Hükümetin manevi şahsiyeti, devletin askeri ve emniyet kuvvetlerini tahkir ve tezyif etmek ile Cumhurbaşkanı'na hakaret etmek'' suçlarından yargılandığı davada, eski milletvekili Hasan Mezarcı'nın İstanbul Adli Tıp Kurumu'nda müşahede altına alınmasına karar verdi. 
     Mezarcı'nın avukatının katıldığı bugünkü duruşmayı, oğlu Fatih Mezarcı da izledi. Duruşmada söz alan Hasan Mezarcı'nın avukatı, müvekkili hakkındaki davanın, 4616 sayılı Şartla Salıverilmeye, Dava ve Cezaların Ertelenmesine Dair Kanun ve 4454 sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesine İlişkin Yasa uyarınca ertelenmesini istedi. 
     Mahkeme Başkanı Nuri Yılmaz, cumhuriyet savcısının da talebi doğrultusunda, Mezarcı'nın avukatının davanın ertelenmesi konusundaki talebinin reddine karar verildiğini bildirdi. 
     Başkan Yılmaz, davada sağlıklı bir sonuca ulaşılabilmesi için Mezarcı'nın İstanbul Adli Tıp Kurumu'nda müşahede altına alınmasına, sanığın dosyadaki adresinden alınarak Adli Tıp Kurumu'na sevki için Ankara Cumhuriyet Başsavcılığı'na müzekkere yazılmasına karar vererek, duruşmayı erteledi. 
     







</TEXT>
</DOC>
