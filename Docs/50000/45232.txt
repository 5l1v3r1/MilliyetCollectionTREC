<DOC>
<DOCNO> 45232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/son/sondun15.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un danışmanı "Hedef, terörü destekleyen devletlere ders vermek" 
</HEADLINE>
<TEXT>

     ABD Başkanı George Bush'un savunma danışmanı Richard Perle, ülkesinin, teröre destek veren ülkelere bir ders vermek amacıyla Taliban rejimine yönelik askeri operasyon düzenlemek istediğini söyledi. 
     Le Figaro gazetesinin sorularını yanıtlayan Perle, ''Askeri operasyon, cezalandırmaya yönelik değil, uluslararası terörü tamamen ortadan kaldırmaya yönelik olacak'' dedi. 
     Perle, ABD'nin hedefinin, askeri hedefleri yok etmek değil, gizli ajanları, şebekeleri ile terör politikasına destek veren hükümetleri ortadan kaldırmak olduğunu söyledi. 
     Perle, ABD'nin Afganistan'daki Taliban rejimini ortadan kaldırmayı hedeflediğini gizlemeyerek, bundan terörü destekleyen diğer hükümetlerin de ders alacağını ifade etti. 
     Afganistan'a yapılacak operasyon konusunda ülkesinin BM'den onay almasına gerek olmadığını kaydeden Perle, Irak lideri Saddam Hüseyin'in de uluslararası terörizm ile bağlantısı olduğunu ve Irak yönetiminin devrilmesi gerektiğini söyledi. 
     






</TEXT>
</DOC>
