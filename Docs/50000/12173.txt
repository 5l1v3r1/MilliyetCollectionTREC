<DOC>
<DOCNO> 12173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/siyaset/siy06.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı Yüksel, üç RP'liye idam istedi 
</HEADLINE>
<TEXT>

     ANKARA Milliyet 

     Kapatılan RP'nin eski Genel Başkan Yardımcısı Ahmet Tekdal, eski Ankara Milletvekili Hasan Hüseyin Ceylan ve eski Şanlıurfa Milletvekili İbrahim Halil Çelik hakkında, "Milli Görüş" davası kapsamında, Türk Ceza Kanunu'nun 146 - 1. maddesine göre idam cezası istendi. Ankara 2 No'lu DGM'deki davanın dünkü duruşmasına, sanık avukatları katıldı. Mahkeme Başkanı Hüseyin Eken, savcı Nuh Mete Yüksel'in 11 sayfalık esas hakkındaki mütalaasını mahkemeye sundu. Yüksel'in mütalaasında sanıkların, "Anayasal düzeni yıkmaya teşebbüs" ettikleri söylendi. 
     
Erbakan da suçlandı      Eski Sultanbeyli Belediye Başkanı Ali Nabi Koçak, eski MÜSİAD Genel Başkanı Erol Yarar ve Milli Gençlik Vakfı yöneticilerinin de aralarında bulunduğu 22 sanık hakkında ise aynı suça iştirak ettikleri gerekçesiyle, TCK'nın 146 - 3. maddesi uyarınca 7 yıl 6'şar aydan 22 yıl 6'şar aya kadar hapis cezası istendi. Yüksel, RP'nin eski Genel Sekreteri Oğuzhan Asiltürk, ve Erbakan’ın MGV'nin çeşitli toplantılarındaki konuşmalarını da "ihanetin çarpıcı belgeleri" olarak değerlendirdi. Mahkeme Başkanı savunmalar için duruşmayı erteledi. 
     


 SİYASET 













</TEXT>
</DOC>
