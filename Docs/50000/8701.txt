<DOC>
<DOCNO> 8701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/yazar/pulur.html </URL>
<DATE> 2001/02/24/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Fil Hamdi"den "Komser Şekspir"e... 
</HEADLINE>
<TEXT>

     Argoda "Yine yaptı numarasını " diye bir laf vardır... 
     Mesela, 85. dakika sahada dolaşıp duran bir oyuncu, son beş dakikada öyle bir gol atar ki, seyirci ayağa kalkar, bilenler "Yine yaptı numarasını " derler. 
     Ya da tavlada, adam marsa giderken, öyle bir zar atar ki, marsı keser, onun için de aynı şeyi söylerler "Yine yaptı numarasını " 
     
     SİNAN Çetin'in "Komser Şekspir" filmini seyrettikten sonra, onun için de aynı şeyi söyledik 
     "Yine yapmış numarasını " 
     Hem de iyi yapmış 
     Öyle bir film ki, katıla katıla da gülebilirsiniz, hıçkıra hıçkıra da ağlayabilirsiniz. 
     
     MESELA bir "prens" aranıyor, polisler sokakta kimi yakalasalar "İşte prens " diye yakalayıp, karakola götürüyorlar, karakol prens adaylarıyla dolup taşıyor. 
     Bunu seyrederken aklımıza Aziz Nesin'in "Fil Hamdi" hikayesi geldi. 
     "Fil Hamdi" 1950'li yılların ünlü dolandırıcısı "Sülün Osman"la aynı dönemde ayrı ayrı icrayı zenaat eyliyorlar. Emniyet Genel Müdürlüğü genelge yayımlıyor "Fil Hamdi"nin eşkalini anlatıyor, yakalanmasını istiyor, karakollar "Fil Hamdi" avına çıkıyorlar, yakaladıklarını Ankara'ya gönderiyorlar, sonunda genel müdürlük "Yeteri kadar Fil Hamdi yakalanmıştır " diyerek avlanmayı durduruyor 
     Şimdi o günleri yaşamış "Fil Hamdi"yle kaç kere konuşmuş biri olarak, Aziz Nesin'in bu hikayesini "Komser Şekspir" sokaklarda polislerine "prens" aratırken hatırlamaz mısınız 
     
     SİNAN Çetin, ustalığını, sadece filmi yönetmekte değil, filmde istediği mesajı vermekte de usta... 
     Devleti eleştirmiyor mu 
     Hem de nasıl "Propaganda"da olduğu gibi. 
     Lakin seviyeyi düşürmüyor, eleştirisini sanki karikatür çizerek, mizah yaparak gösteriyor, kimse "insafsız" diyemiyor. 
     
     FİLMİN sonlarına doğru bir alkış sahnesi var ki 
     Bu toplumun aynası 
     Önce tepkisizlik, sonra birer ikişer, ufak, cılız tepki, sonra temposuz, başı bozuk alkışlar, en sonra da coşkulu, tempolu alkışlar... 
     Öyle değil miyiz 
     Önce susarız, sonra bir ikimizin gözü açılır, sonra kararsız, bilinçsiz bir tepki başlar, sonunda öyle bir coşarız ki, Allah korusun 
     
     İNSAN Hakları... 
     Hani Avrupa'dan Türkiye'ye "insan hakları müfettişleri" geliyor ya 
     Geliyorlar da ne oluyor, ne yapıyorlar 
     Ya da başka deyimle, nasıl yutuyorlar 
     Onu "Komser Şekspir"in karakolunda göreceksiniz. 
     Anlatmak mümkün değil 
     
     "DAR Alanda Kısa Paslaşmalar"ı beğenenler "Komser Şekspir"in fantezi olduğunu söyleyebilirler. 
     "Dar Alanda Kısa Paslaşmalar"ın hayata uygulanabilirliği, yaşanabilirliği yanında "Komser Şekspir" bir fantezi... 
     Evet, ama fantezilerin de insan yaşamında bir yeri vardır hele Sinan Çetin'in fantezisi olursa... 
     Hele "Pamuk Prenses ile 7 Cüce", Komser Şekspir'in karakoluna düşerse... 
     
     DÜZELTME Bizim tam hatırlayamadığımız dörtlüğü okurlar hatırladı 
     "Yerden göğe küp dizseler Birbirine bendetseler Alttakini bir çekseler Seyreyle gümbürtüyü" 
     
     





Kriz yönetimi 


Krizin yararı 


O yine sıyırır 


Programın maliye ayağı 


Kadınla erkek eşittir ama biri daha eşittir 


Dikkat Türkiye bıçak sırtında 


Çığ 


Hep değişiyor, aksi yok 


Alman üniversitesi ve şaşkın Ankara 


Yeni kadro yeni umuttur 


Türkiye devre dışında değil 


Herkes paranın peşinde... 


Ekonomik kriz kelle alacak 


"Fil Hamdi"den "Komser Şekspir"e... 


Bir zamanlar Ecevit... 


Şakşak nerede 


Yılmaz'ın gülmesi için kriz gerekmiş 


Biraz döviz, biraz TL sinirleri gevşetir 


Nobel kalmadı, Darwin verelim 


</TEXT>
</DOC>
