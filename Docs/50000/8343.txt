<DOC>
<DOCNO> 8343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun01.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da kanlı etnik çatışmalarda ölü sayısı 100'ü aştı 
</HEADLINE>
<TEXT>

     Endonezya'nın Borneo Adası'nda yerli halk ve göçmenler arasında toprak anlaşmazlığı nedeniyle çıkan kanlı çatışmada ilk belirlemelere göre 100'den fazla kişi öldü. 
     Adanın Orta Kalimantan bölgesindeki Sampit kenti polis sözcüsü Tigei, kentte çıkan olaylarda 20 kadar cesedin kafasının kesildiğini, çatışmaların devam ettiğini ve bazı evlerin ateşe verildiğini söyledi. Yüzlerce kişinin korunmak için hastanelere ve karakollara sığındığı kaydedilirken, bölgeye polis ve asker birliklerinin sevk edildiği bildirildi. 
     Polis, son birkaç gün içinde yaklaşık 80 kişinin gözaltına alındığını, bu kişiler arasında çatışmayı kışkırttığı suçlamasıyla bir hükümet yetkilisinin bulunduğunu, bir diğer yetkilinin ise arandığını kaydetti. 
     Göçmenlerin tahliye edilmesi için bölgeye bir savaş gemisinin gönderildiği de belirtildi. 
     Başkent Cakarta'nın yaklaşık 800 kilometre kuzeydoğusundaki Sampit kentinde yerli halk Dayaklar ile Madura Adası'ndan Orta Kalimantan bölgesine yerleştirilen göçmenler arasındaki çatışma ilk kez 18 Şubat Pazar günü patlak vermişti. 
     Dayaklar ve Maduralı göçmenler arasında toprak anlaşmazlığı nedeniyle son birkaç yıl içinde çıkan çatışmalarda yüzlerce kişi öldürüldü. 




</TEXT>
</DOC>
