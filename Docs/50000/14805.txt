<DOC>
<DOCNO> 14805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sontur06.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Akkaya'lı reklamı RTÜK'e şikayet ettiler 
</HEADLINE>
<TEXT>

     Ünlü manken Deniz Akkaya'nın rol aldığı ve sinemadaki yer göstericinin ''Bayanın on sıra arkası boş bulduğun yere otur'' sözleriyle tanınan cep telefonu reklamı, şikayet konusu oldu. 
     Başbakanlık Kadının Statüsü ve Sorunları Genel Müdürlüğü, söz konusu reklamda ''bir ürünün tanıtımından ziyade kadın bedeninin ön planda tutulduğu ve kadının cinsel kimliğinin bir araç olarak sergilendiği'' gerekçesiyle Radyo ve Televizyon Üst Kurulu'na RTÜK başvurdu. 
     Genel Müdürlüğün şikayet dilekçesinde, günümüzde kitle iletişim araçlarının birey yaşamındaki etkisine dikkat çekilerek, özellikle eğitim düzeyinin yeterli olmadığı toplumlarda bu etkinin çok daha fazla olacağı vurgulandı. Türkiye'de televizyon kanallarından bazılarının, izleyici sayısını artırmak amacıyla ''cinsiyetçi kalıp yargıları'' yansıtan, pekiştiren ve yeniden üreten programlara yayınlarında sık sık yer verdiğine işaret edilen yazıda, şunlar kaydedildi 
     ''Kadınların cinsel obje olarak medyada yer alması, toplumda var olan ayrımcı eğilimleri pekiştirmekte ve kadının birey olarak kimliğini tahrip etmektedir. Bu duruma en son örnek ise bir cep telefonu reklamında yaşanmaktadır. 
     Söz konusu reklamda, bir ürünün tanıtımından ziyade kadın bedeni ön planda tutulmakta ve kadının cinsel kimliği bir araç olarak sergilenmektedir. Kadınlara yalnızca bedenleri aracılığıyla kimlik kazandırılması, kadın-erkek eşitliğinin sağlanması için yoğun bir biçimde sürdürülen kurumsal, gönüllü ve bireysel çalışmalara sekte vurmaktadır.'' 
     Yazıda, Türkiye'nin AB'ye üye olma sürecinin başladığı günümüzde medyanın gücünü, ''olumsuz kadın imajını ortadan kaldırma, cinsiyetçi kalıp yargıları değiştirme, kadın konusunda toplumsal bilinç oluşturma ve kadının statüsünü yükseltme'' yönünde kullanmasının, eşitli kçi bir toplumun oluşturulmasına önemli katkıda bulunacağı vurgulandı. RTÜK'ün, Kadının Statüsü ve Sorunları Genel Müdürlüğü'nün şikayetini önümüzdeki günlerde değerlendireceği bildirildi. 




</TEXT>
</DOC>
