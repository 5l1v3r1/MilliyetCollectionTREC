<DOC>
<DOCNO> 16619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/17/dunya/dun01.html </URL>
<DATE> 2001/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’dan Leopar selamı 
</HEADLINE>
<TEXT>

Türkiye, Trakya’da Yunanistan’a karşı konuşlandırdığı Leopard tanklarını yenilemeyi erteledi 
     UTKU ÇAKIRÖZER Ankara 

     Genelkurmay Başkanlığı’nın ekonomik kriz nedeniyle erteleme kararı aldığı 32 proje arasında Yunanistan’la sıcak çatışma olasılığına karşı Trakya’daki birliklerde konuşlanan Leopar tanklarının yenilenmesi projesinin de yeraldığı öğrenildi. Uzmanlar, Genelkurmay Başkanlığı’nın 7 milyar dolarlık dev tank üretim projesini de ertelemesinin ardından Atina’nın da 250 tank alımına ilişkin ihalesini ertelemesini bekliyor. 
     Eş zamanlı yürütülen Amerikan M - 60 ve Alman Leopar tank modernizasyon projelerinden ikincisinin daha sonraya bırakılması eğiliminin ağır bastığını aktaran Genelkurmay’a yakın bir kaynak şunları söyledi 
     
Tank dengesi      "Yunanistan’ın Almanya’dan yeni Leopar tankları almasından sonra Trakya’da tank dengesi Türkiye aleyhine bozulmuş, bunun üzerine Genelkurmay Trakya’daki birliklerde bulunan Leopar - 1 tanklarının acilen modernize edilmesine karar vermişti. Amerikan tanklarının modernizasyonu projesi de sürüyor. Şimdi iki modernizasyon projesi arasında tercih yapma durumu ortaya çıkınca Yunanistan ile ilişkilerdeki yumuşama da dikkate alınarak kısa vadeli olarak bu projenin ikinci plana bırakılması fikri ağır bastı." 
     Genelkurmay, Suriye, Ermenistan, İran ve Rusya’dan gelebilecek tehditlere karşı konuşlandırdığı Amerikan tanklarının yenilenmesini ise hızlandırdı. 
     


 DÜNYA 










</TEXT>
</DOC>
