<DOC>
<DOCNO> 33848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/dunya/adun.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖLÜM MELEĞİ 
</HEADLINE>
<TEXT>

Fransa’nın ateşli insan hakları savunucusu Sağlık Bakanı Dr. Bernard Kouchner’den itiraf Vietnam ve Lübnan’da çok sayıda hastayı ötanazi yaparak öldürdüm 
     DIŞ HABERLER SERVİSİ 

     Fransa Sağlık Bakanı Dr. Bernard Kouchner, doktorluk yaptığı yıllarda birçok kez ötanazi uygulayarak durumu umutsuz hastaları öldürdüğünü açıkladı. 
     Haftalık Hollanda gazetesi Vrij’e demeç veren Kouchner, "Ötanaziyi birçok kez uyguladım. Çok acı çektiklerinde ve öleceklerini bildiğim durumlarda hastaların ölmelerine yardım ettim. Bunu, Lübnan ve Vietnam savaşlarında yaptım" dedi. "Hastalara hap vererek değil, fazla morfin zerkederek ölmelerine yardımcı oluyordum" diyen "Sınır Tanımayan Doktorlar" örgütünün kurucularından Kouchner, dünyanın birçok yerinde insani amaçlı sağlık hizmetlerine katılmıştı. 
     Kouchner 90’lı yılların sonunda Kosova’da Birleşmiş Milletler Temsilcisi olarak da görev yapmıştı. 
     
     Aslında tıp ahlakına aykırı’ 
     Eskiden ötanazi uyguladığını açıklayan Kouchner, şimdi ise bu konunun "çok hassas" olduğunu belirterek, "Ötanazi, özü itibariyle tıp ahlakına aykırı. Doktorlar, insan yaşamını kurtarmak için varlar, ona son vermek için değil. Ama herhangi biri ölmek istediğini söylüyorsa, toplum bunu da gözardı etmemeli. Tartışmayı zorlaştıran da bu nokta..." diye konuştu. 
     Fransa’da hastaların kendi istekleriyle ölümü seçme hakkı yok. Hollanda, nisanda çıkardığı yasayla ötanaziyi serbest bırakmıştı. Yasa, bu yıl içinde yürürlüğe girecek. Kouchner, ötanaziyi serbest bırakmak için meclise yasa tasarısı sunmaya şimdilik niyeti olmadığını da belirtti. 
     
     Gerçekten sınır tanımamış 
     Fransız Sosyalist Partisi’nin önde gelen simalarından Dr. Bernard Kouchner savaş bölgelerinde görev yapan Sınır Tanımayan Doktorlar örgütünün de kurucuları arasında. Kouchner Kosova’da da BM temsilciliği görevinde bulundu. 
     



 DÜNYA 












</TEXT>
</DOC>
