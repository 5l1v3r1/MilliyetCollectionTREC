<DOC>
<DOCNO> 6178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/ekonomi/eko06.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara risk freni 
</HEADLINE>
<TEXT>

BDDK tarafından hazırlanan yönetmelikte, riskin tanımı içine sadece banka riski değil bağlı bulunan gruba ait şirketlerin riski da dahil edildi 
     EKONOMİ SERVİSİ 

     IMF'ye verilen ek niyet mektubunda ocak ayı sonunda çıkarılması gerekenler listesinde bulunan bankalarda risklerin belirlenmesine ve değerlendirmesine ilişkin yönetmelik çıkarıldı. Bankacılık Düzenleme ve Denetleme Kurulu'nun BDDK hazırladığı yönetmelikle bankaların risklerine bağlı bulundukları gruba ait riskler de dahil edilerek değerlendirilecek. 
     Bankaların iç denetim ve risk yönetim sistemleriyle ilgili yönetmeliği dünkü Resmi Gazete'de yayımlandı. 
     Risklerin tanımlanmasında ve değerlendirilmesinde, bankaların kontrol ettiği şirketlerin oluşturduğu grubun karşı karşıya olduğu tüm riskler dikkate alınması öngörülen yönetmelikte, yeterli ve etkin iç denetim ve risk sistemi bulunmayan bankaların faaliyetlerinin BDDK tarafından kısıtlanabilmesine olanak sağlanıyor. 
     Buna göre, bankalar, bünyelerinde, faaliyetlerinin kapsamı ve yapısıyla uyumlu, değişen koşullara yanıt verebilecek nitelik, yeterlilik ve etkinlikte iç denetim ve risk yönetimi sistemi kurmak zorunda olacaklar. Gerek duyulması halinde müfettişler başta yasal ve operasyonel riskler olmak üzere, özellikle alanlardaki riskleri de değerlendirecekler. Yönetmelikte, daha önce düzenlenmeyen faiz, piyasa, likidite riski, operasyonel risk gibi risklerle ilgili ayrıntılı tanımlar yapılarak bu tür riskler değerlendirilecek. 
     Riskli bankanın faaliyeti kısıtlanacak 
     - Bankaların temel riskleri kredi riski, piyasa riski, işlemlerin sonuçlandırılamaması riski, likidite riski, operasyonel risk, mevzuata ilişkin yetersiz bilgi riski olarak sıralanıyor. 
     - Riski değerlendirirken bankaların bulunduğu grup şirketlerinin riski de dikkate alınacak. 
     - Risklerin tanınmasında ve değerlendirilmesinde, bankanın ve kontrol ettiği şirketlerin oluşturduğu grubun karşı karşıya olduğu tüm riskler birlikte dikkate alınacak. İç kontrol süreci de bankanın kontrol ettiği konsolidasyon kapsamındaki tüm kuruluşları ve bunların iştiraklerini kapsayacak. - Bankalar, bünyelerinde, faaliyetlerinin kapsamı ve yapısıyla uyumlu, değişen koşullara yanıt verebilecek nitelik, yeterlilik ve etkinlikte iç denetim ve risk yönetimi sistemi kurmak zorunda kalacak. - Risklerin bankadaki iş akışı içerisinde etkin bir biçimde belirlenmesi ve değerlendirilmesi sürecinde iç kontrol ve risk yönetimi grubu elemanları iş birliği içerisinde hareket edecek. - Gerek duyulması halinde müfettişler başta yasal ve operasyonel riskler olmak üzere, özellikle alanlardaki riskleri de değerlendirecek. - Bankalar, ortaya çıkacak yükümlülük ya da zararın, portföyleri ve risk yapılarını inceleyebilmek amacıyla düzenli ve ayrıntılı olarak stres testi ve senaryo analizi programları uygulayacak. 
     - BDDK, bankalar nezdinde yerinde denetim tekniklerini de uygulayarak iç denetim ve risk yönetim sistemlerini inceleyecek. 
     - Kurum eğer bir bankada yönetmeliğin yeterince uygulanmadığını görürse bu banka hakkında Bankalar Yasası'nın 14'üncü maddesine uygun olarak faaliyet alanlarının kısıtlanması da dahil gerekli tüm önlemleri alabilecek. - 1 Temmuz 2001'den başlayarak konsolide bazda olmak üzere iç denetim ve risk yönetimi teşkilatlarının durumu ve organizasyon değişiklikleri üçer aylık dönem sonlarında BDDK'ya bildirecekler. - BDDK bankalara sistemi kurabilmeleri için 1 Ocak 2002'ye kadar süre tanıdı. 
     


 EKONOMİ 




















</TEXT>
</DOC>
