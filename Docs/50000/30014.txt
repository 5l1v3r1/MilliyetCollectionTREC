<DOC>
<DOCNO> 30014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/guncel/gun06.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Madımak unutulmadı 
</HEADLINE>
<TEXT>

Sivas’ta 37 kişinin ölümüyle sonuçlanan olayların geçtiği Madımak Oteli önünde yapılan anma töreninde, kamu vicdanı rahatlasaydı, bugün bizler burada olmazdık’ denildi 
     Sivas DHA 

     Sivas’ta sekiz yıl önce 37 kişinin ölümüyle sonuçlanan olayların gerçekleştiği Madımak Oteli, her yıl olduğu gibi, sivil toplum örgütleri ve siyasi partilerin temsilcileri tarafından karanfilli anma törenine sahne oldu. 
     Bir grup CHP’li, Atatürk Anıtı’na siyah çelenk bıraktı. Daha sonra Anma Tertip Komitesi tarafından düzenlenen programda, Pir Sultan Abdal Kültür Derneği, KESK, EMEP, ÖDP ve İHD’lilerden oluşan yaklaşık 100 kişi, öğle saatlerinde aynı yere gelerek çelenk koydu. Daha sonra Madımak Oteli’ne gelen grup, otel önüne, olayda hayatını kaybeden 37 kişinin fotoğraflarını ve karanfil bıraktı. 
     Burada bir konuşma yapan Pir Sultan Abdal Kültür Derneği’nden Ali Timurtaş Özmen, "Madımak’ta bizleri terk eden, sevgiden başka bir şey değildi. Kamu vicdanı rahatlasaydı, bugün bizler burada olmazdık. Yüzyılın en büyük ayıbının üzerini örtmeye çalıştılar" dedi. 
     Grup sık sık, "Sivas şehitleri ölümsüzdür", "Sivas’ı unutturma, sıra sana gelecek" sloganları attı. Otobüslerle İmranlı ilçesi Kılıçkaya köyüne giden grup, katliamda ölen sanatçı Hasret Gültekin’in mezarını ziyaret etti. Anma programına, olaylar sırasında otelde bulunan ve ölümden kıl payı kurtulan şair Olgun Şensoy da katıldı. 
     
     Sanat yakılmaz 
     Ankara Abdi İpekçi Parkı’nda düzenlenen mitinge de aralarında 68’liler Vakfı, CHP, ÖDP, SİP, İHD, HADEP ve ÇHD’nin de bulunduğu 40 sivil toplum örgütünün yanı sıra, olaylarda yaşamını yitirenlerin aileleri katıldı. Eşber Yağmurdereli’nin de yer aldığı mitingde konser veren Edip Akbayram, "İnsanları, otelleri yakabilirsiniz ama türküleri ve sanatı yakamazsınız" dedi. 
     



 GÜNCEL 
























</TEXT>
</DOC>
