<DOC>
<DOCNO> 18166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sondun02.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Tayvan potunu kurtamak Beyaz Saray'a düştü 
</HEADLINE>
<TEXT>

     İlk yüz günlük icraatı için, ''harika gidiyorum'' diyen ABD Başkanı George W. Bush, bir televizyon kanalında, ''Çin saldırırsa Tayvan'ı korumak için ne gerekiyorsa yaparız'' sözleriyle diplomatik sıkıntı yaratınca, durumu kurtarmak Beyaz Saray'a düştü. 
     Başkan Bush, ABC televizyonunda katıldığı bir programda, Beyaz Saray'ın, Tayvan'ın savunması konusunda yorum yapmama yönündeki resmi politikasına aykırı olarak, ''Çin, Tayvan'a saldırırsa, ABD Tayvan'ın yardımına gidecek mi '' sorusunu yanıtladı. 
     Bush, soruya karşılık, ''Evet gideceğiz. Çinliler bunu çok iyi anlamalılar. Evet, gideceğiz'' yanıtını verdi. Sunucunun, ''askeri anlamda bir yardım mı olacak '' sorusu üzerine Bush, ''Tayvan'ın kendini savunması için ne gerekiyorsa yapacağız'' dedi. Başkan'ın sözleriyle, ABD Savunma Bakanlığı Pentagon'un askeri yetkilileri şoke olurken, Beyaz Saray'dan, bu sözlerin ''tonunun düşürülmesini'' istediler. Bunun üzerine Beyaz Saray yetkilileri, ABD'nin politikasında bir değişiklik olmadığı yönünde bir açıklama yaptılar. Ancak Başkan Bush'un, kısa süre önce Tayvan'a 8 denizaltı satılacağına ilişkin açıklaması, ABD'nin, Tayvan'a askeri destek konusunda, politikasında değişiklik olduğu kuşkusu yarattı. Başkan'ın sözlerini ''toparlayan'' Ulusal Güvenlik Danışmanı Condoleezza Rice ise Bush'un niyetinin, ABD'nin Tayvan'a karşı sorumluluklarını ciddiyetle ele aldığını gösterdiğini söyledi. 
     Rice, güven içindeki bir Tayvan'ın, Çin ile daha kolay karşılıklı diyaloğa girebileceğini de kaydetti. ABD, diplomatik olarak, sadece Çin hükümetini tanıyor ve Tayvan'ı, Çin'in bir parçası olarak kabul ediyor. ABD'nin Çin ile ilişkileri, bir Amerikan casus uçağının, Çin savaş uçağıyla Güney Çin Denizi üzerinde çarpışması olayıyla gerginleşmişti. Çin, Haynan adasına zorunlu iniş yapan casus uçağa el koyarken, Amerikalı mürettebatı uzun süre elinde tuttuktan sonra ABD'nin özür dilemesi üzerine geri göndermişti. 
     Başkan Bush, ABC televizyonunda, kırdığı pota rağmen, ilk yüz günlük icraatı için, ''harika gidiyorum'' yorumunu yaptı. USA Today, Gallup, CNN, Washington Post ve ABC anketlerinde, Bush'un halktan yüzde 62 destek aldığı ortaya çıktı. Başkan Bush, Oval Ofis'teki işinden çok mutlu olduğunu, Başkan yardımcısı Dick Cheney ile birlikte mükemmel bir ekiple çalıştıklarını söyledi. Başkan Bush, NBC televizyonunda katıldığı programda ise ''yüz gün önce başladığım yerden çok daha tecrübeliyim. Çünkü çok önemli, ilginç konularla uğraşmak zorunda kaldık. Çin ve Ortadoğu gibi'' dedi. 







</TEXT>
</DOC>
