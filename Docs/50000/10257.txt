<DOC>
<DOCNO> 10257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/07/dunya/adun.html </URL>
<DATE> 2001/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NE OLACAK BU AMERİKA’NIN HALİ 
</HEADLINE>
<TEXT>

1 - 'Asıl başkan' AĞIR HASTA 
Başkan Yardımcısı Cheney'nin kalbi bir kez daha tekleyince, ABD’nin yüreği ağzına geldi      YASEMİN ÇONGAR Washington 

     ABD Başkan Yardımcısı Dick Cheney'nin önceki gece kalp rahatsızlığı nedeniyle, kendi isteğiyle kontrol için hastaneye yatması, Bush yönetimini olduğu kadar Amerikan kamuoyunu da sarstı. 
     Cheney'nin sağlık durumuna ilişkin kaygılar, kendisinin yönetimdeki olağanüstü etkin konumundan dolayı bir kat daha artıyor. 
     Siyasette nisbeten deneyimsiz, dış politika ve ekonomi alanlarında bilgisiz bir başkan olan George W. Bush'un yanında, "Gölge Başkan" ve "Başbakan" lakaplarına layık görülecek kadar "dümende" olduğu izlenimi veren Cheney'nin, sağlığı nedeniyle çalışmasını hafifletmek zorunda kalabileceği düşüncesi, yönetimin gücü konusunda soru işaretleri yaratıyor. Zira Cheney, iç siyasetten ekonomiye, askeri ve diplomatik alanlara kadar bütün yönetim konularına bakıyor. 
     
Kriz değil, yoklama      Cheney'nin son kalp rahatsızlığının yeni bir kriz olmadığı açıklandı. Cheney'e hastanede "anjiyoplasti" yapıldı. Kalp damarlarından birinin yüzde 90 oranında tıkandığını belirleyen doktorlar, bu tıkanıklığı "baloncuk" yöntemiyle ile açtılar. 
     ABD Başkan Yardımcısı, kasım ayında geçirdiği son krizde de, aynı damarın tıkanıklığı nedeniyle anjiyo yaptırmıştı. Dün taburcu olan 60 yaşındaki Cheney daha önce dörtlü by - pass ameliyatı da geçirmişti. 
     


 DÜNYA 











</TEXT>
</DOC>
