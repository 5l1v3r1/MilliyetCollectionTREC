<DOC>
<DOCNO> 26904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/son/sontur18.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon dinlemeye Meclis denetimi... 
</HEADLINE>
<TEXT>

     TBMM İnsan Haklarını İnceleme Komisyonu, izinsiz telefon dinleme olaylarını araştırmak üzere bir alt komisyon oluşturdu. 
     Komisyonun bugün yaptığı toplantının ardından açıklamalarda bulunan Başkan Hüseyin Akgül, son günlerde Türkiye'nin gündeminde ön sıralara çıkan, telefonların mahkeme kararı olmadan, izinsiz dinlenmesi olaylarını gözetim altına aldıklarını söyledi. Konuyla ilgili araştırma ve inceleme yapmak için alt komisyon oluşturduklarını belirten Akgül, alt komisyonun Orhan Ocak DSP-Bursa , Ahmet Aydın MHP-Samsun , Eyüp Fatsa FP-Ordu , Haşim Haşimi ANAP-Diyarbakır ve Mehmet Gözlükaya'dan DYP-Denizli oluştuğunu bildirdi. 
     Alt komisyonun çalışma stratejisini kendisinin belirleyeceğini ifade eden Akgül, telefon dinleme olayıyla ilgili hangi birimlerde inceleme yapılacağına da alt komisyonda karar verileceğini söyledi. Telefonların izinsiz dinlenmesini incelemek üzere daha önce de bir komisyon kurulduğunu hatırlatan Akgül, çalışmalarda bu komisyonun bulgularından ve faaliyetlerinden de yararlanılacağını bildirdi. 
     Bir soru üzerine alt komisyon çalışmaları konusunda bir süre olmadığını kaydeden Akgül, telefon dinleme olayında gündeme gelen Emniyet Genel Müdürlüğü Kaçakçılık ve İstihbarat Daire Başkanlığı ile Ankara Emniyet Müdürlüğü'nde komisyonun inceleme yapabileceğini, gerektiğinde bilirkişi eşliğinde bu incelemenin gerçekleştirileceğini anlattı. Hüseyin Akgül, Devlet Bakanlığı döneminde insan haklarından sorumlu olan İçişleri Bakanı Rüştü Kazım Yücelen'in hukuka aykırı işlemlerin olmayacağı yolundaki açıklamalarını olumlu bulduklarını da sözlerine ekledi. 







</TEXT>
</DOC>
