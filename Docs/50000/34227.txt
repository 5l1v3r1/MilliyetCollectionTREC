<DOC>
<DOCNO> 34227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/siyaset/siy01.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İki vekilden Adalet Bakanı Türk’e çağrı 
</HEADLINE>
<TEXT>
Savcının haddi değil 
Milletvekilleri Özkan ve Kocaoğlu Adalet Bakanı’ndan, Sema Pişkinsüt için fezleke hazırlayan savcı hakkında yasal işlem yapmasını istediler... 
     SALİHA ÇOLAK Ankara 

     Ankara Cumhuriyet Başsavcılığı’nın, TBMM İnsan Hakları Komisyonu eski Başkanı Sema Pişkinsüt hakkında, cezaevi ve karakol raporlarında işkence gördüklerini iddia edenlerin isimlerini açıklamadığı gerekçesiyle fezleke düzenlenmesine parlamenterlerden de tepki geldi. 
     TBMM Adalet Komisyonu Başkanvekili ANAP İstanbul Milletvekili Sühan Özkan ile İnsan Hakları Komisyonu Başkanvekili Emre Kocaoğlu, Adalet Bakanı Hikmet Sami Türk’e, "zehir zemberek" bir mektup göndererek, Meclis çalışması hakkında soruşturma yapmanın, "savcının haddi olmadığı"nı savundular. 
     İki milletvekilinin mektubu şöyle "TBMM İnsan Haklarını İnceleme Komisyonu adına yayımlanan resmi raporlardaki işkence iddialarını soruşturan bir Sayın Savcı’nın, iddiaları bir yana bırakıp, mağdurların adlarını açıklamadığı gerekçesiyle komisyonun eski Başkanı Sema Pişkinsüt hakkında soruşturma açtığını basından üzüntüyle izliyoruz. 
     Demokratik bir ülkede bir Sayın Savcı’nın, TBMM’nin doğal bir denetim faliyetini soruşturmak haddi olmadığı için, bu korkunç habere inanmak istemiyoruz ve yanlış olmasını temenni ediyoruz. Eğer basındaki haber doğruysa, Sayın Savcı’nın demokratik hukuk devleti ilkesini ihlal ederek ağır bir Anayasa suçu işlediği akla gelmektedir. 
     İşkence suçlusunu bulmakla yükümlü olan Sayın Savcı’nın bu asli görevini bırakıp, işkenceyi ortaya çıkaran parlamenter kurumları suçlamakla, mensup bulunduğu yargıyı töhmet altında bıraktığı düşünülecektir. Bu da Sayın Savcı’nın TCK’nın 159. maddesindeki, "yargıyı tezyif ve tahkir" suçunu işlediğinin karinesi olur. Bu durumda eğer basındaki haberler doğruysa, söz konusu Sayın Savcı hakkında yasaların öngördüğü idari işlemlerin başlatılabilmesi için teşebbüse geçilmesini takdirlerinize arz ederiz." 
     
Sema Pişkinsüt Ecevit’e çıktı      ELÇİN ERGÜN Ankara 

     Başbakan Ecevit’in "beş çayı"nın dünkü konukları arasında, Adalet Bakanı Türk ile söz düellosuna giren Aydın Milletvekili Sema Pişkinsüt de yer aldı. Olaylı kongreden sonra Ecevitler’le ilk kez bir araya gelen Pişkinsüt, çay sohbeti sırasında tek kelime eleştiri getirmedi, ancak Ecevit’e "Karaoğlan" günlerini anımsatarak eleştiride bulunduğu 14 sayfalık bir rapor verdi. Pişkinsüt içerde "incir" üzerine konuştu, ancak dışarda işkence anlattı. Pişkinsüt, kendisini şov yapmakla suçlayan Türk’e, "Parlamento çalışmaları benim çalışmalarımmış gibi gösterilerek siyasi linç yapılmak istendiği izlenimi alıyorum" dedi. 
     
Türk suçladı Pişkinsüt örgüt sözcüsü gibi      Adalet Bakanı Hikmet Sami Türk, işkenceyle mücadelenin yalnızca birtakım iddiaları ortaya atmak ve "şov yapmakla" değil, iddiaların açıklığa kavuşturulması için adli makamlara yardımcı olmakla gerçekleşebileceğini belirtti. Türk, "Pişkinsüt’ün, yasadışı örgütlerle aynı doğrultuda görüş açıklaması son derece ilginçtir" dedi. Türk, DSP Aydın Milletvekili Sema Pişkinsüt’ün, "Bakan, işkence raporlarını ve aletlerini görmezden geliyor" sözlerini değerlendirirken şunları söyledi "Komisyonca 1998 - 2000 arasında cezaevlerinde yapılan incelemelere ilişkin raporlar, bakanlığa ulaştıktan sonra ilgili başsavcılıklara gönderildi. Savcılar, bu raporlarda işkence mağdurlarının ismi kodla belirtildiği için, mağdurların açık isimlerini istedi. Bu isteğe olumlu yanıt verilmedi. Bunun üzerine bazı başsavcılıklar, raporlarda yer verilen iddiaları, soyut ve genel nitelikte’ bularak kovuşturmaya yer olmadığı kararı verdi." 
     



 SİYASET 
















</TEXT>
</DOC>
