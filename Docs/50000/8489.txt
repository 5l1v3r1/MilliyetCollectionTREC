<DOC>
<DOCNO> 8489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/siyaset/siy11.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan'dan Sezer'e sitem 
</HEADLINE>
<TEXT>
'Bir kere bile bilgi istemedi' 
     TOLGA ŞARDAN Sofya 

     Başbakan Bülent Ecevit ve Başbakan Yardımcısı Hüsamettin Özkan'ın açıklamalarının ardından İçişleri Bakanı Sadettin Tantan da yaptığı açıklamayla "Köşk ile hükümet" arasındaki tartışmaya yeni boyut kazandırdı. 
     Tantan, Sofya'daki açıklamalarında, yolsuzluklarla mücadele konusunda Cumhurbaşkanı Ahmet Necdet Sezer'den destek gelmediğini öne sürdü. 
     Tantan'ın gazetecilerin soruları üzerine şunları söyledi 
     "Bugüne kadar yolsuzlukla mücadelenen hukuki altyapısı yoktu. Bugünkü Meclis altyapıyı hazırladı. Bugüne kadar yapılan operasyonel çalışmada parlamento ve hükümet hep destek verdi. Cumhurbaşkanı seçilmeden önce de bu çalışma vardı. Seçildikten sonra da bizim bu çalışmalarla ilgili bugüne kadar bakanlık olarak bizden hiçbir bilgi almadı. Herhangi bir destek konusunda da bir şey söylemedi. Belki kendi düşüncesi içinde yolsuzluklarla mücadele etmek için birtakım fikirleri olabilir ama Başbakan'a bu konuda bir talimat verip vermediğini bilemiyorum. Bana bu şekilde hiçbir bilgi gelmiş değil. Bu mücadelede bir şeye dikkat etmek mecburiyeti vardır. Bu mücadele halkı rahatsız etmeyecek şekilde olmalıdır. Yolsuzlukla mücadeleden hiçbir zaman siyasi prim elde edilemez. Eğer Cumhurbaşkanımızın yolsuzluklara karşı mücadelede böyle bir hareketli tavrı varsa ülke açısından onur vericidir." 
     
     Hiçbir güç etki etmez 
     Hiçbir güç ve kuvvetin kendisine mücadeleyi kes demediğini kaydeden Tantan, "Deme şansına da sahip değildir. Adalet reformu yapılmadığı sürece yolsuzlukla mücadelede başarılı olmak mümkün değil" diye konuştu. 
     
     


 SİYASET 



















</TEXT>
</DOC>
