<DOC>
<DOCNO> 22628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sonspo23.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Sergen konusu 2-3 gün içinde netleşir" 
</HEADLINE>
<TEXT>

     Trabzonspor'da, kiralık futbolcu Sergen Yalçın'ın transferi konusunda, bu futbolcunun menajeri Şahin Ulu ile görüşmeler sürüyor. 
     Bordo-mavili kulübün futbol şube sorumlusu Serdar Bali, Sergen'in menajeri Sahin Ulu ile bugün bir görüşme daha yaptı. Ulu, iki taraf arasında fiyat konusunda büyük bir farkın bulunmadığını belirterek, ''İki-üç gün içerisinde büyük ihtimalle bu transfer netleşir'' dedi. 
     Sergen'in Trabzonspor'da kalmak istediğini yineleyen Ulu, ''Bu futbolcunun bonservis konusunun tam olarak neticelenmesini bekliyoruz. Başkan Sümer ile de görüşmelerimiz sürüyor. Görüşmeler olumlu geçiyor'' diye konuştu. 
     Tamer'in transferi konusunda da bordo-mavili kulübün yönetimi ile görüşeceğini belirten Ulu, Tamer'in Beşiktaş ile anlaştığının söylendiğini, ancak böyle bir durumun söz konusu olmadığını ve bu futbolcunun herhangi bir kulüpten teklif almadığını sözlerine ekledi. 
     Kulüp futbol şube sorumlusu Serdar Bali ise Sergen konusundaki gelişmelerin olumlu bir biçimde geçtiğini belirterek, ''Fiyatlar birbirine yakın, Sergen'in bonservisi konusunda Futbol Federasyonu'nun vereceği kararı bekliyoruz'' dedi. 
     Bu arada, bordo-mavili takımın teknik direktörü Sadi Tekelioğlu'nun, Gürcistan'a gideceği bildirildi. Tekelioğlu, Dünya Kupası eleme karşılaşmalarında Gürcistan ile İtalya arasında yapılacak maçı izleyecek. 






</TEXT>
</DOC>
