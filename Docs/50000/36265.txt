<DOC>
<DOCNO> 36265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sontur01.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Şaron'un izlediği politikadan kaygılı 
</HEADLINE>
<TEXT>

     İsrail-Filistin sorununda bölgedeki şiddet ve gerilim artarken, Ankara, İsrail Başbakanı Ariel Şaron'un izlediği politikadan kaygılı. 
     Türkiye'yi ziyaret isteğinin Şaron'dan geldiği, böylece Şaron'un kendisine yönelik eleştirilere, bölgenin önemli ülkelerinden olan Türkiye'nin kendisini desteklediği mesajını vermeye çalıştığı kaydedildi. Şaron'un ziyareti sırasında Ankara, bölgede aşırı şiddet kullanılmasının hem bölge ülkelerini hem Türkiye'yi hem de Şaron'u zor durumda bıraktığı mesajını verdi. Ankara, Şaron'a bu tarz yaklaşımla sonuç alamayacağı, bu yaklaşımın bölgeyi olduğu kadar kendisini de sıkıntıya sokacağı uyarısında bulundu. 
     Diplomatik kaynaklar, Şaron'un ''145 şehit verdikleri ve bunun azımsanmayacak bir rakam olduğunu'' söylediğini belirterek, ''bu çatışmalarda hayatını kaybeden Filistinlilerin sayısı da azımsanmayacak bir orandadır'' dedi. Şaron'un, politikasından herhangi bir taviz vermeyeceğini ilettiğini belirten kaynaklar, bölgede gerilimin azaltılması için öncelikle İsrail'in aşırı şiddet kullanımından vazgeçmesi gerektiğinin altını çizdiler. Edinilen bilgiye göre, Dışişleri Bakanlığı, Filistin tarafını Şaron'un ziyareti hakkında bilgilendirecek, aynı kaynaklar Filistin Devlet Başkanı Yaser Arafat'ın şu anda Türkiye'ye gelmesinin öngörülmediğini de sözlerine eklediler. 







</TEXT>
</DOC>
