<DOC>
<DOCNO> 17446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/guncel/gun02.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni vergiler geliyor 
</HEADLINE>
<TEXT>

Yerel Yönetimler Yasa tasarısı Meclis'e sunuldu. Yasaya göre, irticacı başkanlar önce Atatürk'e saygı duruşunda bulunacak. Belediyeler, hastane, huzurevi ve okul binaları yapacak 
     SALİHA ÇOLAK Ankara 

     Merkezi yönetimin yerel yönetimlere yetki devri, yeni vergilerle belediyelerin güçlendirilmesi, toplanan vergilerin bir bölümünün belediyelere aktarılması ve belediye başkanlarına görevlerine başlarken "Atatürk'e saygı" zorunluluğu gibi yeni düzenlemeler getiren Yerel Yönetimler tasarısı Meclis'e sunuldu. 
     Tasarıyla ön görülen bazı düzenlemeler şöyle 
     Yerel yönetimler hastane, yurt, huzurevi kurabilecek. Gıda üretim ve satışını denetleyecek. İlköğretim ve lise binaları yapacak, meslek kursları düzenleyecek. 
     Belediyelerin arsa ve konut üretmesi sağlanacak. 
     Taşınmaz mallarını hizmetlerinde kullanılmak ve süresi 25 yılı geçmemek üzere bedelli veya bedelsiz genel, katma ve özel bütçeli kuruluşlara ve yerel idarelere tahsis edebilecek. 
     Demiryolu, deniz yolu hatları, karayolları, mezbaha ve kombinalar, spor ve sağlık tesisleri, huzurevi, hayvan park ve pazar yerleri bedelli veya bedelsiz, süreli veya süresiz belediyelere devredilebilecek. 
     Belediyeler hizmetlerini özelleştirebilecek. 
     Belediye meclisi dönem başı ve seçim sonrası ilk toplantıdan önce Atatürk anıtına çelenk koyup saygı duruşunda bulunacak. İstiklal Marşı töreni yapacak. 
     Belediye başkanlığının boşalması ve başkanın görevden uzaklaştırılması durumuna ilişkin düzenlemeler, başkanın tutuklanması ve kamu hizmetlerinden men edilmesi durumlarında geçerli olacak. 
     Belediyelerin kadroları Maliye Bakanlığı, Devlet Personel Başkanlığı ve İçişleri Bakanlığı tarafından belirlenecek ünvan sayı standartlarına uygun olacak. Belediye meclisinin kararı ve valinin onayıyla ihdas edilecek. 
     
Gökçek'e by-pass      Cadde, sokak, meydan, park ve tesis isimleri ile amblem, flama ve benzerlerinin saptanmasına ilişkin belediye meclisi kararları, üye tam sayısının çoğunluğuyla alınacak ve en büyük mülki amirin onayıyla yürürlüğe girecek. 
     Belediye meclisi kendi içinden seçeceği bir komisyonla hesapları inceleyecek. Dışarıdan uzman alınabilecek. 
     Kontrolsüz borçlanmanın getirdiği yükü önlemek için borçlanma Hazine'den izin alınarak yapılacak. 
     Belediye kurulması için kriterler getirilecek. Kriterlere uymayan belde belediyeleri kaldırılabilecek. Böylece siyasilerin seçim yatırımı olarak belediye kurmaları önlenecek. 
     Seçimlere altı ay kala personel alınamayacak. 
     
İstanbul'a 77 trilyon      İstanbul'da yapılan genel bütçe vergi gelirleri tahsilatının binde 7'si İl Özel İdaresi'ne verilecek. Bu miktar, 2000 gelirlerine göre 77 trilyon lira ederken, belediyelere ayrıca şu kaynaklardan para aktarılacak 
     Vergi gelirlerinin yüzde 3.32'si Türkiye çapındaki il özel idarelerine, binde 3'ü de kalkınmada öncelikli yörelerin il özel idarelerine aktarılacak. 
     Genel bütçe vergi geliri tahsilatının binde 5'i, kalkınmada öncelikli yöre belediyelerine, yüzde 8'i ülke çapındaki belediyelere, illerde genel bütçe vergi tahsilatının yüzde 5'i ildeki belediyelere nüfuslarına göre dağıtılacak. Bakanlar Kurulu bu oranı yüzde 50 artırabilecek. 
     Tahsil edilen motorlu taşıtlar vergisinin yüzde 25'i belediyelere, bunun yüzde 35'i büyükşehir, yüzde 65'i alt kademe belediyelere verilecek. 
     TRT, özel radyo ve TV kuruluşlarından elde edilen gelirlerin yüzde 10'u belediyelere aktarılacak. 
     Özel şirtlerin tahsil edilen telefon, özel mesaj, aboneli televizyon, teleks, data, telefon, kart ve jeton ücretleri, tesis devir ve nakil ücretleri hariç haberleşme vergisi kapsamına alınacak. Haberleşme vergisinin oranı yüzde 2'ye çıkarılarak belediye gelirleri artırılacak. 
     Elektrik ve gaz tüketim vergisiyle yangın sigorta vergisi büyükşehir belediyelerine gelir olacak. 
     
Loto'dan belediye de kazanacak      Belediyelere katılım payı adı altında, 
     Taşıt kayıt, tescil ve devirlerinden 10 milyon lira, 
     Spor Toto, Spor Loto ve Sayısal Loto oyunlarında her bir kolon için 20 bin, at yarışlarında her bilet için 40 bin lira, 
     Silah vesikalarından 30 milyon lira, av tezkerelerinden 15 milyon lira, 
     Uçak biletlerinden 3 milyon lira, 
     Tapu işlemlerinde her taraf için 5 milyon, 
     SSK prim bildirgelerinden 1 milyon, gümrük beyannamelerinden 4 milyon lira, 
     İMKB'de yapılan iş ve işlemler nedeniyle alınan menkul kıymet kotasyon ve tescil ücretlerinin, borsa yönetimine ödenecek paylarının dörtte biri aktarılacak. Bakanlar Kurulu, İMKB hariç tümünü beş katına kadar artırabilecek. Bu düzenleme 2003, diğer vergi düzenlemeleri 2002'de yürürlüğe girecek. 
     


 GÜNCEL 
















</TEXT>
</DOC>
