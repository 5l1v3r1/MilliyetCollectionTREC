<DOC>
<DOCNO> 49747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yazar/akyol.html </URL>
<DATE> 2001/10/31/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Sistemi yenilemek 
</HEADLINE>
<TEXT>

     CUMHURBAŞKANI Sezer, milletvekili sayısının azaltılmasını, mesela 300 olmasını savunuyor. Kamuoyunda sürekli tekrarlanan bir talep de, bakanlık yaşının 34'ten 20'lere indirilmesi... 
     Her iki görüşü de destekliyorum. 550 üyeli bir meclis ve 34 üyeli bir bakanlar kurulu "şişkin ve hantal devlet" yapısının siyasetteki yansımalarıdır. 
     İktisaden müsrif, siyaseten dağınık bir yapı... 
     Ama milletvekili ve bakan sayısını azaltmak yeter mi 
     Konuyu, kamuoyundaki "siyasi partiler yasası değişsin, seçim kanunu değişsin" gibi haklı taleplerle de birlikte, bir sistem bütünlüğü içinde düşünmeliyiz. 
     Değişiklikler perakende kalırsa, iç çelişkileri yüzünden bugünkü kadar bile çalışamayan daha sakat mekanizmalar ortaya çıkabilir. 
     
     TÜRKİYE'NİN en önemli yönetim sorunu, sandıktan uzun ömürlü ve disiplinli iktidarlar çıkaramamasıdır. 1961'den beri müdahalelerle kitle partilerinin parçalanmış olması hem ülkeyi yönetilemez hale getirmiş, hem de toplumdaki alt kimliklerin politize olmasına yol açarak milli bütünlüğümüzde sorunlara sebep olmuştur. 
     O halde yeni bir sistemi düşünürken, hareket noktamız şu iki temel olmalıdır 
     Birincisi, sivil ve demokratik olması, yani toplumsal kesimlerin gerçekten temsil edilebilmesidir topluma tepeden emirle elbise biçme hatasının tekrarlanmamasıdır... 
     İkincisi, parçalanmayı değil, toparlanmayı teşvik eden mekanizmaların kurulmasıdır. Milletvekili sayısından, seçim ve partiler yasalarına kadar bütün siyasi düzen, büyük ve güçlü siyasi kurumlaşmaları yaratacak bir işleyişe sahip olmalıdır. 
     Unutmayalım ki, önümüzdeki en büyük tehlike, siyasi yelpazenin giderek daha da parçalanmasıdır Ufak ufak partilerle, adeta kum yığını gibi atomize olmuş bir siyasi yapı .. Öyle bir meclis ve o şekildeki koalisyonlar ülkeyi yönetemez, ekonomiyi düzeltemez, demokrasiyi geliştiremez... 
     Bugünümüzü bile bin defa arar hale geliriz. 
     
     MİLLETVEKİLİ ve bakanlık sayısının çokluğu, siyasi dağınıklığı ve uzlaşma zorluklarını derinleştirmektedir. 550 milletvekili o kadar çoktur ki, her yeni parçalanmaya, her yeni parti kurma umutlarına 'yeterli' pay düşebilmektedir 
     Bakan sayısının çokluğu da beklentileri körükleyerek partilerde kargaşa eğilimini beslemektedir. 
     Meclis de, hükümet de, devlet cihazı da küçültülmelidir. Bakın Köy Hizmetleri Genel Müdürlüğü'nün küçültülmesinden 400 trilyon tasarruf bekleniyor Her şey ona göre 
     Türkiye, milletvekili ve bakan sayısını azaltmayı, devlet cihazını küçültmeyi konuşurken, çok sayıdaki siyasi eğilimi büyük şemsiyeler altında toplanmayı teşvik edecek mekanizmaları da düşünmek zorundadır Bunun da yolu, benzer partilerin "bir şey"i birlikte seçmek için "ittifak" yapmak zorunluluğunu hissetmeleridir. Yani yarı başkanlık sistemi... 
     Veya teoride daha düzgün gözüken ama hayata geçirilmesi daha karmaşık işlemler gerektiren başkanlık sistemi... 
     Ancak o zaman sandıktan çıkan milli irade Türkiye'yi gerçekten yönetme gücüne sahip olabilir. Kum gibi ufalanmış bir milli irade, iradesizliktir... 
     Sorunların ağırlaşması demektir... Öyle olmuyor mu zaten 
     
     







Sistemi yenilemek 


Arap dünyası 


Org. Kıvrıkoğlu'dan öneri ve uyarılar 


İş dünyası, askerin dünyası derken... 


"Mi " 


ODTÜ YÖK’te sınıfta kaldı 


2002 bütçesinden önce 


Memleketi kurtarma yarışı 


Bu iş tez bitmez 


Araba devrilene kadar beklemek 


Gerçeği görmek 


Ankara bir silkinse... 


Amerika'da hükümet ve medya kavgası 


SSK'daki kara deliğin Baba'sı da Demirel 


Kekeme yazı "Ece" kimdir 


Vergiyi kaldıramayız, artırmaya mecburuz 


</TEXT>
</DOC>
