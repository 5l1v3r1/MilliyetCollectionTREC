<DOC>
<DOCNO> 43392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sondun01.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Times "Türkiye operasyonda önemli rol oynayacak" 
</HEADLINE>
<TEXT>

     Amerikan The Washington Times gazetesinde, ''terörist Usame bin Ladin'in yakalanması çabalarında, siyasi İslama karşı gösterdiği kararlılık ve bir NATO üyesi olarak önemli rol oynayabileceği'' ifade edildi. 
     Cumhuriyetçi Partili ABD Başkanı George W. Bush yönetimine yakınlığıyla bilinen gazetede, ''Türkiye Bin Ladin'in Yakalanması Çabalarına Yardım Edecek'' başlığıyla yayınlanan haberde, Salı günkü saldırıların ardından Türk yetkililerin, terörizmle mücadele çabalarında hemen ABD'ye destek çıkan açıklamalar yaptıkları belirtildi. 
     Washington Times, ''Türkiye terörizme karşı savaşta önemli rol oynarsa uluslararası prestiji büyük ölçüde artacak'' değerlendirmesini yaptı. 
     Gazete, ''Afganistan'da saklandığına inanılan Usame bin Ladin'in ele geçirilmesine yönelik çabaları destekleyen Türkiye'nin, askeri operasyonlarda kullanılacak birliklerin transit geçişi ve Türk hava sahasının kullanılmasını da içeren konularda yardım edebileceğini'' belirtti. 
     The Washington Times, Afganistan'daki Taliban yönetiminin, bin Ladin'i topraklarından çıkarmaya razı olsa bile, ''İslami topraklarda'' yargılanması şartını getireceğini belirterek, bu durumda Türkiye'nin rolünün olabileceği imasında da bulundu. 
     Haberde, Türkiye'nin, 1991 Körfez Savaşı sırasında, ABD'nin kilit müttefiklerinden biri olduğu ve Irak'a uygulanan ambargodan dolayı 35 milyar dolar kaybettiği de vurgulandı. 
     Gazetenin haberinde, terörizme karşı uluslararası bir tedbir alma çabalarının aciliyetinin ele alındığı bir dönemde, Türkiye'nin ekonomik krizle mücadele sıkıntısına da işaret edildi. 







</TEXT>
</DOC>
