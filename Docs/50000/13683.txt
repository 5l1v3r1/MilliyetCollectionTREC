<DOC>
<DOCNO> 13683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sontur24.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li İsmail Köse "Türkiye 10 milyar dolara muhtaç değil" 
</HEADLINE>
<TEXT>

     MHP'li İsmail Köse "15 kanun tasarısını temel kanun olarak ele alıp çıkaracak çoğunluğumuz var" dedi 
     MHP Grup Başkanvekili İsmail Köse, 15 kanun tasarısını temel kanun olarak ele alıp çıkaracak çoğunluklarının olduğunu söyledi. Türkiye'nin sadece ekonomik meselelerle meşgul olmadığını belirten Köse, "Türkiye, 10 milyar dolara muhtaç değildir" dedi. 
     Köse, TBMM'de gazetecilerin sorularını yanıtlarken, bir gazeteci, FP Grup Başkanvekili Bülent Arınç'ın ekonomik program için gerekli olduğu bildirilen 15 yasanın çıkarılmasına destek verecekleri yönündeki sözlerini nasıl değerlendirdiğini sordu. Köse, TBMM'nin yasama görevini hatırlatarak, "Şu anda TBMM'nin gündemi vardır. Meclis'in her zaman gündemi olmuştur. Gündemi hiçbir zaman boş kalmamıştır. Hiçbir zaman da Meclis kapalı kalmamıştır" diye konuştu. 
     Türkiye'nin yalnızca ekonomik meseleleriyle meşgul olan bir ülke olmadığını ifade eden Köse, "Türkiye çok yoğun gündemi ve problemi olan bir ülkedir. Yalnız ekonomiye saplanıp kalmamak gerekiyor" dedi. Köse, insanların kafasının yalnız bir yere odaklanarak, "dolara endekslemek suretiyle" morallerini bozmaya kimsenin hakkı olmadığını kaydederek, Ulusal Program'da vadedilen 100 kadar yasanın da çıkarılmasının önemine işaret etti. 
     Yalnız 15 yasanın değil, öncelik sırasına göre başka yasaların da gündeme geleceğini ifade eden Köse, Arınç'ın destek ilan etmesine teşekkür ederek karşılık verdi. 
     Köse, bir gazetecinin "FP'li Bülent Arınç ve DSP'li Rıdvan Budak, ekonomik program başarıya ulaşamazsa darbe olacağı veya muhtıra geleceği uyarısında bulunarak, 15 yasanın çıkarılması gerektiğini söylediler. Siz nasıl değerlendiriyorsunuz " şeklindeki sorusun yanıtlarken de, "Bunlar senaryodur. Bunlar Türkiye'yi sevmeyen, uç düşüncedeki insanların, TBMM'nin yerine başka şeyleri ikame etmeye çalıştıkları antidemokratik düşüncelerdir" diye konuştu. 
     Türkiye'nin 10 milyar dolara muhtaç bir ülke olmadığını ifade eden Köse, Türk milletinin kendi içinde oluşturacağı kaynaklardan 20 - 30 milyar doları bankalara sağlayabileceğini savundu. 
     Köse, MHP olarak, TBMM'ye sunulacak tasarıların arkasında olacaklarını kaydederek, önümüzdeki haftadan itibaren tasarıların önceliklilerine göre gündeme alınacağını söyledi. 




</TEXT>
</DOC>
