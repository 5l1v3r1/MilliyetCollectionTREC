<DOC>
<DOCNO> 4839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sonspo05.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Beşiktaş ihaleden memnun 
</HEADLINE>
<TEXT>

     Galatasaray Kulübü Genel Sekreteri Celal Gürcan, bir futbol kulubü yöneticisi olarak, naklen yayın ihalesinin gerçekleşmesine ve bir kuruluşun ihaleyi kazanmasına sevindiğini söyledi. 
     Futbol kulüplerinin, özellikle Anadolu kulüplerinin gelirlerinin büyük bir bölümünü naklen yayın ihalesinden aldıklarını kaydeden Celal Gürcan, ''Naklen yayın reytinglerinin büyük payını 3 büyük kulüp alıyor. Buradan elde edilen gelirlerle de Anadolu kulüperine paylar aktarılıyor. Bana göre de bu böyle olmalı. Ayrıca, ihalenin sonuçlanmış olmasını çok sevindirici buluyorum'' diye konuştu. Gürcan, ihaleyi alan yayıncı kuruluşa da bir kulüp yöneticisi olarak teşekkür ettiğini sözlerine ekledi. 
     Beşiktaş Kulübü Genel Sekreteri Hüsnü Güreli, naklen yayın ihalesinin gerçekten şeffaf ve dürüst bir şekilde yapıldığını kaydederek, ''Herkes için çok hayırlı oldu'' dedi. 
     Kulüplerin ürününün çok cazip bir fiyatla alıcı bulduğunu anlatan Güreli, ''İhaleyi alan için de gayet dengeli fiyat oluştu. Beşiktaş Kulübü yöneticisi olarak ihaleyi müspet karşılıyorum'' diye konuştu. 
     Hüsnü Güreli, ihalenin gerçekleştirilmesinin kulüpleri rahatlattığını da ifade ederek, sözlerini şöyle sürdürdü 
     'Artık önümüzü daha iyi görebiliyoruz. 3,5 yıllık ekonomik planımızı yapabileceğiz. Herkes hesabını kitabını yapabilecek ve transferleri de düşünebilecek.'' Genel Sekreter Güreli, mevcut hukiki kurallara göre ihalede sorun bulunmadığını düşündüğünü sözlerine ekledi. 




</TEXT>
</DOC>
