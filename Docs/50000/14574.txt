<DOC>
<DOCNO> 14574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sondun07.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus NTV çalışanları eylem başlattı 
</HEADLINE>
<TEXT>

     Rusya'nın ilk ve en büyük bağımsız televizyon kanalı NTV'nin çalışanları, kanalı devlet şirketi Gazprom'a devretmemek için ''sivil itaatsizlik'' eylemine başladı. 
     TV çalışanları, yayımladıkları bildiride, dün yaptıkları hissedarlar toplantısıyla NTV'nin yönetimini ele geçirdiğini öne süren Gazprom temsilcilerinin, binaya girişlerine ve yönetimi fiilen devralmalarına izin vermeyeceklerini açıkladı. 
     Çalışanlar, bildirilerinde, Devlet Başkanı Vladimir Putin'den yardım istemeyeceklerini belirtirken, Putin'in gelişmelerin arkasında olduğunu, ''Bizim kanımızca Putin, gelişmeleri başından sonuna kadar çok iyi biliyor ve sonuçlarına ilişkin sorumluluk da kendisindedir'' sözleriyle ima ettiler. 
     NTV, bu sabahtan itibaren protesto yayınına başladı. Yalnızca haber programlarını ve reklamları vermeye başlayan kanal, diğer dakikalarda boş bir stüdyo görüntüsünü ve üzerinde, ''Hukuk dışılığı protesto ediyoruz'' yazısını ekrana getiriyor. Yayın saatlerinde de ekranın sol alt köşesinde, kırmızı harflerle ''Protesto'' sözcüğü görülüyor. 
     Liberal eğilimli Yablako partisinin başkanı Grigoi Yavlinski, Putin'in dün yaptığı Parlamento'ya hitaben geleneksel yıllık konuşmasında özgürlükçü vaatlerde bulunduğunu anımsatarak, ''Bu vaatlerin hiçbir anlamı kalmadı. Devlet Başkanı'nın gerçek politikalarının ne olduğunu, NTV olayı ortaya koyuyor. İktidar, bağımsız bir medya istemiyor'' dedi. 
     Yavlinski, NTV'nin yönetimini ele geçirdiğini öne süren Gazprom grubunun polis zoruyla binaya girmesinin engellenmesi amacıyla, partilerine bağlı bir grup milletvekilinin dün geceden beri televizyon binasında beklemekte olduğunu açıkladı. 
     Bu arada, NTV'nin sahibi Vladimir Gusinski'nin, şirketteki hisselerini CNN'in kurucusu Ted Turner'a satmak üzere bir anlaşma taslağı imzaladığı şeklinde CNN tarafından verilen haberi, NTV de duyurdu. 
     NTV'nin CNN'e dayanarak verdiği haberde, ''CNN'nin kurucusu Ted Turner'ın, Vladimir Gusinski'nin hisselerini satın aldığını'' belirtti. Hisselerin yüzde kaçının CNN'in eline geçtiği hakkında bilgi vermeyen NTV, CNN'e dayanarak, ''Bu satışla birlikte NTV'nin kontrolü, Vladimir Gusinski'den Ted Turner'e geçmiş oldu'' ifadesini kullandı. 
     




</TEXT>
</DOC>
