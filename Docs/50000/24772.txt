<DOC>
<DOCNO> 24772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/spor/ykol.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Akıllı oynadık 
</HEADLINE>
<TEXT>

     DOĞAN KOLOĞLU 

     Türkiye uzun süredir ilk kez bu kadar uyumlu, oyuncuların özelliğine göre akıllı top oynayan bir taktik sergiledi. Azerbaycan gibi vakitten çalmayı düşünmeyen, ısrarla ikili temaslarda güç kullanan, dayanaklılık ve çabukluk ilkelerini uygulayan takımlara karşı tek pasla ve isabetli top çevirdiniz mi, 48. saniyede Tayfun ilk golü atar ve ilk yarı bitmeden üç farklı maçı alırsınız. Bir de ilk Azerbaycan maçında ileri çıkmayan bekler ve ortada kümelenmiş bitirici yerle yaşadığımız bunalımı düşündükçe bu maçı taktik kazandı diyoruz. Tayfun çok değişmiş. Adeta İspanya’da attığı takımı kurtaran gol alışkanlığını Milli Takım’a da taşıdı. Kendine inancı ve sorumluluğu pekişmiş. 30 metreden bile gol olacak sert şutlar vuruyor. Alpay, sahada sorumlu bir görev adamıydı. Eskisi gibi hakemle konuşan ve anlamsız sertlik yapan özelliğini unutturmuş. Tugay ve Hakan, Türkiye’deki tempolarının bir üstü ile oynadılar. Demek ki, bizim ligleri bir tempo yukarı çekebiliriz. Bunun da yapılması lazım. 
     Türkiye iki beki Abdullah ve Ümit ile kanatlardan dalarak rakibin ortada kümelenmesini engelledi. Bir de top kaybetmedikleri için forveti de dörtlediler, beşlediler. Takımda iyi oynamayan yoktu. Oktay’ın Hakan’a attırdığı kafa golü, devamlı yer değiştiren forvet hattı, hareketli orta alan ile Milli Takım’da görmeyi istediğimiz futbolu örneklediler. Özellikle defans Türkiye’de olmayan ilk topa girme becerisini gösterdi. 9 - 10 pasa çıktılar ve hareketli orta alan ile koşan rakiplere pes ettirecek bir tempo yüzdesi yakaladılar. Bu maç bize çok ümit verdi. Türkiye bundan sonraki maçlarında bu düzeyde top oynarsa Dünya Kupası’nın finallerine gitmek bir rüya olmaz. 



 SPOR 
























</TEXT>
</DOC>
