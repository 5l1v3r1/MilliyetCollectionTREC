<DOC>
<DOCNO> 34025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sontur23.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Kur rejiminde değişiklik öngörülmüyor" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, kur politikasında herhangi bir değişikliğin öngörülmediğini belirterek, ''İnanıyorum ki, bu tedbirlerin yürürlüğe konulmasıyla hem döviz kurunda düşme ve istikrar sağlanacak hem de Türk parasına olan talep yeniden canlanacaktır'' dedi. 
     Yılmaz, ANAP Ankara İl Başkanlığı'na gelerek il yönetimi, ilçe başkanları, belediye başkanlarıyla Ankara'nın sorunlarının ele alınacağı toplantıya katıldı. Toplantıda, Yılmaz'ın yanı sıra Devlet Bakanı Mehmet Keçeciler, Maliye Bakanı Sümer Oral, Çalışma ve Sosyal Güvenlik Bakanı Yaşar Okuyan, İçişleri Bakanı Rüştü Kazım Yücelen, Turizm Bakanı Erkan Mumcu, TBMM Başkanvekili Nejat Arseven, genel başkan yardımcıları Cengiz Altınkaya, Selçuk Pehlivanoğlu ve Ankara milletvekilleri de bulundu. 
     Toplantıdan önce açıklama yapan Mesut Yılmaz, Ankara'nın sorunlarına nasıl çözüm bulunacağının tartışılacağını, toplantının 4-5 Ağustos'ta yapılacak büyük kongreyle hiçbir ilgisinin olmadığını söyledi. Yılmaz, benzer toplantıları, bundan sonra, İzmir başta olmak üzere büyük şehirlerde de devam ettireceklerini belirtti. 
     Daha sonra gazetecilerin sorularını yanıtlayan Başbakan Yardımcısı Yılmaz, Devlet Bakanı Kemal Derviş'in açıkladığı yeni ekonomik önlemleri yeterli bulup bulmadığına ilişkin bir soru üzerine, bunların teknik düzeyde belirlenen, dövize olan yapay talebi sınırlandırmaya, Türk parasına olan talebi canlandırmaya yönelik tedbirler olduğunu söyledi. 
     Önlemlerin Maliye Bakanı Sümer Oral ile işbirliği halinde tespit edildiğini anlatan Yılmaz, ''İnanıyorum ki, bu tedbirlerin yürürlüğe konulmasıyla hem döviz kurunda düşme ve istikrar sağlanacak hem de Türk parasına olan talep yeniden canlanacaktır'' dedi. 
     Kemal Derviş'in düzenlediği basın toplantısına Maliye Bakanı Sümer Oral'ın da katılacağının bildirildiğini, ancak toplantıya katılmadığını hatırlatan bir gazeteciye Yılmaz, açıklanan tedbirlerin esas itibariyle para piyasasına ilişkin tedbirler olduğu yanıtını verdi. Tedbirlerin vergiyle ilgili yönünün, kararların çok küçük bir bölümünü oluşturduğunu ifade eden Yılmaz, Maliye Bakanı Oral'a ekleyeceği bir şey olup olmadığını sordu. Oral ise Yılmaz'ın yaptığı açıklamanın yeterli olduğu karşılığını verdi. 
     Enstrüman değişikliği 
     Mesut Yılmaz, IMF Birinci Başkan Yardımcısı Stanley Fischer'in Türkiye ziyaretiyle ilgili olarak, dalgalı kurda değişikliğe gidilmesinin söz konusu olup olmadığının sorulması üzerine, yarın Fischer ile görüşeceğini, ancak Kemal Derviş'in de açıkladığı gibi, kur rejiminde şu anda herhangi bir değişikliğin öngörülmediğini kaydetti. Yılmaz, ''Aslında uyguladığımız ekonomik programın hedeflerinde ve ana hedeflerinde herhangi bir değişiklik söz konusu değildir. Ama bu hedeflere varmak için uygulanan enstrümanlarda, bazılarında hiç olmazsa, şimdiye kadar hedeflerin beklendiği şekilde gerçekleşmediği ortaya çıkmıştır. Onun için bazı enstrümanların değiştirilmesi söz konusudur. Yapılacak revizyonu bu kapsamda düşünmek lazım'' diye konuştu. 
     Yılmaz, repodaki stopajın artırılmasına ilişkin eleştirilere katılıp katılmadığı sorusunu, ''Hayır katılmıyorum. Eğer katılsaydım kararlar başka türlü olurdu. Bana göre, alınan tedbirler yerindedir ve kısa zamanda da olumlu etkisini gösterecektir'' şeklinde yanıtladı. 
     Mesut Yılmaz, ANAP'ın büyük kongresinin ardından kabinede revizyona gidilip gidilmeyeceğine ilişkin bir soru üzerine, hükümet olarak liderler toplantısında, hükümette değişiklik konusunda alınmış herhangi bir kararın olmadığını belirtti. Yılmaz, ''Ama gayet tabii, hükümete ortak olan her parti, kendi bünyesinde gerekli değişiklikleri her zaman yapabilir'' dedi. 
     Yılmaz, ''Sizin, bakanlardan istifalarını aldığınız haberleri var. ANAP kanadında yeni bir revizyon mu yapılacak '' sorusunu şöyle yanıtladı 
     ''Hayır, Anavatan Partisi olarak bizim her kongreden sonra gerek hükümette gerek partide bir yeniden yapılanmaya gitmemiz bir teamüldür. Bu, zorunlu ölçüler içerisinde her zaman yapılır. Arkadaşlarım da beni rahatlatmak için istifalarını bana kendileri verdiler.'' 
     Yılmaz, ANAP kongresinin ardından Recep Tayyip Erdoğan'ın kuracağı partiye katılımlar olacağı yönünde haberler olduğunu anımsatıp, ''Partiden istifa beklentiniz var mı '' sorusunu ise ''Hayır yok. Ben ANAP'a katılımlar olmasını bekliyorum'' diye cevapladı. 
     
     






</TEXT>
</DOC>
