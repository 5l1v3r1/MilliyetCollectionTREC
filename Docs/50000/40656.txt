<DOC>
<DOCNO> 40656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sonspo12.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Teknik Direktörü "Ali Eren konusunu kapattık" 
</HEADLINE>
<TEXT>

     Birinci Süper Ligi İzmir temsilcisi Göztepe'de, teknik direktör Rıza Çalımbay, ''Ali Eren'i almamız mümkün değil. Kaleci Bülent için Beşiktaş'tan resmi bir öneri gelmedi.'' dedi. 
     Çalımbay, İstanbulspor karşılaşmasında süpriz bir 11 ile mücadele edebileceklerini belirterek, ''İstanbulspor maçı, dönüm noktası maçlarından biri. Eğer galibiyetle dönersek bizim için muhteşem birşey olur'' dedi. 
     Rıza Çalımbay, düzenlediği basın toplantısında, asıl zor maçlarının İstanbulspor karşılaşmasıyla başladığını bildirdi. Bursaspor, Diyarbakırspor ve Samsunspor maçlarında takımının 3 puan almasına karşın istediği performansı gösteremediğini ifade eden Çalımbay, ''Bizim asıl zor maçlarımız şimdi başlıyor. İstanbulspor karşılaşmasında iyi bir oyun sergileyip 3 puan almak istiyoruz. Eğer 3 puanla dönersek bizim için muhteşem bir şey olur'' diye konuştu. 
     Deplasmanda yapacakları İstanbulspor maçında farklı bir 11 düşündüğünü dile getiren Çalımbay, sözlerini şöyle sürdürdü 
     ''Süpriz bir 11 ile çıkabiliriz. Her maça değişik bir taktikle çıkıyoruz. Tüm maçlar benim için derbi maçı. Ligde iyi bir yer edinmek istiyorsak, deplasmandan puan ve puanlarla ayrılıp içerideki tüm maçları kazanmamız gerekir.'' 
     Eleştirilere maruz kalan Göztepeli futbolcu Kabat konusuna da değinen Çalımbay, ''Kabat çok eleştiriliyor. Ancak iyiniyetli bir arkadaş. Sakatlığı geçince takıma daha çok yararlı olacağına inanıyorum'' dedi. 
     
     Ali Eren... 
     Beşiktaşlı futbolcu Ali Eren konusunun Göztepe için kapandığını ifade eden Çalımbay, bu futbolcuyu Göztepe'nin mali durumu nedeniyle alamayacaklarını belirterek, şunları kaydetti 
     Sellami'nin yerine bir oyuncu düşünüyoruz. Oyuncu deneme yanlısı değilim. Çünkü mevcut kadrodaki oyuncular için sıkıntı yaratıyor. Bize denenmeye gelen oyuncuları da gözden kaçırmak istemiyoruz. Bunun örneklerini daha önce yaşamıştım. Örneğin Tayfun, Beşiktaş'a geldiğinde bakılmamıştı. Daha sonra gittiği Fenerbahçe'de yıldız bir oyuncu oldu.'' 
     Gazetecilerin sorusu üzerine milli takımın İsveç ile yapacağı müsabakaya da değinen Çalımbay, kendisinin milli takım deneyimi de olduğunu hatırlatarak, ''Milli takım böyle kritik maçları kazanır. Büyük bir şanssızlık olmazsa Türkiye'nin Dünya Kupası'na katılacağına inanıyorum. Birlikte oynamaya alışmış iyi bir kadrosu var. Dünya Kupası kadrosunda da mutlaka bir Göztepeli futbolcu olacaktır'' dedi. 






</TEXT>
</DOC>
