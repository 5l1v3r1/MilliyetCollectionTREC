<DOC>
<DOCNO> 39117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/26/son/sontur14.html </URL>
<DATE> 2001/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp Mezarlığı'nda kanla "Allah" yazılı çuval ele geçti 
</HEADLINE>
<TEXT>

     İşadamı Üzeyir Garih'in öldürüldüğü olayda kullanılan suç unsurlarının bulunması amacıyla Eyüp Mezarlığı'nda başlatılan ve yaklaşık 1 saat 45 dakika süren aramalar sırasında, Arapça olarak üzerine kanla ''Allah'' yazılmış bir çuval ele geçirildi. 
     Eyüp İlçe Emniyet Müdürlüğü, Asayiş Şube Müdürlüğü, Çevik Kuvvet Şube Müdürlüğü ile motorize ekiplerden oluşan yaklaşık 200 polisin, Garih'in öldürüldüğü Eyüp Mezarlığı'nın üst bölümünde saat 10.15'te başlattığı detaylı arama, saat 12.00'de tamamlandı. 
     Aramalar sırasında, Garih'in öldürüldüğü Mareşal Fevzi Çakmak'ın kabrinin yanında yer alan Küçük Hüseyin Efendi'nin mezarı yakınındaki bir çuval, Arapça bilen bir komiserin dikkatini çekti. 
     İlk incelemede üzerinde kanla yazılmış ''Allah'' yazısı bulunan çuval, detaylı araştırma için emniyete götürüldü. 
     Başka bir bulguya rastlanmayan arama çalışmaları sırasında, katil zanlısı olarak gözlem altına alınan ve Asayiş Şube Müdürlüğü Cinayet Büro Amirliği'nden basın mensuplarına gösterilmeden çıkartılan Fuat N'nin de, bir polis otomobilinin içinde tutulduğu belirtildi. 
     Üst bölümündeki arama çalışmaları tamamlanan Eyüp Mezarlığı'nda, polisin aldığı güvenlik önlemleri ise sürüyor. 
     Bu arada, olaya ilişkin gözaltında tutulan ve aralarında Fuat N'nin yakınlarının da olduğu 7 kişi, bir ara Cinayet Büro Amirliği'nden çıkartılarak parmak izleri alındı. 
     

</TEXT>
</DOC>
