<DOC>
<DOCNO> 33051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun28.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da 2 Bakanlık ve 5 Bakan Yardımcılığı Türklerin... 
</HEADLINE>
<TEXT>

     Bulgaristan'da 17 Haziran'da yapılan parlamento seçimlerinde hiçbir siyasi gücün tek başına iktidara gelecek oranda oy elde edememesinin ardından, eski Kral İkinci Simeon'un başkanlığında kurulacak koalisyon hükümeti için protokol imzalandı. 
     Bugünkü 3.5 saatlik toplantının sonunda imzalanan protokol uyarınca, İkinci Simeon'un kuracağı koalisyon hükümetinde üyelerinin çoğunluğunu Türklerin oluşturduğu Hak ve Özgürlükler Hareketi'ne HÖH Tarım Bakanlığı ile Doğal Afetler ve Endüstri Kazaları Bakanlığı ve Savunma, Maliye, Ekonomi, Bölgesel Geliştirme ve İskan, Çevre bakanlıklarının yardımcılıkları verildi. 240 sandalyeli parlamentoda 120 sandalye sahibi olan eski Kral ile 21 sandalyesi bulunan HÖH arasında günlerce süren pazarlıkların ardından imzalanan koalisyon protokolüne göre HÖH'e, ayrıca Razgrad, Tırgovişte ve Sofya'da bölge valiliği verildi. Böylece Bulgaristan Türkleri, ülkede 1989 yılında yıkılan komünist rejimin ardından başlayan demokratikleşme sürecinde, hükümette ilk kez bakan düzeyinde temsil edilmiş olacak. 







</TEXT>
</DOC>
