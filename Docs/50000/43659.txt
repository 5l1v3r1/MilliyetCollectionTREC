<DOC>
<DOCNO> 43659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/yazar/yilmaz.html </URL>
<DATE> 2001/09/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
HSBC, BDDK'nın kiracısı 
</HEADLINE>
<TEXT>

     Ortalıkta dolanan savaş bulutları, Türkiye'nin tepesinde puslu bir geleceğe doğru kilitlenirken, dünyanın anlı şanlı bankası HSBC, Bankacılık Denetleme ve Düzenleme Kurulu'ndan BDDK Fon bankası Demirbank'ı satın aldı, şampanyalar içildi, imzalar atıldı. 
     BDDK Başkanı Engin Akçakoca bu büyük satıştan moral depolayarak Ankara'ya uçarken, HSBC'nin Yürütme Kurulu Başkanı Keith R. Whitson da "makul rakamı" yakalayıp, evine döndü. 
     Whitson, Türkiye'de düzenlenen devir teslim töreninde bankanın yüzde 100'ünü ve Demir Yatırım'ı 350 milyon dolara satın aldıklarını açıklarken, kar beklentisinin orta ve uzun vadeli olduğunu belirtiyordu. 
     İki yıldır Demirbank ile ilgilenen HSBC'nin Demirbank'ı satın alma serüveni çok tartışıldı. HSBC basın toplantısında, devletle kalem kalem yürüttüğü pazarlığın ayrıntısını vermekten kaçındı. 
     
Merkezi de almadı      Ben bildiklerimi söyleyeyim. HSBC, Demirbank'ın yüzde 100'ünü satın aldığını açıklamıştı. Bu yüzde 100'e, Demirbank'ın New York, Frankfurt ve İMKB'de işlem gören yüzde 25 hissesi de dahil. Bankanın toplam kredilerinin yüzde 45'ini oluşturan kurumsal kredi riskleri BDDK'nın üzerinde kaldı. Buradan ne anlaşılıyor 
     Diyelim A Holding kredi kullanmış, bunu geri alacak olan BDDK. Böylece HSBC, Demirbank'ın bireysel bankacılık hizmetlerini satın aldı. Bankanın yatırım portföyünü ise Demir Yatırım'da sürdürecek. 
     Ayrıca HSBC'nin ödediği 350 milyon doların içinde gayrimenkul değerleri bulunmuyor. Demirbank'ın Levent'deki merkez binası meşhurdur. Koray İnşaat'ın yaptığı bu özel binaya biz Türkiye'de "Akıllı bina" diyoruz... 
     Çevre duyarlılığı ve kent dokusuna uygunluğu nedeniyle Doğa Savaşçıları Derneği'nden ödül de alan bu binayı, HSBC satın almadı. 
     BDDK, Collier ekspertiz firmasının 22 milyon dolar biçtiği Levent'teki bu binayı HSBC'ye 15 milyon dolara satmak istedi. 
     HSBC teklifi geri çevirdi, kira sözleşmesi imzaladı. 
     Yani HSBC, BDDK'nın kiracısı oldu. 
     Banka tasfiyeleri sonunda, BDDK en büyük ev sahibi olarak ortada kalırsa hiç şaşmayın. 
     Buradan benim anladığım şu, HSBC halkın cebindeki parayı satın alıyor, Türkiye'ye tek kuruş yatırmıyor. 
     Ne kurumlarına, ne binasına, ne toprağına para bağlıyor. 
     Aslan mudiler. 
     
     







Devenin sırrı 


İşler yolunda 


Savaşın değil, sanatın çağrısı 


Sessiz Ayakkabılar Yürüyüşü 


Feda kültürü 


Anadolu yollarında 


Bu kalp seni unutur mu 


Kıssadan hisse 


Doğu'da yerel yönetimler 


Hanım kızlar kıskacında delirmek 


"Anayasa değişikliği" mi, "Anayasada değişiklik" mi 


Balık demek para demek 


HSBC, BDDK'nın kiracısı 


</TEXT>
</DOC>
