<DOC>
<DOCNO> 9615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/guncel/gun13.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu raporunu açıkladı 
</HEADLINE>
<TEXT>
ABD Türkiye eroinde köprü 
     YASEMİN ÇONGAR Washington 

     ABD Dışişleri Bakanlığı'nın her yıl mart başında yayınladığı "Uyuşturucu Denetleme Stratejisi" raporlarının dün açıklanan sonuncusuna göre, Türkiye eroin kaçakçılığında "köprü" olmayı sürdürüyor. 
     Türkiye'yi "Güneybatı Asya, özellikle de İran kaynaklı uyuşturucu maddelerle Batı Avrupa piyasası arasındaki başlıca geçiş yollarından biri" diye tanımlayan raporda, Türkiye üzerinden Avrupa'ya kaçırılan eroinin miktarı "ayda dört ila altı ton kadar" olarak tahmin edildi. 
     Rapor, eroin ve baz morfinin Türkiye'ye doğu sınırından sokulduğunu belirtirken, baz morfinin Güneydoğu Anadolu'da ve İstanbul yakınlarında bulunan yasadışı laboratuarlarda işlendiğini duyurdu. 
     Rapora göre, Türkiye üzerinden kaçırılan eroin daha ziyade TIR kamyonlarındaki gizli bölmelere yüklenerek Avrupa'ya götürülüyor ve TIR'ların sadece çıkış ve varış ülkelerinde gümrük denetiminden geçmesi de, bu trafikte kolaylaştırıcı rol oynuyor. 
     ABD Dışişleri, Türkiye üzerinden kaçırılan eroinin Amerikan piyasasını doğrudan tehdit etmediğini, buna karşılık Türkiye'nin uyuşturucudaki rolünün Amerikan hükümeti açısından kaygı yaratmayı sürdürdüğünü de bildirdi. 
     
     


 GÜNCEL 





















</TEXT>
</DOC>
