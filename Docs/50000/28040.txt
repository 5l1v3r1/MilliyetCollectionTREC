<DOC>
<DOCNO> 28040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sondun11.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum kesiminde gömülü Türklerin mezarları açılacak 
</HEADLINE>
<TEXT>

     Kıbrıs Rum Yönetimi Dışişleri Bakanı Yannakis Kasulides, Rum tarafında gömülü Kıbrıslı Türklerin mezarlarının kimlik tesbiti amacıyla açılacağını söyledi. 
     Kasulides, Rum kesiminde yayımlanan Politis gazetesine yaptığı açıklamada, 1974 Barış Harekatı sırasında ölen ve Rum tarafında gömülen Kıbrıslı Türklerin kimliklerinin belirlenmesi için mezarlarının açılması yönünde çalışacaklarını belirtti. 
     Gazete, Kasulides'in açıklamasına ilişkin geniş haberini yarın yayımlayacağını duyurdu. 
     Bu arada, 1974 Barış Harekatı sırasında hayatını kaybeden, Kıbrıs'ta görevli Yunan alayına mensup iki askerin kemiklerinin Yunanistan'a götürülmesi dolayısıyla, Rum Dışişleri Bakanlığı'nda bir tören düzenlendi. 
     Cesetleri Yunanistan'a gönderilen askerlerden Asimaki Burekka kayıplar listesinde, Aleksis Hristopulos ise ölenler listesinde yer alıyordu. 
     Kasulides, törende yaptığı konuşmada, Kıbrıs'ın Yunan toprağı olduğunu savunarak, ''işgal altında'' olduğunu öne sürdüğü kesimin ''kurtarılması'' için mücadele verilmesini temenni etti. Kasulides, şunları söyledi 
     ''Yunan ve Kıbrıs Rum kesimi bayraklarıyla örtülü bu ölüleri, Kıbrıs Rum kesimi ve Yunanistan'ın ortak mücadele göstergesi olarak, Yunan Kara Kuvvetleri Komutanlığı temsilcilerine teslim ediyoruz. Vatanımızın özgürlüğü için Yunan topraklarında Elen kanı döküldü. Aynı inançla işgal altındaki topraklarımızı kurtarmak için mücadele etmemizi temenni ediyoruz.'' 
     Bu arada, Politis gazetesi, bir yazısında, kayıplar konusunda Rum yetkililerinin izlediği tutumu sert bir dille eleştirdi. 
     Rum Yönetimi'nin kayıp yakınlarını yıllarca ızdırap ve beklenti içinde tutmasının sert bir şekilde eleştirildiği yazıda, Barış Harekatı'nın ikinci safhasından 10 gün sonra, Yunan alayından Lakadamya'ya 120 Yunan askerinin cesedini taşıdığını söyleyen bir Yunanlı'dan şimdiye kadar hiçkimsenin bilgi alma zahmetine katlanmadığına işaret edildi. 
     
     






</TEXT>
</DOC>
