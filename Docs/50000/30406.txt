<DOC>
<DOCNO> 30406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/siyaset/siy06.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş ulufe’ dağıttı 
</HEADLINE>
<TEXT>

Sağlık Bakanı, hastane inşaatı için ayrılan fondan merkez personeline 153 milyon lira özel zam yaptı 
     AYDIN HASAN Ankara 

     Sağlık Bakanı Osman Durmuş, merkez teşkilatında çalışan personelin maaş zammı sorununu yasalara uygunluğu tartışmalı ilginç bir yöntemle çözdü. Durmuş, merkez personeline hastane inşaatı için ayrılmış fondan karşılanmak üzere aylık 153 milyon liralık özel zam yaptı. 
     Yıl sonuna kadar maaşa ek olarak yapılması planlanan bu "ekstra zammın" bu ay maaşlara yansıdığı belirtildi. Durmuş, ekstra zammı, 3418 sayılı yasa çerçevesinde, geliştirme ve destekleme fonundan karşıladı. 
     Eğitim, gençlik ve sağlık hizmetlerinde kullanılması gereken fondaki parayı merkez personeli için kullanan Durmuş’a tepki gösteren Başbakanlık’tan bir yetkili şunları söyledi "Maaş sorunu böyle yasaya uygun olmayan yöntemlerle çözülemez. Durmuş, bu parayı ulufe dağıtır gibi dağıtıyor. Bu padişahlıkta olur. Bu parayı hastane inşaatı gibi hizmetlerde kullanabilir." 
     
Doktora inanmadı, kendisi muayene etti      Sağlık Bakanlığı, Kızılay ve Alman Kızılhaçı tarafından yaptırılan 120 yataklı Bolu İzzet Baysal Devlet Hastanesi’nin açılışına katılan Bakan Osman Durmuş, Genel Cerrahi Servisi’nde tedavi gören Astsubay Nafi Balyemez’in sağlık durumu hakkında bilgi alarak verilen ilaçları sordu. Doktorun açıklamasından ikna olmayan Durmuş, filmlerini incelediği hastayı, MHP’li Ersoy Özcan’la muayene etti. Durmuş, hastaya, "Senin bir şeyin yok. Serumu eline alıp gezebilirsin" dedi. 
     



 SİYASET 
















</TEXT>
</DOC>
