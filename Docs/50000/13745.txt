<DOC>
<DOCNO> 13745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/yasam/yas06.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emirgan sahilinde dram... 
</HEADLINE>
<TEXT>
Otomobili ölüme sürdü 
Eşiyle tartıştı, çocuklarını alıp gezintiye çıktı. Emirgan’da olan oldu. Otomobili denize süren baba öldü, çocukları kurtarıldı 
     GÜNTAN MAVİGÖZLÜ İstanbul 

     Otomobiline bindirdiği iki çocuğuyla sahilde gezintiye çıkan baba Dursun Karaaş, Emirgan sahiline gelindiğinde direksiyonu denize doğru kırarak gaza bastı. Denize uçan otomobilde baba Karaaş boğularak hayatını kaybederken, iki çocuğu kurtarıldı. 
     Mobilyacı Dursun Karaaş 36 dün sabah Seyrantepe’deki evlerinde eşi Hanife Karaaş ile tartıştıktan sonra oğlu Emre 7 ve Kızı Buse’yi 11 otomobiline bindirerek gezintiye çıktı. Karaaş, Emirgan sahiline gelindiğinde otomobilinin direksiyonunu aniden denize doğru çevirerek gaza yüklendi. Kaldırıma çarpan ve ön tekerleri havalanan otomobil, denizin soğuk sularına gömüldü. Denize atlayan vatandaşlar arka koltukta oturan ve can havliyle çığlık atan iki kardeşi dışarı çıkartmayı başardı. Baba Karaaş ise boğularak öldü. 
     Ölümle burun buruna iken vatandaşların çabası sonucu kurtarılan Emre ve Buse, daha sonra karakola götürüldü. Olayı duyar duymaz karakola gelen anne Hanife Karaaş, çocuklarını aldıktan sonra bir taksiyle Seyrantepe Bulut Sokak’taki evlerine döndü. 
     
     Ekonomik kriz yuvasını dağıttı 
     Seyrantepe’de mobilyacılık yapan Dursun Karaaş’ın yakınları, ekonomik kriz sebebiyle işleri iyi gitmeyen ve uzun süredir psikolojik tedavi gören Karaaş’ın eşiyle de sık sık kavga ettiğini söylediler. 
     


 YAŞAM 




























</TEXT>
</DOC>
