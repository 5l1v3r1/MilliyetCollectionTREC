<DOC>
<DOCNO> 21610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur06.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı, Celal Doğan'a bir dava daha açtı 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Gaziantep Büyükşehir Belediye Başkanı Celal Doğan'ın, 1 yıldan 3 yıla kadar hapis cezası istemiyle yargılanması istemiyle ikinci bir dava açtı. İddianamede, Doğan'ın, belediyeye ait bir gayrimenkulü ilk satış fiyatından 70 milyar lira daha düşük bedelle bir şirkete satarak belediyeyi zarar uğrattığı ileri sürülüyor. 
     Yargıtay Cumhuriyet Başsavcısı Kanadoğlu, Doğan hakkında hazırladığı iddianameyi yargılamanın yapılacağı Yargıtay 4. Ceza Dairesi'ne bugün gönderdi. 4483 sayılı Memurlar ve Diğer Kamu Görevlilerinin Yargılanmasına İlişkin Yasa uyarınca soruşturmayı tamamlayan Kanadoğlu iddianamesinde, Doğan'ın belediyeye ait 26 bin 164 metrekarelik bir taşınmazı kapalı teklif usulüyle satışa çıkardığı kaydedildi. İlk ihalede taşınmazın, 500 milyar liraya Ahmet Tatar'a kaldığı belirtilen iddianamede, bu ihalenin daha sonra iptal edildiği ifade edildi. 
     İddianamede, Ahmet Tatar'ın gözaltına alındığı sırada yapılan ikinci ihalede ASKO şirketi ile organik bağı belirlenen ESKO şirketine aynı gayrimenkulun 430 milyar liraya satıldığı kaydedildi. 
     Doğan'ın, taşınmazın ESKO adlı şirkete satılması için zemin hazırlandığı bildirilen iddianamede, Doğan'ın böylece belediyeyi 70 milyar lira zararı uğrattığı ileri sürüldü. İddianamede, Doğan'ın Türk Ceza Kanunu'nun ''görevi kötüyü kullanma'' fiilini düzenleyen 240. maddesine göre 1 yıldan 3 yıla kadar hapis cezası istemiyle yargılanması istenildi. 
     Yargıtay Cumhuriyet Başsavcısı Kanadoğlu, aynı taşınmazın satışına ilişkin süreçteki rolü bulunan 9 belediye görevlisi hakkında da ayırma kararı vererek, bu kişiler hakkında Gaziantep Cumhuriyet Başsavcılığı'nın gereğini yapmasını istedi. 
     Yargıtay Cumhuriyet Başsavcısı Sabih Kanadoğlu, daha önce de Doğan'ın belediyeye ait bir arsayı, düşük bedelle Altınbaş Holding'e satarak, ''görevini kötüye kullandığı'' gerekçesiyle 1 yıldan 3 yıla kadar hapis cezası istemiyle dava açmıştı. Doğan bu davadan da önümüzdeki günlerde Yargıtay 4. Ceza Dairesi'nde yargılanacak. 
     
     







</TEXT>
</DOC>
