<DOC>
<DOCNO> 45816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur18.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Acılı gününde ABD'nin yanında olmamız doğaldır" 
</HEADLINE>
<TEXT>

     Başbakan Bülent Ecevit, terörizm konusunda Türkiye'nin yıllardır çektiklerini pek çok ülkenin görmezlikten geldiğini, fakat ABD'nin Türkiye'nin çektiği acıları gördüğünü ve Türkiye'ye yardımda bulunduğunu ifade ederek, ''Şimdi de bizim ABD'nin acılı gününde, onların yanında olmamız doğaldır'' dedi. 
     Başbakan Bülent Ecevit, ODTÜ Yerleşkesi içinde hizmete giren ODTÜ-Halıcı Yazılımevi'nin açılışında yaptığı konuşmada, ABD'nin Afganistan'a yönelik askeri operasyonunu değerlendirdi. Ecevit, ABD'nin kendi toprakları üzerinde, ilk kez büyük çapta bir terörist saldırıya maruz kaldığını anımsatarak, ABD halkının ilk kez böyle bir olaya tanık olduğunu kaydetti. 
     Ecevit, şöyle konuştu 
     ''ABD, ilk defa, iki okyanus arasındaki yalnızlığından çıkıyor. 
     Büyük bir felaketle kendi vatanında karşı karşıya gelmiş bulunuyor. 
     Çok tehlikeli sonuçlara varabilecek ama bazı tehlikeleri de önleyebilecek bir savaş türü başlamış bulunuyor. ABD, gibi dünyanın ileri teknolojili gelişmiş ülkeler ile basit ve ilkel teknoloji örgütler karşı karşıya gelmiş bulunuyorlar. ABD gibi teknolojinin en ileri olan ülkesinde, New York'ta, Washington'da, Pentagon'da birkaç saniye içinde binalar yok oluyor, 6 bin insan ölüyor. Bunu gerçekleştirenler de hiçbir harcamada bulunmaksızın, hiçbir külfete katlanmaksızın istedikleri sonucu alabiliyorlar. Demek ki bu şekilde teknoloji eylemleri çok kolay ve ucuz hale gelmiştir. Buna karşılık teröre karşı savaşım ise çok zor ve pahalı hale gelmiştir. Bu durumda insanların terörizm felaketinden kendini kurtarabilmesi için yeni çözümler gerekmektedir. Yeni bazı çareler bulunmak zorundadır. Bu çarelerin başında da ulusal dayanışma ve işbirliği gelmektedir. 
     Terörizm konusunda Türkiye'nin, yıllardır çektiklerimizi pek çok ülke görmezlikten gelmişlerdi. Fakat ABD başından beri bunu algılamıştı. Türkiye'nin çektiği acıları görmüştü ve bu konuda Türkiye'ye yardımda bulunmuştu. Şimdi de bizim ABD'nin acılı gününde onların yanında olmamız doğaldır. Tabii uzun, acılı bir savaşım olacaktır. Ama bu savaşın üstesinden gelineceğine inanıyorum. İnsanlık terör belasının üstesinden gelecektir. Ama bu, zaman ister, kaynak ister ve irade ister. Türkiye de, bölücü ve dinci terörizme karşı, kaynakları sınırlı olsa bile iradesini gösterdiği, kullandığı içindir ki bu terörist akımların üstesinden büyük ölçüde gelebilmiştir. 15-20 yıldır da olsa kıvanç verici bir düzeye ulaşmıştır.'' Başbakan Ecevit, Türkiye'nin terörle mücadelesinde kendisini desteksiz bırakan, aralarında Türkiye'nin müttefiklerinin de bulunduğu bazı ülkelerin şimdi durumu daha iyi değerlendireceklerine inandığını ifade ederek, ''Türkiye'nin terörizm konusunda neler çekmiş olduğunu algılayacaklar. Milletimizin ve insanımızın bu terör belasından en kısa sürede ve demokratik süreç içinde çıkmasını diliyorum'' dedi. 
     






</TEXT>
</DOC>
