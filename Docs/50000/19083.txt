<DOC>
<DOCNO> 19083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/guncel/gun11.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Müdür gözaltında zam yapılamıyor 
     Elektriğe dünden itibaren yapılması gereken zam, yaşanan iki gelişmeye bağlı olarak yapılamıyor. Bir yandan zam oranına ilişkin Hazine’den yazı beklenirken, diğer yandan TEDAŞ Genel Müdür Vekili ve Yönetim Kurulu Başkanı Osman Nuri Doğan’ın gözaltında olması nedeniyle yönetim kurulu karar alamıyor. Enerji ve Tabii Kaynaklar Bakanlığı yetkilileri her yeni tarifenin uygulanmasının Yönetim Kurulu kararıyla yapıldığını, ancak şu anda gözaltı olayı nedeniyle uygulamada problem olduğunu belirterek, Hazine’den zam teklifi geldiği ortamda konuyu bakanlığa havale edeceklerini söyledi. 
     
     Yolsuzluk yapana müebbet hapis 
     MHP Gümüşhane Milletvekili Bedri Yaşar, yolsuzlukları önlemek ve caydırıcı olmak amacıyla ömür boyu hapis cezası önerdi. Yaşar, Devlet Bakanı Kemal Derviş'in IMF ve Dünya Bankası'ndan getireceği 10 milyar dolar için de, "Bize sadece suni nefes aldırır. Asıl çözüm bu değil" eleştirisini getirdi. Grubun basına kapalı bölümünde ekonomik süreci değerlendiren Yaşar, namuslu iş adamlarının ürktüğünü, bürokratların da korktukları için iş yapmadığını savundu. Bu kişilere kelepçe vurulmasını eleştirerek, yolsuzlukların da politikacı, bürokrat ve sözde iş adamı üçgeninde gerçekleştiğini söyleyen Yaşar, caydırıcı olması için yolsuzluklara ömür boyu hapis cezası verilmesini önerdi. 
     
     Haraç çetesine beş tutuklama 
     Kumkapı Balık Hali'nde haraç, Antalya ve Bodrum'da iki ayrı tehdit olayına karıştıkları gerekçesiyle yakalanan 22 kişiden beşi tutuklandı. İstanbul DGM'ye çıkarılan sanıklardan Zeki Sözer, Metin Denizer, Ali Cafer Lüle, Tümer Büyük, Ahmet Çağlayan ve Mehmet Altun, tutuklanmaları istemiyle mahkemeye sevk edildi. 4 No'lu DGM'de ifadeleri alınan altı kişiden Ali Cafer Lüle tutuksuz yargılanmak üzere serbest bırakılırken, öteki sanıklar "cürüm işlemek amacıyla çete oluşturmak" suçundan tutuklanarak cezaevine gönderildi. 
     
     Önemli ilaçlar kargoda kayboldu 
     Yurtiçi Kargo’ya ait kamyon Ankara’dan Antalya’ya giderken sır oldu. Hulusi Aydın'ın kullandığı Yurtiçi Kargo'nun kamyonu, geçen perşembe günü Ankara'dan Antalya'ya doğru yola çıktı. Kamyon, Türk Eczacılar Birliği tarafından Antalya'daki 4 hasta için Almanya'dan ithal edilen ve hayati önem arz eden bazı ilaçları da taşıyordu. Aydın'ın, daha önce çalıştığı başka bir işyerindeyken arkadaşlık yaptığı ve kimlikleri açıklanmayan bazı kişilerce Ankara - Afyon karayolunda gasp edilerek kaçırıldığı belirtildi. Polis ve jandarma yetkilileri ise kendilerine böyle bir gasp olayının bildirilmediğini kaydettiler. Kamyonun gasp edilmesi üzerine ilaçları bekleyen hasta ve yakınları zor duruma düştü. Şirket yetkilileri, kamyonun gasp edilmesiyle ilgili sorunu "kendi aralarında çözümlediklerini" söylediler. 
     



 GÜNCEL 



















</TEXT>
</DOC>
