<DOC>
<DOCNO> 35088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/soneko01.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, 1.5 milyar dolarlık 3. kredi dilimini yarın serbest bırakıyor 
</HEADLINE>
<TEXT>

     Uluslararası Para Fonu'nun IMF İcra Direktörleri Kurulu'nun yarınki olağan toplantısında, Türkiye için öngörülen yaklaşık 1.5 milyar dolar tutarındaki 3. kredi diliminin serbest bırakılacağına kesin gözüyle bakılıyor. 
     Türkiye'nin ek niyet mektubunun değerlendirileceği toplantıda, yeni kredi dilimine onay verilmesinin ardından, bu paranın gelecek hafta başında Türkiye'ye ulaşması bekleniyor. 
     Öte yandan IMF yetkilileri, Türkiye'yi oldukça rahatlatacak 3. kredi diliminin serbest bırakılmasının ardından, Ağustos ayında Türkiye'de önemli bir ekonomik sorunla karşılaşılmasını beklemediklerini söylediler. 
     Türkiye'nin ek niyet mektubunda, son gelişmeler çerçevesinde yeniden gözden geçirilen makro ekonomik hedeflerin ağırlıklı olarak yer alması bekleniyor. 
     IMF'nin en yüksek karar makamı olan icra direktörleri kurulu, yarınki toplantısının ardından, 2 hafta süreyle tatile girecek. 
     IMF Türkiye Masası Şefi Juha Kahkonen başkanlığındaki heyetin, 10. gözden geçirme çalışmaları için Ağustos sonu veya Eylül başında yeniden Türkiye'ye gelmesi öngörülüyor. 20 Eylül'den sonraki bir tarihte de, IMF'nin Türkiye için bu kez 3 milyar dolarlık 4. kredi dilimini serbest bırakması hedefleniyor. 
     Bu yıl içinde Türkiye'ye sağlanacak son IMF kredisi olan yine 3 milyar dolarlık 5. kredi diliminin ise, 15 Kasım'dan sonra serbest bırakılması planlanıyor. 
     
     
     







</TEXT>
</DOC>
