<DOC>
<DOCNO> 16867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/son/soneko04.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik program New York'taki Türk tahvillerine de yaradı 
</HEADLINE>
<TEXT>

     Yeni ekonomik programın açıklanmasının ardından, New York piyasasında işlem gören Türk tahvillerinin değeri ortalama yüzde 1.6 oranında artış gösterdi. 
     Türkiye tarafından ihraç edilen 30 yıl vadeli dolar bazlı tahvillerin de 11 baz puan artış gösterdiği belirtildi.Finans kuruluşlarının internet sayfalarında yer alan haberlere göre, Türk kaynaklı tahviller J.P. Morgan'ın EMBI endeksinin yaklaşık yüzde 2'sini oluşturuyor. Türk tahvillerinin değerinin artış göstermesine, yatırımcıların, Türk hükümetinin açıkladığı son önlemlerin uluslararası kredi kuruluşlarından yeni kaynak sağlamasına yeterli olacağı inancının yol açtığı ifade edildi. 
     Devlet Bakanı Kemal Derviş tarafından açıklanan program esas itibariyle harcamalarda kısıntıya gidilmesini ve bankacılık sistemini güçlendirmeyi hedefliyor. Türk yetkililer, alınan ve alınacak önlemlerin, IMF ve Dünya Bankası'nca taahhüt edilen 11 milyar dolarlık kredilere ek olarak yaklaşık 12 milyar dolar daha kredi sağlayacağı umudunu taşıyorlar. Yabancı ekonomi uzmanları Türkiye'nin bu yıl içinde yaklaşık 25 milyar dolar dış finansmana ihtiyaç duyacağını öne sürüyorlar. 




</TEXT>
</DOC>
