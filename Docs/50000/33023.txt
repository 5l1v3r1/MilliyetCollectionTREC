<DOC>
<DOCNO> 33023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/yazar/zbirand.html </URL>
<DATE> 2001/07/20/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Bu kadar ekmek bizi kesmedi... 
</HEADLINE>
<TEXT>

     Geçen hafta umut doluydum. 
     Bu köşeden sizlere de duyurdum. Hatta bazılarınız alay ettiniz. Beni rüyada yaşamakla suçladınız. Oysa kara bulutlardan bıkmıştım. Hükümetin IMF’ten gelen Kohler mektubunu kelimesi kelimesine ve hiç zaman harcamadan uygulaması, adeta yeni bir başlangıcın işareteydi. 
     Hükümetin nihayet gerçekleri gördüğünü sanmıştım. 
     Meğer yanılmışım. Hem de çok ağır şekilde yanılmışım. Meğer bu hükümet hiçbir şeyi görememiş. 
     Çarşamba günkü doruk toplantısı sırasında yaptıkları açıklama, durumun vahametini anlamaktan ne kadar uzak olduklarını gösterdi. 
     Koalisyon ortakları, topluma GÜVEN verici mesajlara en fazla ihtiyaç duyulduğu bir anda, eski kominist ülkelerin dinazorlaşmış yöneticilerin toplandığı politbüro oturumlarını andıran bir havada bir araya geldiler. Ardından, kalıplaşmış ve yüzlerce defa tekrarlanmış "yazılı" bir açıklama yaptılar. Açıklamayı, üçü birden kameraların karşısına çıkıp dahi okumadılar. 
     Tüm çağrıları da ellerinin tersiyle ettiler. 
     "İşte Enis Öksüz istifa ettirildi. Bu kadar kan ve tek kelle size yeter. Daha fazlası yok..." dediler. 
     "Bize güvenin kardeşim" deyip kestirdiler. 
     Şaşırdık kaldık. 
     Bu insanlar bu kadar kör olamazlar. 
     Yoksa, bilinçli olarak mı böyle hareket ediyorlar Amaçları ne olabilir 
     Bu kafayla ülkeyi kaosa sürüklediklerini gerçekten görmüyorlar mı 
     
Üç lider, acaba uzayda mı yaşıyor      Ecevit hergün demeç veriyor. 
     Son derece kızgın. 
     Herşeyin iyi gittiğini, buna karşılık dedikoducuların ve spekülatörlerin havayı bulandırarak gereksiz bir gerilim yarattıklarını, bundan dolayı da, ekonominin bir türlü rayına oturamadığını söylüyor. Bu arada Kemal Derviş’e eski desteğini vermediğini, üstelik DSP’nin kapısını da artık kapattığını belirtiyor. Teknokratlar hükümeti önerilerini de yerden yere vuruyor. 
     Bahçeli, nadir konuşmalarından hangisini yapsa, Derviş’i istemediğini biraz daha açık şekilde ortaya koyuyor. MHP’nin ekonomik programı sevmediğini anlatıyor. İç ve dış çevrelerin MHP’yi iktidardan uzaklaştırma komplosu içine girdiklerini söylemekle yetiniyor. 
     Yılmaz, ise çok az konuşuyor. Adeta bu kavga gürültü içinde görünmemeyi tercih ediyor. Ekonomik krizin bu noktalara gelmesinin faturasının MHP’ye çıkarılmasından memnun gibi görünüyor. Teknokrat hükümetten söz edilince de köpürüyor, ateş püskürüyor. 
     Asker ve sivil destekli bir teknokrat hükümetinin kurulmasını, demokrasiye inanan kimse benimsemez. Ancak, eğer insanlar birkaç aydır bu konuyu konuşuyorlarsa, bunun nedeni, hükümetin bu işin içinden çıkamayacağı izlenimine kapılmalarıdır. Yoksa, askeri yönetim aşkından değil. 
     İşte böyle bir ortamda liderlerin yapmaları gereken, büyük ve gerçekçi düşünmektir. 
     Harekete geçmek, dramatik adımları atmaktır. 
     Toplum, bir lider, bir ışık göremediği için oradan oraya koşuyor. Her kafadan bir ses çıkıyor. Ortaya atılan her öneriyi tartışmaya açıyor. Bir ümit, bir ışık, bir liderlik arıyor. 
     
Bugün atılacak adımlar güven verir      Bugün topluma yeniden güven verecek adımlar, daha doğrusu toplumun beklentilerinden bazıları şunlardır 
     1. Hükümet revizyonu 
     Hangi gerekçeyle olursa olsun, toplum bu hükümette hemen revizyon istemektedir. Başta Tarım Bakanı Özalp olmak üzere değişim gerekmektedir. Bakanlıklara gelecek olanların da iyi bir seçimden geçirilmesi şarttır. 
     2. Bakanlık sayısı indirilsin 
     Toplum bu hükümetin beceriksizliği nedeniyle fakirleşiyor, acı çekiyor. Karşılığını da görmek istiyor. Devletin de kemerlerini ciddi şekilde sıktığını görmeyi arzuluyor. Bunu en açık şekilde gösterecek işaretlerin başında da, bakanlık sayısının azaltılması geliyor. Bugünkü 36 bakanlık makamı en az 25’e indirilmelidir. Koalisyon ortaklarına ulufe dağıtılması olarak nitelenen bakanlıkların azaltılması topluma büyük rahatlama getirecektir. 
     3. Tüm harcamalar durdurulsun 
     Toplumun görmek istediği diğer "dramatik adım" eğitim ve sağlık dışındaki tüm bütçelerin yüzde 20 oranında indirilmesi, sosyal konut gibi, hayati olmayan tüm harcamaların durdurulmasıdır. Milli savunma dahil, bu harcamalara ne kadar büyük bir indirim getirilirse, toplum aynı oranda fedakarlığa katkıda bulunacaktır. 
     
Bugün yapılmazsa, yarın daha ağır olacak      Eğer bu adımlar bugün atılmaz ve "reformlardan dolayı çıkarları bozulan bazı çevrelerin suçlanmasıyla" yetinilirse, yarın koalisyon çok daha ağır ödemelerde bulunacaktır. 
     İşte o zaman teknokratlar hükümeti devreye girecektir. 
     Şu ana kadar, Ecevit’in bu değerlendirmeyi yapmadığı anlaşılmaktadır. 
     Eğer bu tutumu sürdürürse, tarihe T.C.’nin en büyük reformlarını yapan lider olarak geçemeyecek. Değişime direnen bir politikacı olarak kaybolup gidecek... 
     
     







Yarı başkanlık sistemi 


Turist var da... 


Yeni tarz siyasetin doğum sancıları... 


El yakmak 


ÖSS sonuçları açıklanıyor ama... 


Dans pistinin yeri nerede 


İçte kriz, ya dışta 


Vadeli döviz piyasası... 


Küçülmezsek değişemeyeceğiz 


Aynı dükkanlara ayrı kararlar 


Cenova İnisiyatifi 


Böyle dalga olmaz 


Hayat 


Satış noterde yapılır 


Bayan Graham öldü 


</TEXT>
</DOC>
