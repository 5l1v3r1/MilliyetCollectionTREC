<DOC>
<DOCNO> 24102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/soneko19.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bugün böyle geçti... 
</HEADLINE>
<TEXT>

     İMKB Ulusal-100 Endeksi, 1. seansa göre 335.75 puan kayıpla 2. seansı 10,687.10 puandan tamamladı. Hisse senetleri ortalama yüzde 3.05 oranında değer yitirdi. 
     Hazine'nin, dünkü başarısız ihalesinden sonra dövize yönelen talep Borsa'da moralleri bozarken, Endeks 11 bin seviyesinin altına geriledi. 
     Seans 10,908 seviyesinden satış ağırlıklı açıldı. Özellikle mali sektör hisselerinde yoğunlaşan satışlarla 10,784 puana kadar gevşeyen Endeks, tepki alımlarıyla ilk bir saati 10,982 puanla geçti. İkinci yarıda ise piyasadaki tedirginliğin arttığı gözlendi. Bankalararası piyasada döviz efektif satışının 1 milyon 200 bin liraya kadar yükselmesi piyasadaki satış baskısını artırdı. 10,604 puana kadar etkili olan satışlar, son dakika alımlarıyla karşılanınca Ulusal-100 Endeks, günü 10,687.10 puandan tamamladı. 
     Hisse senetlerinin günlük değer kaybı ise yüzde 3.38 olarak gerçekleşti. 
     Kapanışta mali endeks 556.03 puan kayıpla 15,250.21 puana, hizmet endeksi 185.78 puan kayıpla 6,175.23 puana, sınai endeksi de 205.23 puan kayıpla 8,293.42 puana geriledi. 
     Böylece ilk seansa göre mali grup hisseler ortalama yüzde 3.52, hizmet grubu hisseler yüzde 2.92, sınai grubu hisseler de yüzde 2.41 oranında değer yitirdi. 
     2. seansta işlem gören toplam 299 hisse senedinden 250'si değer yitirdi. 25 hisse senedi değer kazanırken, 24 hissenin fiyatında ise değişiklik olmadı. 
     Seansta, 185 trilyon 151 milyar 496 milyon liralık işlem hacmi oluştu. İki seansın işlem hacmi toplamı da 334 trilyon 999.7 milyar lira olarak gerçekleşti. 
     2. seansta, Yapı Kredi Bankası, Garanti Bankası, Koç Holding, Doğan Holding ve Akbank en yoğun işlem gören hisseler oldular. 
     
     







</TEXT>
</DOC>
