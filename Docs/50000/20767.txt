<DOC>
<DOCNO> 20767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/12/dunya/adun.html </URL>
<DATE> 2001/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karizmamı çizdirmem 
</HEADLINE>
<TEXT>

İtalya’da pazar günü yapılacak genel seçimler öncesinde favori gösterilen Silvio Berlusconi kendisini istemeyen Avrupa’ya meydan okudu 
     DIŞ HABERLER SERVİSİ 

     İtalya yarın hem ülkenin istikrarlı bir yönetime kavuşması, hem de Avrupa Birliği’nin AB iç ilişkilerinin geleceği açısından önem taşıyan genel seçim için sandık başına gidiyor. 
     49 milyon İtalyan seçmenin oy kullanacağı seçimin böyle bir boyut kazanmasının tek nedeni ise 64 yaşındaki işadamı siyasetçi Silvio Berlusconi. 12 milyar dolarlık serveti ve medya gücüyle yalnız İtalya’da değil, Avrupa ve ABD’de de tartışma yaratan Forza İtalya Partisi lideri seçimin favorisi. Batı medyası Berlusconi’nin kişisel özelliklerini ön plana çıkararak İtalya’yı totaliter bir yönetime götüreceği yolunda yoğun eleştiriler yapıyorlardı. 
     
Thatcher’dan destek      Ancak Berlusconi 1996’daki 7 aylık başbakanlığından önemli dersler aldığını belirterek bu kez "imajının katledilmesine izin vermeyeceğini" söyledi. AP ajansıyla yaptığı söyleşide Berlusconi, rakibi merkez solun adayı Francesco Rutelli’yi kişiliği ve iş ilişkileri konusunda yalanlar yayayarak "imajını yok etmeye çalışmakla" suçladı. İtalyan siyasetçi, eski İngiltere Başbakanı Margaret Thatcher’in İtalyan gazetelerine gönderdiği bir mektubu iddiasına tanık gösterdi. 
     Thatcher mektubunda, Berlusconi’ye karşı "karakter suikastı" yapıldığını ifade ederek İtalyan seçmenin bu baskılar karşısında diz çökmemesini istiyor. Thatcher, Berlusconi’nin sahip olduğu özellikleri çok takdir ettiğini belirterek seçimin önemli uluslararası sonuçlar doğuracağını savundu. 
     Berlusconi kamuoyu yoklamalarına göre Rutelli’den 4 puan önde. 
     
Yok aslında farkımız...      Merkez sağın adayı "Süvari" lakaplı Silvio Berlusconi ile merkez sol aday "Yakışıklı" Francesco Rutelli’nin siyasi programları ile seçmene yönelik vaadleri birbirinden çok farklı değil. İkisi de globalleşmeden yana olan adaylar, vergilerin düşürülmesi ve daha çok özelleştirme sözü verdi. Aktör Paul Newman’a benzerliğiyle dikkat çeken, eski Roma Belediye Başkanı Rutelli liderliğindeki Merkez Sol’un program açısından Berlusconi’ye yönelttiği en büyük eleştiri ise yoksulların durumu ve yolsuzlukla mücadele konusunda bir şey söylemediği noktasında. Bazı sivil toplum örgütleri de Berlusconi iktidarı ile İtalya’daki çoğulcu demokrasinin son nefesini vereceğini ileri sürüyorlar. 
     



 DÜNYA 











</TEXT>
</DOC>
