<DOC>
<DOCNO> 33346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/22/son/soneko03.html </URL>
<DATE> 2001/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası bu hafta 200 milyon dolar satacak 
</HEADLINE>
<TEXT>

     Merkez Bankası, bu hafta düzenleyeceği ''programlı'' iki döviz satış ihalesi çerçevesinde, minumum 200 milyon dolar satacak. 
     Merkez Bankası'nın Temmuz-Ağustos döviz satış ihale programına göre, haftanın ilk döviz satış ihalesi 25 Temmuz Çarşamba günü minumum 100 milyon dolar ile yapılacak. 
     Program uyarınca Merkez Bankası, Temmuz ayının son döviz satış ihalesini ise 27 Temmuz Cuma günü minumum 100 milyon dolar ile yerine getirecek. 
     Merkez Bankası, 11 Temmuz tarihinden bu yana, 4'ü program, 3'ü de program dışı olmak üzere düzenlediği 7 ihalede toplam 835 milyon dolar sattı. 
     Merkez Bankası bu ay, düzenleyeceği 6 döviz satış ihalesi ile minumum 700 milyon dolar satmayı öngörüyordu. 
     Bu hafta satılması öngörülen 200 milyon dolar da dikkate alındığında Merkez Bankası döviz satış ihaleleri çerçevesinde bankalara 935 milyon dolar satmış olacak. 






</TEXT>
</DOC>
