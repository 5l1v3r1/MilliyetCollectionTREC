<DOC>
<DOCNO> 33080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko28.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada 2. seans böyle geçti 
</HEADLINE>
<TEXT>

     İMKB Ulusal-100 Endeksi, 1. seansa göre 65.79 puan artışla 2. seansı 9,684.55 puandan tamamladı. 
     Hisse senetleri ortalama yüzde 0.68 oranında değer kazandı. 
     Borsa'da ilk seans gerçekleşen 96 puanlık düşüşün ardından, haftanın son seansında Endeks dalgalı bir seyir izledi. 9,624 puan seviyesinde dengeli açılan piyasa, seansın başlarında en düşük 9,599 puanı gördü. Tepki alımlarıyla toparlanmaya başlayan Endeks, en yüksek 9,836 puana çıktıktan sonra ilk bir saati 9,784 puanla geçti. 
     İkinci yarının başlarında hisse bazı hareketlerle 9,800-9750 puan aralığında yatay seyreden Endeks, son yarım saatte hızla gevşedi. 9,625 seviyelerine kadar gerileyen Endeks, günü son dakika alımlarıyla 9,684.55 puandan tamamladı. 
     Hisse senetlerinin günlük değer kaybı ise yüzde 0.32 olarak gerçekleşti. 
     Kapanışta mali endeks 95.56 puanlık artışla 13,597.25 puana, sınai endeksi 28.30 puanlık artışla 8,057.94 puana, hizmet endeksi de 82.91 puanlık artışla 5,267.89 puana yükseldi. 
     Böylece, ilk seansa göre mali grup hisseler ortalama yüzde 0.71, sınai grubu hisseler yüzde 0.35, hizmet grubu hisseler de yüzde 1.60 oranında değer kazandı. 
     2. seansta işlem gören toplam 288 hisse senedinden 129'u değer kazandı. 80 hisse senedi değer yitirirken, 79 hissenin fiyatında ise değişiklik olmadı. 
     Seansta, 184 trilyon 947 milyar 222 milyon liralık işlem hacmi oluştu. İki seansın işlem hacmi toplamı da, 400 trilyon 349.4 milyar lira olarak gerçekleşti. 
     2. seansta Turkcell, Yapı Kredi Bankası, Vestel, Akbank ve Garanti Bankası, en yoğun işlem gören hisseler oldular. 






</TEXT>
</DOC>
