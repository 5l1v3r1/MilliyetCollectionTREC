<DOC>
<DOCNO> 35462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur12.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de korsan Laila tartışması... 
</HEADLINE>
<TEXT>

     İstanbul'da faaliyet gösteren Laila Klübü'nün İzmir'de açılacağı yolunda yapılan reklam ve asılan ilanlara Laila'dan tepki geldi. Laila Halkla İlişkiler Müdürü Gülşat Doğan, yapılan reklam ve ilanların korsan olduğunu belirterek, ''Laila markası tescillidir, iznimiz dışında kullanılamaz'' dedi. 
     Doğan, İzmir'de ''Laila klüp açılacağına ilişkin reklamların yapıldığı'' yolunda istihbarat bilgileri aldıklarını, bir kısım reklamcının korsan ilanlama suretiyle böyle bir tanıtım faaliyetinde bulunduğunu bildirdi. Doğan, 1 Ağustos'tan itibaren bununla ilgili tüm afiş ve billboardların indirildiğini ifade ederek, şöyle konuştu 
     ''Araştırma derinleştirildiğinde, kesin olmamakla birlikte ilanın İzmir, SSK Bölge Çalışma Müdürlüğü yanında daha önce bar olarak işletilmiş ve halen yeniden restore edilmekte olan bir işletme menşeili bulunduğu, bu işyerinde şu anda yalnızca inşaat işçilerinin olduğu, anılan klübü faaliyete geçirecek işletmecinin halen Bodrum'da bulunduğu ve restorasyon çalışmaları bittiğinde yeniden bu tür ilan ve reklamlar vermek suretiyle İstanbul'dan getireceği bir sanatçı eşliğinde dükkanını faaliyete geçireceği öğrenilmiştir.'' Doğan, ''Laila'' markasının Türk Patent Enstitüsü Markalar Dairesi Başkanlığı nezdinde şirketleri ''Laila Turizm İşletmeleri Ticaret Limited Şirketi'' adına tescil ettirildiğini, izinsiz kullanılmasının yasak olduğunu bildirdi. 







</TEXT>
</DOC>
