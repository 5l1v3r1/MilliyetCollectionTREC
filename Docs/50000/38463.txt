<DOC>
<DOCNO> 38463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/sonspo12.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Beşiktaş maçına iddialı geliyor... 
</HEADLINE>
<TEXT>

     Diyarbakırspor Kulübü Başkanı Mücahit Can, 25 Ağustos Cumartesi günü İstanbul'da karşılaşacakları Beşiktaş'ı yenerek, ligdeki ilk galibiyetlerini alacaklarını iddia etti. 
     Mücahit Can, yaptığı açıklamada, bu sezon çok iyi bir kadro kurduklarını belirterek, ''Ligin ilk iki haftasında çok iyi oynamamıza rağmen, şanssızlıklar nedeniyle galibiyet alamadık. Ancak Beşiktaş karşısında kesinlikle galip geleceğimize inanıyorum'' diye konuştu. 
     Beşiktaş'ın güçlü bir ekip olduğunu kaydeden Can, ''Onlar da bizim gibi henüz galibiyet alamadı. İstanbul'da ilk galibiyetlerini almak için çaba sarfedecekler. Bence karşılaşma çok zevkli geçecek ve sahadan 3 puanla ayrılan taraf biz olacağız'' ifadelerini kullandı. 
     Başkan Can, başta teknik direktör Yılmaz Vural olmak üzere, teknik heyet ve tüm futbolcularına sonuna kadar güvendiklerini söyledi. 
     Kadrolarına kattıkları futbolcuların Türkiye'nin önemli oyuncuları olduğunu ifade eden Can, ''Yeni bir ekip olduğumuz için ilk haftalarda sıkıntılar yaşadık. Ancak uyum sorununu gün geçtikçe atlatıyoruz. Beşiktaş maçı da bizim çıkış maçımız olacak'' dedi. 
     Kardeş kulübüz 
     Beşiktaş'ın Diyarbakırspor'un kardeş kulübü olduğunu da kaydeden Can, ''Kulüp Başkanı Serdar Bilgili, Asbaşkanlar İzzet Ceylan ve Yıldırım Demirören ile diğer yöneticiler, özellikle transfer döneminde bize çok yardımcı oldu. Onlara teşekkür ediyoruz'' diye konuştu. 
     Can, Beşiktaş ile yapacakları maçın centilmenlik havası içinde geçeceğine inandığını belirtti. 
     Taraftara çağrı 
     Başkan Can, Diyarbakırspor taraftarlarına da çağrıda bulanarak, şunları söyledi 
     ''İstanbul'daki hemşehrilerimizin bizi Beşiktaş maçında yanlız bırakmayacaklarına inanıyoruz. Taraftarlarımızı Cumartesi günü İnönü Stadı'na bekliyoruz. Ayrıca, bilet fiyatlarında misafir takım ayrımı yapmayan Beşiktaş'a da teşekkür ediyoruz.'' 
     Ali Eren ve Fevzi'yi düşünmüyoruz 
     Can, Beşiktaş ile sorunlar yaşayan Ali Eren ile kaleci Fevzi'yi transfer edecekleri yönündeki haberlerin gerçeği yansıtmadığını ifade etti. 
     Futbolcularına güvendiklerini ve şimdilik herhangi bir transferi düşünmediklerini söyleyen Can, transferi teknik direktör Vural'ın raporları doğrultusunda yaptıklarını, Vural'dan da böyle bir istek gelmediğini sözlerine ekledi. 
     
     






</TEXT>
</DOC>
