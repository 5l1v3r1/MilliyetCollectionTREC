<DOC>
<DOCNO> 33137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/guncel/gun08.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu havada jogging yapmak doğru mu 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN - PERVİN METİN 

     Caddebostan sahilinde jogging koşu yaparken kalp krizi geçirerek yaşamını yitiren işadamı, yeni bir tartışmaya neden oldu. Bazı uzmanlar, joggingin tehlikeli, hatta öldürücü olabileceğine işaret ederken, bir kısmı da kimler tarafından ve hangi şartlarda yapılması gerektiğinin bilinmesi şartıyla, her spor türünün yararlı olduğunu savundular. İşte değerlendirmeler... 
     
     Dr. Murat Beyaz İstanbul Memorial Hastanesi Spor Hekimliği 
Öldürücü diyemeyiz      Genelde doğru bir spordur. Yılda birkaç kişinin ölümüne yol açıyor diye, "jogging öldürücü" diyemeyiz. Bu, uçak firmalarının, bir yıl boyunca uçak kazalarında ölen kişilerin sayısının, arı sokması sonucu ölenlerden daha az olduğunu ortaya koyması gibi bir şey. Özellikle bu mevsimde ağır sportif aktivitelerde bulunan, bir sağlık taramasından geçmemiş kişilerde bu tür sonuçlara yol açabilir. Joggingi bütünüyle yadsımamak gerek. Joggingin çıkış gerekçesi, halk sağlığını geliştirmek, insanların yaşam kalitesini düzeltmektir. ABD’de her gün binlerce kişi Central Park’ta koşuyor. 
     Biz her tip sporun bilinçli ve doğru yapılması kaydıyla sağlığa faydalı olduğunu söylüyoruz. Ailesinde kalp hastalığı olan, 50 yaş üstündeki kişilerin dikkatli olması lazım. Caddebostan’da koşarken ölen kişi kalp krizi geçirdiğine göre bu kişi kalp hastasıymış. Genel olarak 35 yaş üstü erkekler ve 40 yaş üstü kadınların, veya hiç spor yapmamış kişilerin direkt olarak jogginge başlaması doğru değil. Bu kişilerin mutlaka bir doktor kontrolünden ve egzersiz testinden geçmesi, kalp akciğer uyumunun belirlenmesi lazım. 
     
     Prof. Dr. Serap Erdine İstanbul Üniversitesi Kardiyoloji Enstitüsü 
Herkes için zararlı      Jogging, doğru bir spor değil. Herkes için zararlı. Tabii ki spor yapmak lazım. Ancak, koşma şeklinde yapmak sakıncalı. Yavaş da olsa, biz bunun yerine, düzenli, ritmik adımlarla yürümeyi tavsiye ediyoruz. Başlangıçta daha yavaş, daha sonra süratlenebilir. Bu en fazla bir saatte 4 - 5 kilometre kadar yürüyüş olmalı. Kendini tamamen sağlıklı hisseden, hiçbir yakınması olmayan kişide bile, zaman zaman doğumsal kalp damar hastalıkları olabilir. 50 yaşın üstünde, sigara içen, kilolu, hipertansiyonlu ve aşırı gergin, stres altındaki kişilerin özellikle jogging yapmaması lazım. 
     Yürüyüş bile, nem oranının çok yüksek olduğu günlerde yapılmamalı. Yemekten en az iki saat sonra ya da sabah aç karnına olabilir. Ama, mutlaka yataktan kalkar kalkmaz değil, su ya da meyve suyu içip, evde bir yarım saat dinlendikten sonra yapılmalı. Joggingi çıkaran adam öldü. Maraton koşularında ani ölümler görüldü. Çok hızlı koşulduğu zaman vücut, "endorfin" denen maddeler salgılıyor. Kişi ağrısı ve yakınması olduğunu hissetmiyor, kalp krizi geçirdiğini bile anlamıyor. 
     
     Mehmet Yurdadön Atletizm Federasyonu Başkanı 
Yüzme daha tehlikeli      Dünyada çok yaygın ve en kolay yapılabilen bir spordur. Benim de kalbimde pil var ve hala kendimi yormadan jogging yapabiliyorum. Hem de şarkılar, türküler söyleyerek. Birkaç gün önce Caddebostan’da ölen arkadaşım, kardiyoloğa gitseydi, böyle bir sonuç olmazdı. Bu sporun aşırı yorgunluk yapması doğrudur, ancak ölümcül etkisi yoktur. Tehlikeli olsaydı tüm dünyada yasaklanırdı. Maraton koşularında kaç kişi ölmüş ki Jogging yaparak sağlıklı yaşam sürdürenler, daha mutlu ve üretken. Kişi gene de sağlık kontrolünden geçmeli. Bence yüzme sporu daha tehlikeli. Çünkü daha yorucu ve efor kaybettiriyor. 
     
     Dr. Gündüz Tezmen Doğan Yayın Holding Sağlık Grup Başkanı 
Otoriteler önermiyor      Jogging, dünyada kalp otoriteleri tarafından önerilmeyen bir spordur. Çünkü, insan bünyesini fazla zorluyor. Koşu sırasında tansiyon çıkar, nabız yükselir. Kişi de kapasitesinin üzerine çıkarsa çok tehlikelidir. Ancak, yaşam boyu düzenli olarak spor yapmış kişiler bundan istisnadır. Önemli olan şey elbetteki ara vermemiş olmasıdır. "Koşuyorum, merdiven çıkıyorum. Kalbimde bir problem olsaydı ağrım olurdu" deyip aldananlar var. Bu durum kişinin damarlarının pırıl pırıl olduğu anlamına gelmez. Damarın içindeki iç zarda plakalar vardır. Plakalar, spor yaparken yırtılabilir ve yarım saat önce sapasağlam biri, kalp krizi geçirebilir. Jogginge alternatif olarak, yüzme ve bisiklet kullanma önerilebilir. İlle de bu sporu yapmak isteyenler, bir kalp merkezine gidip efor testi yaptırmalı, ya da nabız ölçen aletleri kullanmalı. Bu aletler, kalp atış hızı, limitin üzerine çıkarsa kişiyi uyarıyor. 
     



 GÜNCEL 














</TEXT>
</DOC>
