<DOC>
<DOCNO> 40167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/son/sontur07.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
900'lü hatlar inşaat işçisini yaktı... Fatura 2 milyar lira... 
</HEADLINE>
<TEXT>

     Çeşme'ye bağlı Ovacık Köyü'nde yaşayan ve inşaat işçiliği yapan Tahir Palit'e, 2 milyar liralık telefon faturası geldi. Yanlışlığın belirlenerek düzeltilmesi için Telekom'a başvuran Tahir Palit, ''Yanlışlık yok, 900'lü hatlar defalarca aranmış, fatura tutarını kısa sürede ödeyin'' yanıtını alınca mahkemeye başvurma kararı aldı. 
     Türk Telekom tarafından Palit'e gönderilen Temmuz dönemi faturasında, 15 Haziran-12 Temmuz 2001 tarihleri arasında 2 milyar 48 milyon lira konuşma yapıldığı bildirildi. Konuşulan telefon numaraları dökümünde ise 900'lü hatların sık sık arandığı kaydedildi. 
     Faturayı görünce şoka giren Palit, Yarımada Telekom Müdürlüğü'ne dilekçe ile başvurarak, bu miktarda bir konuşmanın ailesi veya şahsı tarafından yapılamayacağını, bu yanlışlığın bir an önce düzeltilmediği takdirde haklarını savunmak için Genel Müdürlük nezdinde girişimde bulunacağını, gerektiğinde yargıya başvuracağını kaydetti. 
     İnşaatlarda çalışarak hayatını kazandığını ifade eden Palit, yaptığı açıklamada, telefon faturası tutarının kendisi için bir ''servet'' büyüklüğünde olduğunu belirtti. 4 çocuk babası Palit, telefonundan 900'lü hatların arandığını, bu numaraların avukatı tarafından yapılan inceleme sonucunda, tencere-kap-kacak satan bir şirkete ait olduğunu belirlediklerini belirterek, kendisinin ve ailesinin bu numaraları aramadığını iddia etti. Tahir Palit şöyle devam etti 
     "Türk Telekom'dan gelen yazıda tahakkuk ve teknik yönden yapılan incelemelerde herhangi bir hata veya arızaya rastlanmadığı bildirildi.Yüksek meblağlı fatura nedeniyle Telekom Müdürlüğü'nden gelen arıza ekipleri, evime kablo bağlanan telefon direğinin üstündeki kutuda tellerin sıyrılmış olduğunu belirleyerek onardılar. Bu durum, telefon hattımı başkalarının kullandığı olasılığını ortaya koydu. Palit, Telekom'a tekrar başvurarak, yanlışlığın düzeltilmesini istediğini, dilekçesinin bir örneğini Telekom Genel Müdürlüğü'ne gönderdiğini ve savcılığa suç duyurusunda bulunacağını kaydetti. 
     
     
     







</TEXT>
</DOC>
