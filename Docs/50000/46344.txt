<DOC>
<DOCNO> 46344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/soneko11.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi yükü 10 yılda 2 kat arttı.. 
</HEADLINE>
<TEXT>

     Türkiye'de vergi yükünün son 10 yılda 2 kat arttığı bildirildi. 
     Türkiye İşveren Sendikaları Konfederasyonu TİSK tarafından yapılan araştırmaya göre, Türkiye'de vergi yükü sosyal güvenlik primleri dahil 1990'lı yıllarda kayıtdışı ekonominin boyutları ile birlikte yüzde 25'ler düzeyinde iken, bu oran 2001 yılında 2 kat artarak, yüzde 48 düzeyine çıktı. 
     Araştırmaya göre, Türkiye vergi yükü bakımından da dünyada ilk sıralarda yer alıyor. Vergi yükü, Yunanistan'da yüzde 34, İspanya'da yüzde 33, Portekiz'de yüzde 33, İrlanda'da yüzde 33, ABD'de yüzde 30, Japonya'da yüzde 29 düzeyinde iken Türkiye'de ise kayıtdışı ekonominin boyutları ile birlikte yüzde 48 düzeyinde bulunuyor. 
     TİSK araştırmasında, Türkiye'de üretim üzerindeki vergi yükünün dizginsiz şekilde artırıldığı savunularak, buna karşın Avrupa Ülkeleri ile ABD ve Japonya'da tüm vergilerin azaltıldığı belirtildi. 
     Araştırmada, özellikle kriz ortamında vergi gelirini artırmanın tek yolunun vergi oranlarında indirime gitmek olduğu vurgulanarak, böyle bir yöntemin ekonominin canlanmasına katkı yapacağı ve bu konuda ısrarcı olunması gerektiği bildirildi. 
     






</TEXT>
</DOC>
