<DOC>
<DOCNO> 15912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/soneko09.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı "Hükümet istifa ederse kargaşa çıkar" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, TÜSİAD olarak bu aşamada hükümetin istifasının ülkeyi ekonomik, siyasal ve sosyal açıdan kargaşaya sürükleyeceğini düşündüklerini bildirdi. 
     Tuncay Özilhan, olağanüstü toplanan TÜSİAD Yüksek İstişare Konseyi toplantısında yaptığı konuşmada, hükümetin, liberal fakat milliyetçi bir yapıda olduğunu iddia ettiğini belirterek, ''Söylemlerinde milliyetçilik vurgusu bu kadar güçlü olan hükümet ortakları, silkinip kendilerine gelmez ve kararlı bir şekilde harekete geçmezlerse, Türkiye'nin fabrikalarının, bankalarının, ticari işletmelerinin yok pahasına yabancılara satılmasına neden olacaklardır'' dedi. Hükümete açık yüreklilikle seslenmek istediğini söyleyen Özilhan, ülkenin her yanından hükümetin istifasını isteyen seslerin yükseldiğine işaret ederek, ''TÜSİAD olarak biz bu aşamada hükümetin istifasının ülkeyi ekonomik, siyasal ve sosyal açıdan kargaşaya sürükleyeceğini düşünüyoruz'' dedi. 
     Ancak, hükümete yeni bir çehrenin kazandırılmasının da zorunlu olduğu görüşlerini muhafaza ettiklerini açıklayan Özilhan, kabinede revizyonun bir zayıflık göstergesi değil, bir kararlılık göstergesi olacağını vurguladı. 
     Tuncay Özilhan, şöyle devam etti 
     'Hükümete verdiğiniz bu yeni çehre ile ekonomik, sosyal ve siyasal boyutlarıyla kapsamlı bir program ortaya koyun. Kendinizi bu programın başarısıyla bağlayın. Türkiye'ye ve dünyaya bunun neden farklı bir program olduğunu anlatın ve kamuoyunu her ay programın gidişatı hakkında bilgilendirin. Aktif bir dış politika çizgisi izleyin. Tüm kesimlerle düzenli iletişim içinde olun, danışma mekanizmalarını hafife almayın. 
     Hükümetin kriz sonrasına ilişkin bir vizyonu olduğunu ortaya koyun.Hükümette başlattığınız revizyonu, tüm kademelerde işlevsel ve etkin bir kadrolaşmayla destekleyerek, hem acil önlemleri uygulayacak hem de uzun dönemde ekonominin rotasını koruyacak bir idari kapasiteye sahip olduğunuzu gösterin. Ve her şeyden önce cesur olun. Cesur olun, çünkü başarısızlık halinde korkunun ecele zaten faydası olmayacaktır.'' 




</TEXT>
</DOC>
