<DOC>
<DOCNO> 13819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sonspo01.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ve Daum'un derbi karnesi 'zayıf' 
</HEADLINE>
<TEXT>

     Galatasaray'da bu sezon başında göreve gelen Rumen Teknik Direktör Mircea Lucescu, derbi maçlarda henüz galibiyetle tanışamadı. 
     Lucescu yönetimindeki Galatasaray, Beşiktaş ve Fenerbahçe ile oynadığı derbi maçlarda henüz galibiyet elde edemedi. Lucesculu Galatasaray, iki takımla oynadığı maçlarda 2 beraberlik, 2 de yenilgi aldı. Galatasaray, bu dönemde iki takıma 6 gol atarken, kalesinde 9 gol gördü. 
     Lucescu idaresindeki Galatasaray, bu sezon sadece ligde deplasmanda 1-1 berabere kaldığı Trabzonspor'u, yine deplasmanda 4-1 yenerek, Türkiye Kupası'ndan eleme başarısını gösterebildi. 
     Beşiktaş Kulübü Yönetim Kurulu'nun kararıyla ikinci kez takımın başına getirilen Christoph Daum, uzun bir aradan sonra yarın ilk kez bir derbi maça siyah-beyazlı takımın teknik direktörü olarak çıkacak. 
     Gordon Milne'nin yerine 1993-94 sezonunun 2. yarısında göreve getirilen Daum, görev süresi içinde Beşiktaş'ın başında 14 derbi maça çıktı. Siyah-beyazlılar bu 14 derbinin sadece 4'ünü kazanırken, 7 kez sahadan yenik ayrıldı, 3 karşılaşma da berabere sonuçlandı. Alman teknik adam yönetimindeki Beşiktaş, 2.5 yıl içinde derbilerde başarısız bir görüntü sergilerken, Fenerbahçe'yi hiç yenemedi, Galatasaray'ı sadece bir kez, Trabzonspor'u ise 3 kez mağlup etti. 
     Beşiktaş, yarın Daum yönetiminde 5. kez Galatasaray'ın karşısına çıkacak. Alman teknik adam döneminde yapılan 4 derbi maçta siyah-beyazlılar, Galatasaray karşısında sadece 1 kez sahadan galip ayrılmayı başarırken, 2 kez yenildi, 1 kez de berabere kaldı. Beşiktaş'ın bu maçlarda attığı 7 gole, sarı-kırmızılılar 8 golle yanıt verdi. 
     Beşiktaş'ın başında en son 17 Aralık 1995 tarihinde Ali Sami Yen Stadı'nda Galatasaray maçına çıkan Daum, tam 1928 gün sonra sarı-kırmızılı takımla Mecidiyeköy'de yapılacak karşılaşmaya çıkmış olacak. İki takım arasında 17 Aralık 1995 tarihinde yapılan karşılaşmayı Beşiktaş Ertuğrul, Sergen ve Mehmet'in golleriyle 3-1 kazanmıştı. 




</TEXT>
</DOC>
