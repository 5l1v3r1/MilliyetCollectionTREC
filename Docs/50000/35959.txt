<DOC>
<DOCNO> 35959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/guncel/agun.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya aşkla koşuyor... 
</HEADLINE>
<TEXT>

Dünya Atletizm Şampiyonası 1500 metre finalinde koşarak Türkiye için bir ilki başaran Süreyya Ayhan kendisinden 15 yaş büyük, evli ve iki çocuklu antrenörüyle yaşadığı aşkla da çok konuşulacak... 
     Atletizm tarihimize yeni bir sayfa ekleyen milli atletimiz Süreyya Ayhan'ın başarısında, yeteneği ve çalışmasının yanısıra, antrenörü Yücel Kop'a duyduğu aşkın da rolü olduğu ortaya çıktı. Ayhan, Kop'la aralarında yıllar önce başlayan antrenör - sporcu yakınlaşmasının büyük bir aşka dönüşmesinin sağladığı "doping" ile Kanada'da koştu. Genç atletin ulaştığı bu büyük başarı Türkiye'ye gurur kaynağı olurken, şimdi gözler yaşadığı müthiş aşka çevrildi. 
     Atletizm çevreleri Süreyya ve Kop arasındaki aşkı konuşurken, antrenörün eşi de boşanma davası açmak için hazırlıklarını tamamladı. 
     
     Antrenörün "aşk tayini" 
     Süreyya 23 ile Kop 38 arasında yaş farkına karşın alevlenen aşk yıllar önce Çankırı'da başladı. Süreyya'nın memleketi Çankırı'da atletizm antrenörü olarak görev yapan Kop, genç kızın Kahramanmaraş'ta yüksek öğrenim yapacağı kesinleşince dört yıl önce tayinini istedi. Kop, yeni görev yeri olarak da Kahramanmaraş'a otomobille 45 dakika mesafedeki Gaziantep'i seçti. Evli ve 2 çocuk babası olan Kop, Çankırı'da yedi yıl elinde büyüttüğü Süreyya'ya olan duygularına gem vuramadı. Süreyya ile Kop arasındaki aşk, dört yıldır da Gaziantep - Kahramanmaraş hattında devam etti. Süreyya, lisansında adres olarak da antrenör Kop'un Gaziantep'teki evini gösterdi. 
     
     Babası atletizm pistini bastı... 
     İddialara göre, bu aşk, Süreyya'nın babası Yaşar Ayhan'ın geçen ay sonunda kızının çalışmalarını sürdürdüğü Ankara'daki atletizm sahasına yaptığı "baskın ile ortaya çıktı. Kendisine ulaşan dedikodular üzerine Süreyya ile Kop'u, Atletizm sahasında bulan baba Ayhan, ortalığı birbirine kattı. Kop'un üzerine yürüyen Ayhan, "Yazıklar olsun, böyle mi yapacaktın " diye bağırdı. Babasının bu çıkışından fazla etkilenmeyen ve Dünya Atletizm Şampiyonası'na tüm gücüyle hazırlanan Süreyya, Kop ile aralarındaki aşkı artık saklama çabasına da girmedi. 
     
     Eşi boşanmaya karar verdi 
     Kop'un eşi Süheyla Kop, 11 yıldır tanıdığı milli atlet Süreyya'ın eşiyle olan aşkını ilk yıllarda farketmedi. Ancak milli atletin babasının Ankara'da atletizm pistini basınca Süheyla Kop, eşinden boşanmaya karar verdi. 
     
     50 milyar tazminat istiyor 
     Gaziantep Barosu avukatlarından Yaşar Sağlam, ailece tanıştıkları Süheyla Kop'un kendisine başvurarak boşanmak istediğini doğruladı. Süheyla Kop'un vekili avukat Yaşar Sağlam, boşanma davası ile birlikte tazminat da isteyeceklerini söyledi. Avukat Sağlam, "Müvekkilim, bu aşk dedikodusunun gururunu kırdığını belirterek tazminat istiyor. 50 milyar liralık tazminat davası açacağız'' diye konuştu. 
     
     Bu sevda bitmez 
     Süreyya Ayhan baba baskısıyla, antrenörü Yücel Kop ise boşanmak için tazminat isteyen eşinin baskısıyla karşı karşıya. Onlar herşeye rağmen bu sevdadan vazgeçmediler. Atletizm Federasyonu Başkanı Mehmet Yurdadön de "iklime alışacaklar" gerekçesiyle ikilinin Kanada'ya erken gitmelerini onayladı. 
     
Sınavlarını aksattı mezun olamadı      Edmonton'da yapılan Dünya Atletizm Şampiyonası'nda göğsümüzü kabartan milli atlet, Sydney Olimpiyatları, ardından Dünya Şampiyonası nedeniyle sınavlara giremeyince bu yıl mezun olamadı. Kahramanmaraş Sütçü İmam Üniversitesi Beden Eğitimi ve Spor Yüksek Okulu’na 1997'de giren Süreyya, aynı yıl Ankara MKE'den Gaziantep'teki Sankospor atletizm takımına geçti. Sankospor'un Büyükşehir Belediyespor olmasından sonra, bu kulübün formasını giymeye başladı. 
     
Rakiplerine gerçek gücünü göstermedi      Ayhan'ın başarısına büyük katkı sağlayan, Gaziantep Büyükşehir Belediye Başkanı Celal Doğan, "Biz Süreyya'yı yavru iken aldık, büyüttük, şimdi başarısını yaşıyoruz. Bu başarı Türkiye'nin başarısıdır. " dedi. Beden Eğitimi Yüksek Okulu Müdür Yardımcısı Tamer Karademir ise, Süreyya'nın finale kaldığı yarışmada kendini saklamak için birinci olmadığını söyledi. Süreyya'nın zorlanmadan 2. olduğunu vurgulayan Karademir, "Çünkü finalde rakipleri bunu ciddiye almayabilir" dedi. 
     
O, arkadaşlarının gözünde şampiyon      Süreyya’’nın arkadaşları yıllığa, "Yine yok, demek ki koşuyor" diye yazmış. Okuldaki takma adı ise "Şampiyon" 
     Melike Çolaköneren O Türkiye'nin şampiyonu. Bütün imkanları zorluyor. Okul, antrenman, kamp, yarış. Herkesin yapacağı iş değil. 
     Burçak Koray Süreyya çok olgun ve mütevaziydi. O sınıfımızın, hatta Türkiye'nin gururu. Milli atletimiz. Sorumlulukları, yüzündeki tebessümden hiç bir şey eksiltmedi. 
     



 GÜNCEL 
















</TEXT>
</DOC>
