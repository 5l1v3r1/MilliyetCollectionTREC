<DOC>
<DOCNO> 47292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/spor/ygokce.html </URL>
<DATE> 2001/10/17/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Batan geminin malı 
</HEADLINE>
<TEXT>

     Beşiktaş’ın öz kaynaklarından yetiştirip futbol dünyamıza kazandırdığı Nihat Kahveci, şu günlerde mirasyedi konağının elde kalan nadide parçalarından biri olarak mezata sunuluyor. 
     Tamamen duygusal nedenlerle .. 
     Öğrenebildiğim kadarıyla Nihat, Beşiktaş’ın eski çalıştırıcısı John Benjamin Toshack’tan rica edilerek İspanya’nın Real Sociedad kulübünün transfer listesine konmuş bir oyuncu... Açıkçası Real Sociedad yöneticileri ya da teknik direktör Toshack, "Verin, alalım" demiyorlar... Beşiktaşlı yöneticiler, "Verelim, alın" diyorlar. Böylece Nihat talep edilen değil, arz edilen mal oluyor 
     Ekonomideki arz - talep ilişkisini bilirsiniz. Ortada talip - alıcı yokken, siz arz ederseniz malın fiyatı düşer. Şimdi Nihat’ın üzerinde pazarlık edilen fiyatı 5 milyon dolar .. 
     Beşiktaş Jimnastik Kulübü. kulüplerin tümü gibi finansal sıkıntıda... Ekokriz ortamından çıkış yolları arıyorlar. Buldukları tek yol Nihat’ı satmak... 
     Nihat’ı değil, Beşiktaş’ın ve Nihat’ın geleceğini pazarlıyorlar... 
     Satıştan elde edecekleri 5 milyon dolarla ya kendi bireysel alacaklarını tahsil edecekler, ya da mart kongresine kadar çarkları döndürecek bir kaynak bulmuş olacaklar...Yıldızı olmayan Beşiktaş’tan bir yıldız adayı uçup gidecek. Sözleşmesinin bitimine 1.5 yıl kala, Nihat yok pahasına mektep edilmiş olacak. Hiçbir Beşiktaşlı’nın vicdanının onaylamayacağı bir kapkaççılıktır bu .. 
     Bugünkü futbol gelişiminin sürdüğünü, Nihat’ın bir yıldız olarak parlamaya devam ettiğini, 2002 Haziran’ında - olasılıkla Uzakdoğu’dakii Dünya Kupası finallerinde milli forma ile oynadığını düşünün - hiç kuşkunuz olmasın, fiyatı en azından ikiye katlanır. 
     Real Sociedad, geçen yıl kıl payı ikinci lige düşmekten kurtuldu. Avrupa Kupaları’nda esamisi okunmayan bir kulüp... Nihat’ı bula bula böyle bir kulübe mi layık görüyorlar O da Ümit Davala, Emre Belözoğlu ya da Okan Buruk gibi Milan ya da Inter ayarı bir kulüpte oynayamaz mı Pekala oynayabilir. Sabreder, kendini geliştirir, Beşiktaş’la birlikte yükselişini devam ettirirse, milli formayı giymeyi sürdürüp enternasyonal alanlarda tanınırsa, elbette 
     Palas pandıras Avrupa’ya gidenlerin nasıl geri döndüğünü bir araştırsın Nihat... Örneğin bu hafta sonu santradan önce Galatasaraylı Arif ağabeyine İspanya ve Sociedad macerasını sorabilir. 
     Tıpkı Anadolu köy dramaları gibi...13 yaşındaki kızını sırf başlık parası uğruna çocuk çağında, babası yaşında bir adama veren baba örneği, Beşiktaş da günü kurtarmak için yarınını pazarlamaya çalışıyor. 
     Bilgili’nin son tahlilde akıl yolunu seçip bu işten vazgeçmesini öneriyoruz. 
     
     



 SPOR 






















</TEXT>
</DOC>
