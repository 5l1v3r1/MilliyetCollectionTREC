<DOC>
<DOCNO> 24125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sonspo20.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Kadıköy Belediyesi arasında otopark tatsızlığı 
</HEADLINE>
<TEXT>

     Galatasaray Kulübü ile Kadıköy Belediyesi arasında, Kalamış Tesisleri'nin yanındaki otopark yüzünden sorun çıktı. 
     Galatasaray'ın Kalamış Tesisleri yanında bulunan ve otopark alanı olarak kullandığı bölgeyi çevreleyen çitler ve direkler, belediye ekiplerince yerlerinden söküldü. 
     Galatasaray Kulübü Kalamış Tesisleri Sorumlusu Altan Korcan, belediye ekiplerinin, ellerinde bakanlıktan yazı olduğunu belirterek yıkım yaptığını, ne olduğunu anlamadıklarını söyledi. 
     Karakola giderek şikayette bulunduğunu ifade eden Korcan, ''Fenerbahçe'ye buradan yol veriyorlar. Kalamış Yelken Kulübü'ne kadar halka açık yürüyüş yolu yapılacağını söylediler. Noter tespiti yaptırdım. Karakola da şikayette bulundum. Burayı belediye meclisinin onayıyla kiraladık, kira bedellerini de düzenli olarak ödüyoruz. Neler oluyor, tam anlayamadık'' dedi. 
     
     Kadıköy Belediyesinden yanıt 
     Kadıköy Belediye Başkanı Selami Öztürk ise söz konusu yerin Galatasaray Kulübü'nün tesisinin dışında ve belediyeye ait olduğunu belirterek, ''İçişleri Bakanlığı genelgesi uyarınca, kamuya açık alanlarda belediye dışındaki kişilerin bu yerin etrafını çevirip, bir görevli bulundurup, makbuz keserek para almaları yasal değildir'' dedi. 
     Buradaki uygulamanın yalnızca Galatasaray Kulübü'nün kullandığı yerle sınırlı olmadığını anlatan Öztürk, Fenerbahçe Kulübü ve İstanbul Yelken Kulübü'nün de aynı amaçla kullandığı belediyeye ait yerlerin kaldırılacağını bildirdi. 
     Öztürk, ''Burada otopark yapılıp makbuzla para alınacaksa, bunu belediye yapar'' diye konuştu. 







</TEXT>
</DOC>
