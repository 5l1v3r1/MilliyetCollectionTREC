<DOC>
<DOCNO> 44198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/yazar/pulur.html </URL>
<DATE> 2001/09/29/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Değişmek ve dönmek... 
</HEADLINE>
<TEXT>

     "HER şey değişir, tek değişmeyen, değişmektir " diye bir laf vardır. 
     Her şey derken, elbette bunun başında, insan gelir insan da değişir. 
     Ama değişmenin çeşidi vardır. 
     Bir adam düşünün, dürüst, namuslu, ama bir süre sonra bir de bakıyorsunuz, hırsız olmuş, devleti soymuş, şimdi buna da değişim diyecek miyiz 
     Evet, denilecek, ama işte öyle bir değişim 
     
     ADAM bir tarihte "10 Kasım"da, Türk aydınlarının "Atatürk'e ödeyemeyecekleri kadar büyük borcu var " diyecek, sonra bir bakacaksınız, Atatürk'ü Cumhuriyet'i, demokratik yöntemlerle kurmadığı için eleştirecektir. 
     Elbette bu da değişimdir. 
     Dünün Marksisti, bugünün liberali de olabilir. 
     
     DAHA geniş anlamıyla, insanlar yirmi yaşlarında düşündüklerini, otuz yaşında, kırk yaşında kafalarında taşıyamayabilirler. 
     Gençliklerinde düşündüklerinin yanlış olduğunu, doğrusunun, şimdiki düşünceleri olduğunu da ileri sürebilirler. 
     Bu da kabul edilebilir. 
     
     LAKİN bize göre, bunun da iki koşulu vardır. 
     Eğer bu değişim, Cem Yılmaz'ın reklamındaki tercihi gibi, başparmağıyla, şahadet parmağını birbirine sürterek "tamamen duygusal" değilse... 
     Yani, bir zamanlar ortadan kaldırmaya azmettiği sınıfın yanına atlamak için yapılmamışsa... 
     İkincisi, değişsen bile, eski yol arkadaşların, hala, o düşünceleri taşıyorlarsa, onları ihbar edip, onlara hakaret etmiyorsa... 
     İşte ayıp olan budur, "döneklik yaftası" bunların göğüslerine yapıştırılır. 
     
     VEDAT Türkali, yeni çıkan "Komünist" adlı kitabında, "Türkiye Komünistleri"nin bir dönemini anlatır. X 
     Asıl adı "Abdülkadir Pirhasan" olan Vedat Türkali, askeri öğretmendir, İstanbul Edebiyat Fakültesi'nde okurken, gizli Komünist Partisi TKP'ye girmiş, Kuleli ve Maltepe Askeri liselerinde Edebiyat öğretmenliği yapmış, 1951'de yüzbaşı iken tutuklanmış, 9 yıla mahkum olmuş ve cezasını çekmiştir. 
     
     VEDAT Türkali'nin TKP'ye birlikte girdiği bir arkadaşı da Yusuf Atılgan'dır, ikisi de Akşehir'deki Maltepe Askeri Lisesi'nde öğretmendirler, lakin, o, Vedat Türkali'den uzak durmakta, karşı görüşteki insanlarla dostluk kurmaktadır Vedat Türkali buna bir anlam veremez. 
     Derken, bir gün, Yusuf Atılgan'ı alıp götürürler, altı aya mahkum edip, ordudan çıkarırlar. Yusuf Atılgan sorgulamada da, mahkemede de Vedat Türkali'yi ele vermez, konuşmaz. 
     Yusuf Atılgan, yıllar sonra, edebiyat dünyasında "Aylak Adam" "Anayurt Oteli" gibi romanlarıyla tanınır. 
     
     VEDAT Türkali kitabında, Yusuf Atılgan için şöyle yazar 
     " ... Yirmi yıl semtimize uğramadı bir daha Yusuf. Bütün aramalarımızı karşılıksız bıraktı. Onca yıl sonra, ortalara çıkınca, iki yazar olarak dostça sürdü gene arkadaşlığımız." 
     Yusuf Atılgan'ın, Vedat Türkali'ye söylediği şudur 
     "Diretemez de sizlere kötülüğüm dokunur, yargılamada da gördüğüm alçak birilerinin durumuna düşersem, diye korktum " 
     Vedat Türkali, Yusuf Atılgan konusunu şöyle noktalar 
     "Güvenmemiz boşuna değilmiş Yusuf'a " 
     
     SANIRIZ "dönelik"le adam olmanın, farkını anlamışsınızdır. 
     








Hangi Türkçe 


Taliban rozeti 


MGK'nın destek sınırı 


Hükümette kaptan köşkü boş mu, dolu mu 


Dere ve at 


Kim "terörist" 


Anadolu liselerine giriş 


Ortadoğu'dan Orta Asya'ya... 


Günaydın bayım, bugün nasılsınız 


TÜSİAD’ın farklı yüzü... 


Değişmek ve dönmek... 


ABD'nin zorluğu çıkış'ta 


Savaş haberlerini zaplayın 


Borçlunun parası olmalı 


"Laik Cumhuriyet" kurmak kolay mı 


Çifte standart 


</TEXT>
</DOC>
