<DOC>
<DOCNO> 41805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sonspo08.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA, bu akşam ve yarınki maçları erteledi 
</HEADLINE>
<TEXT>

     Avrupa Futbol Federasyonları Birliği UEFA , bugün yapılması gereken Avrupa Şampiyonlar Ligi ilk haftasındaki 8 ve yarın yapılacak UEFA Kupası 1. tur ilk raundundaki 43 karşılaşmayı erteledi. 
     UEFA'dan yapılan açıklamada, bugün ve yarınki toplam 51 karşılaşmanın, ABD'de meydana gelen terörist saldırıda yaşamını yitirenler anısına ertelendiği duyuruldu. 
     UEFA Sözcüsü Mike Lee, karşılaşmaları, ABD'nin içinde bulunduğu büyük yas nedeniyle oynatmayı doğru bulmadıklarını söyledi. Lee, dün geceki karşılaşmaların ise başlama saatlerine çok az bir süre kala ve taraftarların bazılarının da statlara alınmış olduğu sırada olaylar geliştiği için erteleyemediklerini, ancak 1'er dakikalık saygı duruşu yaptırarak başlattıklarını hatırlattı. 
     

</TEXT>
</DOC>
