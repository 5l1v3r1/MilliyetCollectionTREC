<DOC>
<DOCNO> 4012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/spor/yuru.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sistem işliyor 
</HEADLINE>
<TEXT>

     Kritik Ömer Üründül 

     Fiorentina İtalya Kupası yarı final ilk maçında deplasmanda genelde iyi futbol sergileyerek gollü beraberlikle rövanş için avantaj sağladı. 
     Oyuna kontrollü başladılar. Milan’ın ofansif gücünü akılcı tedbirlerle en aza indirdiler. Prese dayalı alan savunması uygulanırken rakibin kanat bindirmelerindeki etkinliğini kırmak için kenarları yardımlaşmalı kapattılar. İlk 15 dakikada alışılmış çabuk ayağa paslarla topa sahip olma prensibi gerçekleşemedi. Ancak ileri ilk kalabalık ve organize çıkış çok kritik golü getirdi. Sonra savunma güvencesini sağlama alarak kontrolü iyice ele geçirip devreyi tamamladılar. 
     İkinci yarıya Fiorentina atak başladı. Milan da beklenen performansı gösteremeyince futbolcular maçın artık kolay olacağını zannederek disiplinden uzaklaştılar. İki Milan atağında geniş alanda yakalandılar. Bunlar tehlike sinyalleriydi. Sonra beraberlik golü geldi. Bu gol işi tekrar ciddi tutmalarına yolaçtı. Milan da yüklenmeye başladı. İstenilen ortam şekillenince ani bir çıkışla mükemmel bir organizasyon sonucu oyuna yeni giren Bressan’ın golüyle tekrar önemli bir avantaj yakalandı. Son 15 dakikada Terim’in Nuno Gomez’i çıkarıp Rui Costa’yı gizli forvet kimliğine büründürerek beklediği kontratak golü gelmedi. Oyunun böyle biteceği zannedilirken son saniyede Giunti’nin güzel frikiği maçın sonucunu beraberliğe bağladı. 
     Deplasmanda gollü beraberlik büyük avantaj. Ancak tur garantisi son saniyede kaybedildi. Bu yüzden rövanş zorlu bir mücadeleye sahne olacak görüşündeyim. Bütün bunların yanında Fiorentina’nın Milan gibi güçlü bir rakip karşısında sergilediği futbol takdire layık. En önemlisi yenen sürpriz goller dışında rakibe pozisyon verilmedi. Ayrıca kolektif bütünlük ve de çok adamla hücumu düşünmek 90 dakika boyunca sahaya yansıdı. 
     


 SPOR 



























</TEXT>
</DOC>
