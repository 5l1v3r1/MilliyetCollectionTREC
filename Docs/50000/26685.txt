<DOC>
<DOCNO> 26685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur08.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık raporu alan Liselilere sıkı kontrol geliyor 
</HEADLINE>
<TEXT>

     Hastanede yatmadan tedavi görerek rapor alan lise öğrencileri, özürlü ve özürsüz devamsızlıkları ile okul yönetimince verilen izinlerin toplamının 30 günü aşması halinde başarısız sayılacak. 
     Milli Eğitim Bakanlığı, yayımladığı genelgede, lise öğrencilerinin aldıkları sağlık raporlarının nasıl değerlendirileceğini açıkladı. 
     Konuyla ilgili olarak Bakanlığa dilekçeler ve yazılar geldiği ifade edilen genelgede, ''Dilekçe ve yazılarda trafik kazası, sarılık, fıtık, safra kesesi, bazı böbrek ve çocuk hastalıkları ile psikolojik rahatsızlıklar nedeniyle öğrencilerin yataklı tedavi kurumlarında tedavilerinin yapılarak istirahatlerinin uygun görüldüğü, sağlık kuruluşlarınca düzenlenen raporlarda yer aldığından, raporlu geçen sürelerin değerlendirilmesi hususunda tereddüte düşüldüğü belirtilmektedir'' denildi. 
     
     Yatarak tedavi görenler başarılı 
     Genelgede, hastanede yatarak tedavisi yapılan ve sonunda istirahati uygun görülen öğrencilerin sağlık kurulu raporlarında, ''hastanın, hastanede yatarak tedavisinin yapıldığını belirlemek amacıyla giriş ve çıkışının yapıldığının ve devamında istirahatinin uygun görüldüğünün'' belirtilmesi halinde, öğrencinin bu süredeki devamsızlık durumunun, Milli Eğitim Bakanlığı Orta"ğretim Kurumları Sınıf Geçme Yönetmeliği'nin 57. maddesine göre değerlendirilmesi istendi. 
     Söz konusu maddede, şöyle deniliyor 
     ''Yangın, deprem ve diğer doğal afetlerden dolayı ya da sürekli tedaviyi gerektiren bir hastalık nedeniyle yataklı tedavi kurumlarında yatarak tedavi gören ve sonrasında tedavisi devam ettiğinden sağlık kurulu raporuna dayalı olarak okula devam edemeyen öğrenciler, en az bir dönem notu almış bulunmak, özürünü belgelendirmek ve sınıf öğretmeninin başkanlığında rehberlik servisinde görevli okul rehber öğretmeninin de katılımıyla o sınıfta derse giren öğretmenlerden oluşturulan kurulca çalışkanlığına karar verilmiş olmak kaydıyla devam süresini dolduran öğrenciler gibi işleme tabi tutulurlar.'' 
     Yönetmeliğin 55. maddesinde de ''özürlü ve özürsüz devamsızlıklar ile okul yönetimince verilen izinlerin toplamının 30 günü aşamayacağı'' hükmü yer alıyor. 
     Aynı madde yer alan bir fıkraya göre, ders yılı içinde toplam 10 gün okula özürsüz olarak devam etmeyen öğrenciler, notları ne olursa olsun başarısız sayılıyor. 
     Genelgede, ''Hastaneye yatırılmadan tedavisi yapılarak sağlık kurulu raporunda istirahati uygun görülen öğrencilerin bu süreleri ise ilgili yönetmeliğin 55. maddesi hükümlerine göre değerlendirilecektir'' denildi. 
     Böylece, hastaneye yatmadan tedavisi yapılarak rapor alan bir lise öğrencisi, okula özürlü ve özürsüz devamsızlıkları ile okul yönetimince verilen izinlerin toplamının 30 günü aşması halinde başarısız sayılacak. 






</TEXT>
</DOC>
