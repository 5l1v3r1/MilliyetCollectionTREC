<DOC>
<DOCNO> 17737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/guncel/gun04.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pek kibarlardı 
</HEADLINE>
<TEXT>

Swissotel'i basan Çeçen teröristler, rehinelerine üşümemeleri için kalın giyinmelerini söyleyip yemek verdi. Üstelik içki ve telefona da izin verdi 
     Swissotel'deki Çeçen eylemi, otelde kalan misafirlere gerilim dolu 12 saat yaşattı. Önemli bölümü "12. Uluslararası Iron Ore Sempozyumu"na katılmak üzere otelde bulunan yaklaşık 200 yabancı misafir de baskının tam ortasına düştü. Otelin Asistan Müdürü Michel Van Der, Belçika basınına verdiği demeçte olayı anlatırken, "Bir grup otele geldi. Çantaları dedektörde öttü. Çantalarını açmalarını istedik ve silahları gördük. Alıp bize doğrulttular. Lobide olanları ve içeri gelenleri rehin aldılar" dedi. 
     
Koç’la tanışmak istedi      Hollandalı bir ailenin arabuluculuk için Muhammed Tokcan'la konuşmak istediğini söyleyen Michel Van Der, şöyle devam etti "Aile Rahmi Koç'u tanıdığını söyledi. Türkiye'ye de Koç'tan gemi almak için geldiklerini anlattılar. Bunun üzerine liderleri Muhammed Tokcan çok sevindi ve Rahmi Koç'la tanışmak istediğini söyledi. Aile de bunu yapabileceklerini söyledi." 
     Bu ailenin daha sonra tuvalete gittiğini ve yangın çıkışından kaçtığını söyleyen Michel Van Der, pek çok kişinin de yangın çıkışından kaçtığını belirterek, "Telefonla konuşmak, tuvalete gitmek, içki serbestti" dedi. 
     
Ruslar 'Yunanlıyız' dedi      Otel müşterisi Yunanistanlı Polemis Lefteris de, odasında olduğu sırada personel tarafından telefonla çağrıldığını belirterek, şunları anlattı "Bana 'Çok önemli bir olay oldu, lütfen lobiye iner misiniz' dediler. Lobide yaklaşık 150 kişi vardı. Daha çok Japonlar, Finliler ve Amerikalılar vardı. Ruslar çok korktular ve Yunan olduklarını söylediler. Liderleri sürekli acayip bir şekilde gülüyor ve saçma sapan davranıyordu. Devamlı bağırıyordu. İngilizce olarak sürekli, 'Çok özür dileriz ama reklam yapmalıyız. Çünkü Ruslar ülkemizde' diyordu..." 
     
Boyner'in yengesi anlattı      Evi tamiratta olduğu için bir süre için Swissotel'de kalan Füsun Boyner de eylemcilerin kibar olduğunu vurgulayarak, olayı şöyle anlattı "Üşüyenlerin kalın giyinmesini, karnı acıkanların yemek yemesini söylediler. Hiç ummadığımız bir olayla karşılaştık, ancak kötü bir muameleye de maruz kalmadık." 
     



 GÜNCEL 















</TEXT>
</DOC>
