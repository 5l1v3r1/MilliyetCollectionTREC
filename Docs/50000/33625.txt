<DOC>
<DOCNO> 33625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/son/sondun09.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ile Azerbaycan arasında gerginlik tırmanıyor 
</HEADLINE>
<TEXT>

     İran, Hazar Denizi'nde kendi bölgesine yaklaşan bir Azerbaycan gemisinin geri püskürtüldüğünü ileri sürdü. 
     Tahran radyosu, bugün ''siyasi kaynaklara'' dayanarak verdiği haberde, bir İran savaş uçağının, Hazar Denizi'nde İran sularına yaklaşan bir Azerbaycan savaş gemisini geri çekilmeye zorladığını iddia etti. 
     Ayrıntı vermeyen radyo, siyasi yetkilinin kimliğini de açıklamadı. Tahran radyosunun haberinden birkaç saat önce, Azerbaycan'ın Turan ajansı, bir İran savaş gemisinin Hazar Denizi'nde petrol araması yapan Geophysic-3 adlı Azeri araştırma gemisini bölgeden uzaklaştırdığı haberini vermişti. 
     İran, Azerbaycan Ulusal Petrol Şirketi'nin bazı yabancı petrol şirketleriyle ortak olarak Hazar Denizi'ndeki Araz bölgesinde petrol araması yapmasına, Hazar Denizi'nin hukuki statüsünün henüz belli olmadığı gerekçesiyle karşı çıkmış ve bunu kendi çıkarlarına aykırı bir hareket olarak göreceğini belirterek, yabancı şirketleri bu tür aramalardan uzak durmaları konusunda uyarmıştı. 
     Turan ajansı, ''Azerbaycan sularına giren'' İran savaş gemisinin silahlarını araştırma gemisine yönelttiğini ve ateş açma tehdidinde bulunduğunu ileri sürdü. 
     Azerbaycan Başbakanı Artur Rasizade ise İran'ı ''uluslararası kuralları ciddi biçimde ihlal etmekle'' suçlamış, İran'ın Bakü Büyükelçisi Dışişleri Bakanlığı'na çağrılarak, kendisine olayla ilgili protesto notası verilmişti. Azerbaycan, İran'dan olayla ilgili acil açıklama istemişti. 
     
     






</TEXT>
</DOC>
