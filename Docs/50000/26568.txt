<DOC>
<DOCNO> 26568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/spor/spo03.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonuna kadar Galatasaray’ 
</HEADLINE>
<TEXT>

Arif kararlı      BEŞİKTAŞLI Ayhan’la takas edilmesi gündeme gelen Arif, futbol yaşantısının sonuna kadar Galatasaray’da kalmak istediğini söyledi. Arif, "Taş yerinde ağır. Ben yıllarımı bu takıma verdim. Arif’in kim olduğunu herkes biliyor. İyi bir sezon geçirmedim. Bunu kabul ediyorum. Ama geçen sene hiç hazırlık yapmadım. Buna rağmen elimden geldiğince oynadım. Ben Galatasaray’da Arif oldum. Yıllarca da böyle olmasını istiyorum" dedi. 
     BEŞİKTAŞ’ın saygı duyduğu bir kulüp olduğunu belirten Arif, "Yönetim kurulunun kararına her zaman saygım vardır. Sonuçta ekmek parası için savaşıyorum. Benim kimseyle sorunum yok. Lucescu beni çok iyi tanımıyor. Ayrıca İspanya’dan geldiğime de asla pişman değilim. Lucescu eğer beni istemezse o zaman Beşiktaş’a giderim. Orası Türkiye’nin en büyük kulüplerinden birisi" ifadelerini kullandı. 
     
Ümit’e vize yok      GALATASARAY Asbaşkanı Ali Dürüst, ayrılmak istediğini söyleyen Ümit’e izin vermeyeceklerini açıkladı. Dürüst, Sergen de dahil bazı futbolcularla ön anlaşmalar yaptıklarını, Ayhan’la ilgilendiklerini, ancak kimse için yüksek bonservis bedeli ödeyemeyeceklerini belirtti. Kale için iki aday olduğunu vurgulayan Dürüst, "Bunlar Mondragon ve Stella’dır" dedi. Bu arada yönetim dün iç transferde Ahmet ve Saffet’le görüştü. 
     
Cem Uzan’ın yolu açıldı      GALATASARAY’da Cem Uzan’ın başkan adaylığı için önü açıldı. 8 yıl önce üyeliği askıya alınan Uzan, Bakırköy Sulh Ceza Mahkemesi’ne başvurmuştu. Mahkeme dün Cem Uzan’ın 8 yıllık üyeliğini geri verdi. Uzan’ın 100 milyon dolarlık harcama garantisi ile başkanlığa adaylığını koyacağı ileri sürüldü. Ayrıca Adnan Polat, Cem Şaşmaz, Murat Beyazıt ve Adnan Sezgin’i listesine alacağı, 14 Temmuz’daki kongre olmasa bile mart ayında aday olacağı iddia edildi. 
     
Ender’de işlem tamam      SARI - Kırmızılı kulüpte başkanlığa soyunan Mehmet Cansun, Bursaspor’un yıldız oyuncularından Ender’le anlaştı. Galatasaray İkinci Başkanı Cansun, sol kanatta oynayan Ender’e üç yıllık sözleşme imzalattırdı. Cansun, kendi bürosundaki imza törenine basın mensuplarını almadı. Bu arada Bursaspor Kulübü de buna karşılık takas olarak Capone’yi istedi. Ancak Yeşil - Beyazlılar’a olumsuz yanıt verildi. 
     



 SPOR 

























</TEXT>
</DOC>
