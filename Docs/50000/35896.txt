<DOC>
<DOCNO> 35896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo03.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ön elemelerde kaç gol attı, kaç galibiyet aldı... 
</HEADLINE>
<TEXT>

     Galatasaray, Avrupa Şampiyonlar Ligi ön elemelerinde bugüne dek yaptığı maçlarda büyük başarı sağlarken, oynadığı 16 maçta da yenilgi yüzü görmedi. 
     Yaptığı tüm ön eleme maçlarından yüzünün akıyla çıkan sarı-kırmızılılar, her defasında Avrupa'nın en önemli ligi olan Avrupa Şampiyonlar Ligi organizasyonuna katılmayı başardılar. 
     Geçen sezon İsviçre ekibi FC Saint Gallen'i eleyerek bu lige yükselen Galatasaray, bu sezon da 2. ön eleme turunda Arnavutluk'un KS Vllaznia İşkodra takımını 2 maçta yenerek eledi. 
     Arnavutluk temsilcisini 2-0 ve 4-1'lik galibiyetlerle geçen Galatasaray'ın 7. kez Avrupa Şampiyonlar Ligi'ne katılabilmesi için, Bulgaristan'ın PFC Levski Sofya takımını geçmesi gerekiyor. 
     Ön elemelerde bugüne dek 16 maç yapan Galatasaray, bunlardan 13'ünü kazanmayı başarırken, yalnızca 3'ünde sahadan beraberlikle ayrıldı. 
     ''Aslanlar'', 1994-95 sezonundan bu yana ligin son 12 ön eleme maçının 11'ini kazanırken, rakiplerinin de korkulu rüyası oldu. 
     Galatasaray, bugüne dek Avrupa Şampiyonlar Ligi ön eleme turlarında 42 kez fileleri havalandırırken, 14 gol yedi. Eleme maçlarında Arif 6, İtalya'nın FC Inter takımına transfer olan Hakan Şükür ise 7 gol atarak takımlarını başarıya taşımıştı. 
     
     






</TEXT>
</DOC>
