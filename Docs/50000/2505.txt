<DOC>
<DOCNO> 2505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/guncel/gun07.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'e bir dava daha 
</HEADLINE>
<TEXT>

     CENNET NAR İstanbul 

     Egebank'ın eski sahibi Yahya Murat Demirel'in de aralarında bulunduğu beş kişi hakkında, "banka vasıta kılınmak suretiyle dolandırıcılık" suçundan 2 yıldan 5 yıla kadar hapis, haksız menfaatin iki misli kadar da para cezası istemiyle dava açıldı. İstanbul Cumhuriyet Savcısı Osman Uludüz tarafından hazırlanan iddianamede, Olguntürk Dış Ticaret ve Pazarlama A.Ş.'nin sahibi Deniz Olguntürk'ün 3 milyon dolar dolandırıldığı iddia edildi. Sanıklardan Nevruz Kamil Sağlamyürekli'nin sahibi olduğu Boğaziçi Kağıt Sanayi ve Ticaret A.Ş.'yi kefil göstererek Egebank'tan sevgilisi Olguntürk'ün şirketine 3 milyon dolarlık kredi kullandırdığı kaydedildi. Bu krediden haberi olmadığını belirterek dolandırıldığını savunan Olguntürk ise savcılığa başvurdu. Bunun üzerine açılan davada, dolandırıcılık suçuna, kredi işlemlerini onaylayan Egebank'ın eski yöneticileri Murat Demirel, Ümit Öndeş ve Hakkı Suha Paya'nın da katıldığı öne sürüldü. İddianamede, Olguntürk ile Kamil Sağlamyürekli'nin duygusal ilişki içinde olduğu, Egebank'tan kredi alabilmek için anlaşan sevgililerin kredi alındıktan sonra anlaşmazlığa düştüğü vurgulandı. Davaya önümüzdeki günlerde İstanbul 4. Ağır Ceza Mahkemesi'nde başlanacak. 
     


 GÜNCEL 




















</TEXT>
</DOC>
