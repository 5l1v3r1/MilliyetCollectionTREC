<DOC>
<DOCNO> 45817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/08/son/sontur19.html </URL>
<DATE> 2001/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi 'nden saldırıyı durdurun çağrısı.... 
</HEADLINE>
<TEXT>

     Saadet Partisi SP Genel Başkan Yardımcısı Numan Kurtulmuş, partisinin Genel İdare Kurulu'nun GİK 
     Afganistan'a yönelik operasyonu, ''derhal durdurulması gereken bir saldırı'' olarak kabul ettiğini bildirdi. 
     SP Genel İdare Kurulu, Genel Başkan Recai Kutan'ın başkanlığında Genel Merkez'de toplandı. Toplantının yaklaşık 2 saatlik bölümünde ABD ve müttefiklerinin dün akşam Afganistan'a yönelik başlattıkları askeri operasyon değerlendirildi. 
     SP Genel Başkan Yardımcısı Kurtulmuş, verilen arada, GİK'in konuya ilişkin aldığı kararları basın mensuplarına açıkladı. ABD'de 11 Eylül'de meydana gelen saldırıları GİK olarak kınadıklarını belirten Kurtulmuş, uluslararası terörün yeni bir boyut kazandığını, buna karşı mücadelenin evrensel hukuka bağlı kalınarak yeni insanların ölümüne neden olunmadan yapılması gerektiğini kaydetti. 
     SP GİK'in terörle mücadele için yeni yöntemler geliştirilmesi, fiziki mücadelenin yanında terörü besleyen şartların ortadan kaldırılması gerektiği görüşünde olduğunu belirten Kurtulmuş, terörle dinler arasında bağlantı kurulmasını, özellikle Müslümanlığın rencide edilmesine karşı olduklarını ifade etti. Kurtulmuş, ''ABD'nin öncülük ettiği, İngiltere ve bazı müttefiklerinin katıldığı bu saldırı, SP GİK tarafından yapılan değerlendirmede, derhal durdurulması gereken bir saldırı olarak kabul edilmiştir'' dedi. 
     Saldırının durdurulması için 3 neden olduğunu belirten Kurtulmuş, terörün Afganistan halkı ile ilişkilendirilmesinde delillerin dünya kamuoyunca yeterli bulunmadığını söyledi. Afganistan halkının uzun bir süredir savaş, açlık ve kıtlıkla karşı karşıya olduğunu, bu halkın yeni bir savaşın muhatabı olmasının doğru olmadığını anlatan Kurtulmuş, ABD ile Afganistan arasındaki silahlarda da korkunç dengesizliğin bu saldırıların durdurulması için bir başka nedeni oluşturduğunu dile getirdi. 
     Kurtulmuş, Birleşmiş Milletler nezdinde, bölge ülkelerinin de yer alacağı uluslararası bir komite kurularak, bu komitenin mevcut delillerle terörün arkasındaki gerçek güçleri belirleyebileceğini, kurulacak uluslararası bir mahkemede suçluları yargılayabileceğini ve gereken cezayı verebileceğini kaydetti. 
     Savaştan Türkiye'nin de çok ciddi şekilde etkileneceğini ifade eden Kurtulmuş, Türkiye'nin denge rolünü oynayabilmesi halinde bölgede gerilimi azaltıcı bir inisiyatifi ortaya koyabileceğini kaydetti. 
     Kurtulmuş, hükümetin bu konuda kararlı, gelişmelerin her aşamasında TBMM'yi bilgilendirmesi, siyasi sorumluluğu TBMM'deki partilerle paylaşacak şekilde basiretli davranması gerektiğini söyledi. 
     SP Genel Başkan Yardımcısı Kurtulmuş, saldırının ardından bazı Müslüman ülkelerin ''cihat'' ilan ettiğinin ifade edilmesi üzerine, Müslüman ve Hıristiyan dünyası arasında medeniyetler çatışmasının yaratılmasını makul ve anlaşılır bulmadıklarını dile getirdi. 
     SP GİK, açıklamanın ardından teşkilat çalışmalarını değerlendirdi. 
     






</TEXT>
</DOC>
