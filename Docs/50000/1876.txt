<DOC>
<DOCNO> 1876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/12/son/sondun17.html </URL>
<DATE> 2001/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Versace'nin malları satılıyor 
</HEADLINE>
<TEXT>

     Miami'deki evinin önünde sapık bir katil tarafından hunharca öldürülen ünlü İtalyan modacı Gianni Versace'nin malikanesindeki değerli eşya, New York'taki Sotheby's müzayede evi tarafından açık artırmayla satılacak. 
     Sotheby's müzayede evinde 5-7 Nisan günleri yapılacak açık artırmada, Versace'ye ait İtalyan stili tablolar ile 19. yüzyıldan kalma antika Avrupa eşya koleksiyonu da yer alıyor. Sotheby's yetkilileri, artırmada, Versace'nin Milano ve Como gölü kıyısındaki evinden gelen bazı parçaların da yer alacağını ifade ettiler. Satıştan 5-7 milyon dolar gelir elde edilmesi bekleniyor. Bu paranın bir kısmı hayır işlerinde kullanılacak. Sotheby's sözcüsü, satışa sunulacak eşyanın, Versace'nin farklı zevkini yansıttığını ve meraklılar açısından eşi bulunmaz bir ilham kaynağı oluşturduğunu söyledi. Versace, 1997 Temmuz ayında 50 yaşındayken, Miami Beach'teki ''Casa Casuarina'' adlı malikanesinin kapısında Andrew Cunanan adlı katil tarafından başından iki kurşunla vurularak öldürülmüştü. 




</TEXT>
</DOC>
