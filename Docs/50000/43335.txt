<DOC>
<DOCNO> 43335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/siyaset/asiy.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk erken seçim istiyor 
</HEADLINE>
<TEXT>

SONAR’ın anketi halkın mevcut siyasi partilerden umudunu kestiğini gösteriyor. Ankete katılanların yüzde 60’ı hemen sandığa gitmek istedi 
     İSTANBUL Milliyet 

     Sonar araştırma şirketinin siyasi eğilimleri belirlemek amacıyla yaptığı kamuoyu araştırmasına göre erken seçim isteyenlerin oranı yüzde 60.4 çıktı. 
     Sonar’ın bin 947 denekle yaptığı araştırma, halkın şimdiki siyasi partilerden ve hükümetten umudunu kestiğini gösterdi. "Genel seçimin 2004 yılı nisan ayında yapılacağı göz önüne alındığında erken seçim yapılmalı mı" sorusuna sadece yüzde 32’si "Hayır, yapılmamalı" yanıtını verdi. 
     "Bugün seçim olsa oyunuzu hangi partiye verirsiniz" sorusu üzerine de "Oy kullanmayacağım" yüzde 22.9 ve "Kararsızım" yüzde 22 diyenlerin oranı partilerin oy oranlarını katladı. Seçmenin en yüksek oranda tercih edeceği parti ise yüzde 9.3’le AK Parti oldu. 
     
     CHP ikinci sırada 
     Şu anda TBMM’de temsil edilmeyen CHP ise yüzde 5.6’yla ikinci, DYP de üçüncü sırada yer aldı. 
     Ankette, ham yüzdenin üzerine "kararsız", "söylemiyor" ve "oy kullanmayacak" olanların sayıları oransal olarak eklenerek, dağıtılmış yüzde bulundu. Buna göre de AK Parti, CHP ve DYP’nin oyları yüzde 10’un üzerine çıkabildi. Koalisyon ortakları DSP, ANAP ve MHP ise barajın altında kaldı. 
     
     Kesici’yi istiyorlar 
     "Merkez sağda yeni ve güçlü bir parti kurulmalı mı " sorusuna seçmenlerin yüzde 50.4’ü "evet kurulmalı" yanıtını verdi. Ankete katılanlar bu partiye genel başkan olarak da en çok İlhan Kesici’yi görmek istedi. 
     



 SİYASET 










</TEXT>
</DOC>
