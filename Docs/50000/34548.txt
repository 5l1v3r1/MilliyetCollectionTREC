<DOC>
<DOCNO> 34548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sondun12.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "Amerikan saldırısını bozguna uğratabiliriz" 
</HEADLINE>
<TEXT>

     Irak, herhangi bir Amerikan askeri saldırısını bozguna uğratabilecek güçte olduğunu açıkladı. 
     İktidardaki Baas partisinin yayın organı El Tavra gazetesinde, 2 Amerikan keşif uçağının geçen hafta Irak tarafından vurulmaya çalışıldığını kaydederek askeri gücünü artırma tehdidinde bulunan ABD'nin olası bir saldırısının, Bağdat'ın yengisiyle sonuçlanabileceğini yazdı. 
     Yazıda, ''Irak'ın, saldırganları nihai bozguna uğratacak ve ulusal hava sahamızı terk etmeye zorlayacak, Amerikan ve İngiliz saldırganlığına karşı direnişi büyüyor'' denilerek, ''Iraklıların şu an, herhangi bir saldırganlığı bastıracak ve saldırganların amaçlarına ulaşmalarını engelleyebilecek yeteneği ve gücününün bulunduğu'' ifadesi kullanıldı. 
     ABD Savunma Bakanlığı Pentagon kaynakları, Irak'ın 10 gün içinde 2 Amerikan keşif uçağına, biri Kuveyt hava sahasında, diğeri Irak'ın güneyindeki uçuşa yasak bölgede olmak üzere füze fırlattığını,ancak uçakların isabet almadan kurtulduğunu açıklamıştı. Pentagon ve ABD Dışişleri Bakanlığı, yaptıkları açıklamalarda, ABD'nin karşılık verme hakkını koruduklarını vurgulamışlardı. ABD Başkanı George Bush'un Ulusal Güvenlik Danışmanı Condoleezza Rice da dün yaptığı açıklamada, ''Irak'a karşılık verme hakkını'' koruduklarını yineleyerek, ''radar ekranımızda'' dediği Irak'ın yakından izlendiğini söylemişti. Amerikan açıklamalarına karşılık Irak önceki gün, Amerikan keşif uçağına füze atıldığını yalanlayarak, ABD'nin Irak'a yeni bir saldırı için bahane yaratmaya çalıştığını ifade etmişti. 






</TEXT>
</DOC>
