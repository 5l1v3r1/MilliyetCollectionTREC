<DOC>
<DOCNO> 17289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sontur24.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haraççılar öğretmen bıçakladı 
</HEADLINE>
<TEXT>

     Antalya Atatürk Lisesi'nde öğrenim gören ve kendilerine haraç vermeyi reddeden bir öğrenciyi dövmek amacıyla, okul bahçesine giren kimliği belirsiz 4 kişi, kavgaya mani olmak isteyen bir öğretmeni bıçakladıktan sonra okulun camlarını da kırarak kaçtılar. 
     Okul harçlığını kendilerine vermeyi kabul etmeyen, Atatürk Lisesi 1. sınıf öğrencisi Ö.Ö 16 adlı öğrenciyi dövmek amacıyla öğle saatlerinde okul bahçesine giren kimliği belirsiz 4 kişi, Ö.Ö'yü dövmelerine izin vermeyen 11 yıllık fizik öğretmeni Ahmet Güzel'i 35 karnından bıçakladılar. Kimliği belirsiz sanıklar, okulun bazı camlarını da kırdıktan sonra kaçtılar. Karnından hafif şekilde yaralanan Ahmet Güzel, Devlet Hastanesi'nde ayakta tedavi edildi. 
     Olaydan sonra Sanayi Karakolu'na giderek kendisini bıçaklayan kişilerin eşkalini veren Ahmet Güzel, olayı şöyle anlattı 
     ''Okulda bahçe nöbetçisiydim. Okulun bahçe duvarından atlayan ellerinde bıçak bulunan 4 kişinin bir öğrencimizi dövmeye çalıştığını gördüm. Hemen olay yerine koşup, birisini yakaladım. Arkadaşlarının yakalandığını gören diğer kişilerden biri gelip bana bıçak salladı.'' 
     Öğnenci Ö.Ö. de, ifadesinde saldırganları önceden tanıdığını belirterek, ''Bu kişiler okulun giriş ve çıkış saatlerinde öğrencilerden haraç alıyorlar. Benden de birkaç kez istediler. Ben para vermiyorum diye bana saldırdılar. Öğretmenim yetişmeseydi, beni bıçaklayacaklardı'' dedi. 
     İl Milli Eğitim Müdürü Süleyman Akyüz, konunun polise intikal ettirildiğini belirterek, okulların kapanma döneminin yaklaşmasıyla bu tür olayların arttığına işaret etti. Nisan-Haziran döneminde okul önlerinde güvenlik önlemlerinin artırılmasını isteyen Akyüz, okul yöneticilerini bu tür olaylara karşı daha duyarlı davranmaları konusunda uyardıklarını bildirdi. 
     Atatürk Lisesi Müdürü Bekir Can da, lisenin ilk kez bu yıl eğitim-öğretime başladığına değinerek, ''Ancak bizim okul, diğerlerinden 15 gün kadar geç açıldı. Emniyet'e okulda gerekli güvenlik önlemlerinin alınması için yazıyla başvurduk. Fakat öğrencilerimizin giriş ve çıkış saatlerinde hala güvenlik önlemi alınmıyor'' dedi. 
     Asayiş Şube Müdürü Tufan Kömürcü ise, tüm okulların giriş ve çıkış saatlerinde çok sayıda ekibin güvenlik önlemi aldığını ifade ederek, ''Ancak Antalya'da çok sayıda okul var. Polis memuru sayımız yetersiz kalıyor. Bu yüzden tüm okullara yetişemiyoruz. En azından, birbirlerine yakın her 2 okula bir ekip görevlendiriyoruz. Okul önlerinde, yasa dışı faaliyette bulunanlara karşı mücadelemiz sürecektir'' diye konuştu. 




</TEXT>
</DOC>
