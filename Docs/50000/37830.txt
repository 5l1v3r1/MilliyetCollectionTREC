<DOC>
<DOCNO> 37830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/dunya/adun.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lut kavmini deprem yutmuş 
</HEADLINE>
<TEXT>

İngiliz bilimadamı Graham Harris, kutsal kitaplarda sözü geçen Sodom ile Gomore’nin gerçekten de var olduğunu belirterek, bu kentlerin büyük bir deprem sonucu yok olduğunu öne sürdü 
     DIŞ HABERLER SERVİSİ 

     Eski Filistin toprakları üzerinde bulunan ve "imansızlıkları ve ahlaksızlıklarından" dolayı Tanrı tarafından cezalandırılarak yok edildikleri kutsal kitaplarda ayrıntılarıyla anlatılan Sodom ve Gomore kentleriyle buralarda yaşayan Kenan halklarının yeryüzünden nasıl silindiklerine ilişkin yeni bir iddia ortaya atıldı. İngiliz jeolog Graham Harris, Tevrat, İncil ve nihayet Kuran’da "ateş, kükürt yağmuru ve kaynar sularla yok edildikleri" belirtilen iki kentin aslında bir zamanlar gerçekten var olduklarını ve deprem sonucu ortadan kaybolduklarını öne sürdü. 
     
     Metan gazı toprağı kuma çevirdi 
     Cambridge Üniversitesi tarafından da desteklenen teoriye göre, Lut Gölü kıyılarında kurulu olan Sodom ve Gomore, birbirinin aksi yönde hareket eden, çok aktif iki tektonik plakanın ortasında kuruluydu. Jeolojik ve arkeolojik çalışmalar da bundan 4500 yıl önce bölgede çok büyük bir deprem meydana geldiğini ve bunun kutsal kitaplarda anlatılan büyük felaketle aynı zamana denk geldiğini gösteriyor. 
     Yine teoriye göre, yer altındaki metan gazı deprem sonucu alev alıp parladı ve yeryüzü bir akan kuma dönüşüp hemen yanındaki Lut Gölü’ne kayarak kayboldu. Kutsal kitaplara göre, bu yok oluştan sadece, Sodom’da oturan Hazreti İbrahim’in yeğeni Lut kurtulabilmiş, onun ait olduğu Kenanlar son ferdine kadar ölürken, Lut’la birlikte kaçmaya çalışan karısı da tuzdan bir heykele dönüşerek yok olmaktan kurtulamamıştı. 
     
     Sodom Tanrı’nın lanetlediği kent 
     Kutsal kitaplara göre Sodom ve Gomore halkları, ahlaksızlık ve imansızlıkları nedeniyle Tanrı tarafından feci şekilde yok edilerek cezalandırılmışlardı. Milattan Önce dokuzuncu yüzyılda meydana geldiğine inanılan bu felaketten bir tek, bu ahlaksız yaşama karışmayan Lut kurtulabilmişti. Efsaneye göre. ahlaksızlık kendini en çok da eşcinsellik ve ters ilişki şeklinde göstermişti. Nitekim bugün ters ilişki anlamına gelen "sodomi" sözcüğü de bizzat Sodom kentinin adından gelmekte. Bu öykü kutsal kitapların dışında edebiyata da konu oldu. Yakup Kadri Karaosmanoğlu’nun, işgal altındaki İstanbul’da işgalcilerle işbirliği yapanların ahlak düşkünlüğünü anlatan Sodom ve Gomore adlı kitabı bu efsaneden esinlenmişti. Yine "sadizm"in isim babası Marquis de Sade’ın her türlü ahlaksızlığı konu alan Sodom adlı romanı da aynı kaynaktan beslenmişti. 
     



 DÜNYA 











</TEXT>
</DOC>
