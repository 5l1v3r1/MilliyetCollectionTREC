<DOC>
<DOCNO> 48449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sontur16.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Referandumda bizim yoluma girildi" 
</HEADLINE>
<TEXT>

     Başbakan Bülent Ecevit, referandum konusundaki tartışmaların Cumhurbaşkanı ile TBMM arasında bir konu olduğunu ifade ederek, ''Zannederim bir çözüm yoluna girilmiş oluyor'' dedi. 
     Ecevit, DSP İzmir Milletvekili Suat Çağlayan'ın, Milli Piyango Sanat Galerisi'ndeki ''Ben, zeytin ağacı ve mitolojinin görgü tanığı'' adlı fotoğraf sergisini gezdi. 
     Başbakan Ecevit, sergi salonundan ayrılırken bir gazetecinin, referandum kararının Resmi Gazete'nin dünkü mükerrer sayısında yayımlandığını anımsatarak, bundan sonra işin Meclis'e kaldığını ifade etmesi üzerine ''Başından beri zaten onu söyledim. Bu iş Cumhurbaşkanı ile TBMM arasında bir konu. Zannederim bir çözüm yoluna girilmiş oluyor'' dedi. 
     Referanduma gerek kalmadan Anayasa'nın 86. maddesinde gerekli değişikliğin yapılıp yapılmayacağına ilişkin soruya Ecevit, ''Bence referanduma zaten hiç gerek yoktu'' karşılığını verdi. 
     Başbakan Ecevit, konuyla ilgili olarak, koalisyonu oluşturan partilerin liderlerinin bir strateji belirleyip belirlemeyeceği ve muhalefet partileriyle temasa geçip geçmeyeceklerinin sorulması üzerine ''O konuya başından beri girmiyorum. Ama tabii izliyorum. 
     Dediğim gibi hükümeti doğrudan ilgilendiren bir sorun değil, TBMM ile Cumhurbaşkanı'nı ilgilendiren bir sorun. Onun için şimdilik bu konuda bir şey söylemek istemiyorum'' diye konuştu. 
     






</TEXT>
</DOC>
