<DOC>
<DOCNO> 14471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sontur27.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Ecevit hakkında gensoru verdi 
</HEADLINE>
<TEXT>

     DYP, "gerekli tedbirleri almayarak Türk çiftçisini Cumhuriyet tarihinin en büyük yoksulluğuna mahkum ettiği" gerekçesiyle Başbakan Bülent Ecevit hakkında gensoru önergesi verdi. 
     TBMM Başkanlığı’na sunulan gensoru önergesinde, IMF ile yapılan anlaşmanın, can çekişen tarım sektörü ve üreticileri daha da yoksullaştırdığı ileri sürüldü. 
     Ekonominin ve bozulan dengelerin faturasının tarım kesimine çıkarıldığı görüşü savunulan önergede, çiftçinin ürettiği ürünlere hedeflenen enflasyona göre fiyat verilirken, kullanılan temel girdi fiyatlarında yüzde 200 artışlar olduğu bildirildi. 
     Türkiye’nin Avrupa Birliği’ne girmesinin önündeki en büyük engelin tarım kesiminin perişanlığı ve desteklenmeden yoksun bırakılması olduğu görüşüne yer verilen gensoru önergesinde, AB ülkelerinde çifçiye büyük katkılar sağlandığına dikkat çekildi. 
     Önergede şu görüşlere yer verildi "Tarım ürünlerinin verimini ve kalitesini artırmak için Türk çiftçisiin yıllık 1.5 milyon tona yakın bahar gübresine ihtiyacı vardır. 
     Ancak koalisyondaki iç pazarlık ve anlaşmazlık nedeniyle vatandaşa zamanında ucuz ve kaliteli gübre verilememiş, çiftçinin gübre sorununu çözmesi gereken sayın Bakanlar bu asli görevlerini bir kenara bırakarak biribirilerini suçlama yarışına girmişlerdir. Son yılların en ağır fakirleşmesini yaşayan çiftçiler tarımda tam bir açmaza ve kaosa sürüklenmişlerdir. 
     Bağ-Kur, ziraat Bankası ve Tarım Kredi Kooperatiflerine olan borçlarına ödeyemeyen tarım kesimi icra takibine maruz bırakılmış, tarlasını ve traktörünü kaybetme noktasına getirilmiştir." 
     




</TEXT>
</DOC>
