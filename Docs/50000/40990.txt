<DOC>
<DOCNO> 40990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/sonspo08.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev adam finale inandı 
</HEADLINE>
<TEXT>

     32. Avrupa Erkekler Basketbol Şampiyonası'nda yarı finale çıkan A Milli Takım'ın başarılı pivotu Hüseyin Beşok, Almanya maçını da kazanarak finale çıkacaklarını söyledi. 
     Hüseyin Beşok, yarı finaldeki rakipleri Almanya'nın iyi bir ekip olduğunu belirterek, ''Ama biz de iyiyiz. Buraya kadar gelmişken finale çıkamamayı aklımızdan dahi geçirmiyoruz. Almanya'yı Abdi İpekçi Spor Salonu'nda yenecek ve final oynayacağız'' dedi. 
     Şampiyonaya başlarken hedeflerinin ilk 4 takım arasına girmek olduğunu, herkeste de bu beklenti bulunduğunu ifade eden Hüseyin, bunun üzerlerinde bir baskı yarattığnı ve turnuvanın başından beri rahat bir maç oynayamadıklarını anlattı. 
     Hüseyin, ''Maçlara hep kötü başladık, çok da eleştirildik. Hep eleştiriliyoruz, ama Avrupa'nın en büyük 4 takımı arasına girdik. Bu gözardı edilmemeli. Artık üstümüzdeki baskı da kalktı. Almanya maçında daha rahat oynayacak ve gerçek basketbolumuzu sergileyeceğiz'' diye konuştu. 
     Hırvatistan maçında erken 3 faul aldığını, ancak Mirsad ve Mehmet'in de bu maçta çok iyi oynadığını belirten Hüseyin, şunları söyledi 
     ''Burada bir oyuncunun çıkıp oynaması önemli değil. Önemli olan karşılaşmayı kazanmak. Çünkü biz bir turnuva oynuyoruz. Ama her maçta bazı oyuncular parlayacaktır ve biz kazanacak güçteyiz. Almanya maçında da bu böyle olacak.'' 
     Seyirciye ihtiyacımız var 
     Yeni sezonda İsrail'in Maccabi Elite Tel Aviv takımının formasını giyecek olan Hüseyin, Efes Pilsen'de oynarkenki seyirciyi, Hırvatistan milli maçında bulamadıklarından da yakınarak, ''Almanya maçında, burada o müthiş atmosfere ihtiyacımız olacak. Herkesi, bizi desteklemesi için Abdi İpekçi Spor Salonu'na bekliyoruz'' dedi. 
     Taraftarları, hiçbir zaman kendilerinden umut kesmeden destek vermeye çağıran Hüseyin, ''Herkes gördü, 19 sayı geriden gelip maçı kazandık. Basketbolda her an her şey olabiliyor. O nedenle taraftarımızın desteğini istiyoruz'' diye konuştu. 
     Almanya ters geliyor 
     Yarı finaldeki rakibimiz Almanya, A millilere ''ters'' geliyor. 
     A Milli Basketbol Takımı, Batı ve Doğu'nun birleşmesinden sonra Almanya ile yaptığı 12 maçın 9'unu yitirirken, 3 maçtan da salondan galibiyetle ayrıldı. 
     2 Almanya'nın birleşmesinin ardından ilk kez rakibiyle deplasmanda 11 Haziran 1992'de Super Cup maçında karşılaşan Türkiye, rakibine 17 sayı farkla yenildi. Bu maçtan sonra 1999'a dek yaptığı 5 maçı da yitiren Türkiye, ilk galibiyetini Fransa'daki 31. Avrupa Şampiyonası finallerinde elde etti. 
     Fransa'da Almanya ile 2 kez karşılaşan A milliler, 31. Avrupa Şampiyonası 2. tur 2. maçında rakibini yenmeyi başardı, ancak 7.'lik maçında yenilerek 8. oldu. 
     

</TEXT>
</DOC>
