<DOC>
<DOCNO> 9837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/03/yasam/yas01.html </URL>
<DATE> 2001/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail genç Onur’u sinemada yakaladı 
</HEADLINE>
<TEXT>

Neşeli, çalışkan, hayat dolu ve yakışıklıydı Onur Akdağ. Henüz 25 yaşındaki genç kalbi, onu film seyrederken bu hayattan çekip aldı... 
     GÜLAY FIRAT İstanbul 

     O, ailesinin gururu, çevresindeki insanların ise parmakla gösterdiği başarılı, neşeli, iyi huylu bir gençti... Ancak ölüm onu henüz 25 yaşında, film seyrederken yakaladı. Amerika’da eğitim gören Onur Akdağ, arkadaşlarıyla gittiği sinemada geçirdiği kalp krizi sonucu öldü. 
     
     Son mesajı şiir oldu 
     Onur, İTÜ Maden Mühendisliği Fakültesi’ni bitirdi... Çalışma hırsı ve azmi onu master için San Francisco’ya kadar götürdü. 
     2 yıldır Amerika’da yaşayan Onur, bir süredir de TOEFL sınavına hazırlanıyor gece gündüz ders çalışıyordu. 25 Şubat’ta, dört Türk arkadaşıyla sinemaya gitmeden önce, her gün olduğu gibi annesine telefon ederek, "Yarın erkenden seni yine ararım" dedi. Evden ayrılmadan, annesi ve arkadaşlarına e-mail aracılığıyla bir de şiir gönderdi. O dostlarına son mesajı oldu... 
     
     Çabalar yetmedi 
     Sinemada, filmin ortasında, "Nefes alamıyorum" diyerek yere yığıldı Onur. Şans eseri salonda bulunan bir doktor yardıma koştu. Ambulansın gelmesi ise bir dakika sürmedi. Ancak Onur, tüm müdahalelere karşın yaşama veda etti. 
     
     Annesinin kınalı kuzusu.. 
     CHP Beyoğlu İlçe eski Başkanı ve Aktif Dağıtım Şirketi’nin Genel Müdür Yardımcısı Mehmet Akdağ’ın oğlu olan Onur’un cenazesi dün Atatürk Havalimanı’nda gözyaşlarıyla karşılandı. Annesi Sakine Hanım ise gazetelere verdiği ölüm ilanında oğluna kınalı kuzum’ diye sesleniyordu... 
     Genç yaşta yaşama veda eden Onur bugün, Şişli Camii’nde kılınacak öğle namazının ardından Zincirlikuyu Mezarlığı’nda toprağa verilecek. 
     


 YAŞAM 












</TEXT>
</DOC>
