<DOC>
<DOCNO> 11781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/spor/spo01.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nostaljik buluşma 
</HEADLINE>
<TEXT>

Beşiktaş Teknik Direktörü Christoph Daum, tam 1776 gün sonra İnönü Stadı'na çıkacak, Trabzon maçında taraftarlarla yeniden kucaklaşacak 
     BİLAL MEŞE 

     SİYAH - Beyazlı takımda ikinci kez görev alan Alman hocayı, Trabzonspor maçı öncesinde büyük heyecan sardı. 1993 - 94 sezonunda Süleyman Seba yönetimi tarafından işbaşına getirilen, Beşiktaş'a bir şampiyonluk ile Türkiye Kupası kazandıran Daum, 1776 gün sonra yeniden İnönü Stadı'na ayak basacak. 
     BEŞİKTAŞ'TA çalıştığı yıllarda "çılgın adam" olarak nitelendirilen ünlü hoca, "Seyircimizle geçmişte büyük başarılara imza attık. İlk geldiğimde de takım kötü durumdaydı. Ancak kupayı aldık. Bu kez ise işimiz çok zor" dedi. Daum, Trabzon maçıyla birlikte Beşiktaş'ı yeniden ayağa ve atağa kaldıracağını belirtti. 
     GAZİANTEPSPOR maçından sonra özellikle ikinci yarıdaki kötü futboldan şikayetçi olan Alman hoca, "Futbolcularımın çalışmalardaki form grafiği beni umutlandırıyor. Mantelite olarak mükemmeller" diye konuştu. Daum, Trabzon galibiyeti ile bir çok kötü izin ortadan kalkacağını da sözlerine ekledi. 
     
Daum’un, Koch inadı      BEŞİKTAŞ Teknik Direktörü Daum, Roland Koch'daki ısrarını sürdürüyor. Alman hoca yönetimle yaptığı görüşmelerde sürekli birlikte çalıştığı Koch'un transferinin gerçekleştirilmesini istedi. Bunun üzerine yeniden harekete geçen yöneticiler, 30 bin dolar aylık isteyen Alman antrenör ile pazarlıklara başladılar. 
     
Kan çektİ      Dennis Rodman, NBA'in çılgın çocuğu... Nouma da, Beşiktaş'ın... Bizim Fransız, herhalde ABD'li basketbol yıldızını kendisine yakın bulmuş olacak ki, formasını sırtını geçirmeyi uygun görmüş.. 
     
Fevzi yok      SİYAH - Beyazlı takımda Trabzonspor maçı öncesinde Fevzi'nin sakatlığı Daum'u düşündürüyor. Sağ arka üst adalesinde gerilme olan Fevzi yarınki maçta forma giyemeyecek. Fevzi'nin yerine Shorunmu'ya görev verilecek. Daum, Nijeryalı file bekçisi ile yaptığı görüşmede, "Bizim için çok önemli bir sınav. Hem puana, hem de morale ihtiyacımız var. Sana büyük iş düşüyor" diye konuştu. 
     
FULYA GÜNLÜĞÜ      Kulüpten açıklama 
     BEŞİKTAŞ dün yaptığı yazılı açıklamada Scala'nın görevine, takımı yeteri kadar çalıştırmadığı ve sağlık problemleri nedeniyle son verdiğini, ayrıca kendisine bu gerekçelerle dava açıldığını belirtti. Daum ile ilgili olarak da "Geçmişte takımımıza büyük başarılar kazandıran ve bugün hatasını anlayan Daum'a dönüş fırsatı verilerek kulüp geleneklerine ve Türk toplumunun hasletlerine uygun davranılmıştır" denildi. 
     
     Transfer zirvesi 
     BEŞİKTAŞ Başkanı Serdar Bilgili dün Ceylan Otel'de teknik direktör Daum ile bir araya geldi, transferde izlenecek politikanın ayrıntılarını görüştü. Daum, Bilgili'ye, "Bana üç hafta daha izin verin. Kafamda bazı oyuncular var. Ancak acele etmeyelim" diye konuştu. 
     
     Geçici lisans 
     BEŞİKTAŞ'ta ikinci kez göreve gelen teknik direktör Christoph Daum, Trabzonspor maçına yine geçici lisansla çıkacak. Yabancılar şubesinden oturma izni henüz alınamayan Daum, federasyonunun verdiği geçici lisansla Trabzonspor maçında görev yapacak. 
     
     Yeni önlemler 
     TÜRKİYE'de son aylarda ekonomide yaşanan kriz Beşiktaş Kulübü'nü de oldukça etkiledi. Üst üste yaşanan kriz nedeniyle yönetim kemer sıkma politikasını yeniden gündeme getirdi. Yönetimin personel azalımı dışında kulüp içinde bir takım yeni tedbirlere başvuracağı öğrenildi. 
     


 SPOR 






















</TEXT>
</DOC>
