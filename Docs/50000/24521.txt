<DOC>
<DOCNO> 24521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sonspo21.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Asbaşkanı Dürüst "Bütün futbolcular bize gelmek istiyor" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, gelecek sezonun takımını oluşturmak için çalışmalara başladıklarını ifade ederek, ''Genç, dinamik ve hırslı bir ekip meydana getirmek için çaba harcıyoruz'' dedi. 
     Teknik direktör Mircea Lucescu ile bu konuda görüşmeler yaptıklarını da vurgulayan Ali Dürüst, ''Kendisi bizden herhangi bir oyuncu istemedi. Ancak genel anlamda gelecek sezon, savaşan, mücadele eden, takımın tecrübesine hırsıyla katkı sağlayabilecek oyuncular olıp, böyle bir takım oluşturmayı istiyoruz'' diye konuştu. 
     Dürüst, Galatasaray'ın gençlere her zaman önem verdiğini, bu sezon da genç oyuncuları değerlendireceğini dile getirerek, kendini kanıtlamak isteyen yetenekli oyunculara şans verileceğini bildirdi. 
     Sergen'in transferi konusundaki bir soruyu da genelleme yaparak yanıtlayan Dürüst, ''Tüm oyuncular Galatasaray'a gelmek istiyor, ancak öncelikle bu futbolcuların bonservis sorunlarının ortadan kalkması lazım'' dedi. 
     Yurtiçinden yapacakları transferlerin isimlerinin belli olduğunu ifade eden Dürüst, yurtdışından da transfer yapacaklarını söyledi. 
     







</TEXT>
</DOC>
