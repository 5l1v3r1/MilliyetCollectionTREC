<DOC>
<DOCNO> 18462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/guncel/gun09.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakacak'a Dikmener Ödülü 
</HEADLINE>
<TEXT>

     MİLLİYET İstanbul 

     Bülent Dikmener Jüri Özel Ödülü, "Ambulans Rezaleti" başlıklı haberiyle gazetemiz muhabirlerinden Mustafa Bakacak'a verildi. 
     Cumhuriyet Gazetesi Yazıişleri müdürlerinden Bülent Dikmener'in adına bu yıl 22.'si düzenlenen "Bülent Dikmener Ödülü", Gazeteciler Cemiyeti Burhan Felek Konferans Salonu'nda dün akşamki törenle sahiplerini buldu. Haber ödülüne Anadolu Ajansı Muhabiri Coşkun Ergül, "Beyaz Enerji Operasyonu Tutanaklardaki Hakim İfadeleri" haberiyle layık görüldü. Ergül'ün ödül aldığı gün, haberine konu olan Beyaz Enerji Operasyonu'nda adı geçen Enerji ve Tabii Kaynaklar Bakanı Cumhur Ersümer'in görevinden istifa etmiş olması garip bir tesadüf olarak dikkat çekti. 
     Gazetemiz muhabirlerinden Mustafa Bakacak, "Ambulans Rezaleti" başlıklı haberiyle Jüri Özel Ödülü'nü aldı. Bakacak'a ödülünü, Gazeteciler Cemiyeti eski Başkanı Nail Güreli verdi. 
     Özendirme Ödülü ise Bandırma'da yayımlanan Gerçek gazetesinde çıkan "Kuş Cenneti" başlıklı haberiyle Önder Balıkçı'ya verildi. 
     Ödül töreninin geleneksel konuşmasını bu yıl Gazeteci Hasan Yılmaer yaptı. Yılmaer, "Medya - Nereden Nereye" başlığı altında anı ve izlenimlerini anlattı. 
     



 GÜNCEL 
















</TEXT>
</DOC>
