<DOC>
<DOCNO> 31724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur10.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bizim marangozlar haberim olmadan Amerikan Barı yapmışlar.. " 
</HEADLINE>
<TEXT>

     Ankara 1 No'lu DGM, ''Beyaz Enerji'' davası kapsamında, ''cürüm işlemek için çete oluşturdukları ve bu çeteye yardım ettikleri'' gerekçesiyle 10 sanığın yargılandığı davada, savunması alınan sanıkların duruşmalardan vareste tutulmasına ve dosyadaki eksiklerin giderilmesine karar verdi. 
     Davanın bugün görülen ikinci duruşmasında, 2 tanık dinlenildi. Tanık Bülent Kuyumcu, mühendis olduğunu ve yap-işlet-devret modeliyle iş yaptığını belirterek, Enerji İşleri Genel Müdürlüğü ile iş ilişkisinin olduğunu söyledi. 
     Kuyumcu, Mahkeme Başkanı Mehmet Orhan Karadeniz'in izinli olması nedeniyle bugünkü oturuma başkanlık eden üye Hakim Süreyya Gönül'ün, ''Sanık Yavuz Gürsoy'un evine amerikan bar yapılması işi var. Ne diyeceksin '' sorusu üzerine, şunları söyledi 
     ''Benim haberim yok. Fakat sonradan yapıldığını öğrendim. Bizim marangozlar haberim olmadan Yavuz Gürsoy'un evine amerikan barı yapmışlar. Zaten maaliyeti de çok fazla değil.'' 
     TEAŞ Genel Müdürlüğü'nde çalıştığını ifade eden tanık İhsan Gediz Lekesiz ise bir ihale ile ilgili sözleşmenin bazı sayfalarının, dönemin TEAŞ Genel Müdürü Zeki Köseoğlu ve yardımcısı Muzaffer Selvi'nin talimatıyla kilitli bulunan bir odadan kapısının çilingir marifetiyle açılarak alındığını öne sürdü. Lekesiz, sanık avukatlarının talebiyle Hakim Gönül'ün sorusu üzerine, bu dava dosyasında bilirkişilik yapmadığını kaydetti. 
     Sanık Birsel Sönmez'in avukatı Memduh Tekelioğlu, müvekkilinin 98 bin dolarlık banka hesabı ve gayri menkulleri üzerindeki tedbirin kaldırılması yönündeki talebini tekrarladığını söyledi. 
     Diğer sanık avukatları ise müvekkillerinin sorgularının yapıldığını belirterek, duruşmalardan vareste tutulmalarını talep ettiler. 
     Cumhuriyet Savcısı Hakan Kızılarslan, dosyadaki eksiklerin giderilmesine ve sanık avukatlarının taleplerinin reddine karar verilmesini istedi. 
     Hakim Süreyya Gönül, verilen kısa bir aradan sonra, dosyadaki eksiklerin giderilmesine, sanıkların duruşmalardan vareste tutulmasına ve tedbirin kaldırılması yönündeki talebin daha sonra değerlendirilmesine karar verildiğini açıklayarak, duruşmayı erteledi. 
     İddianamede, Muzaffer Selvi, Ünal Peker, Birsel Sönmez, Mustafa Mendilcioğlu, Osman İlhan, Yavuz Gürsoy ve Hasan Hüseyin Çoğalan'ın Türk Ceza Kanunu'nun ''Cürüm işlemek için çete oluşturmak'' hükmünü içeren 313 1. maddesi uyarınca 1'er yıldan 2'şer yıla, Nuri Doğan Karadeniz, Erhan Aygün ve Mehmet Vehbi Bilgin'in ise ''çete üyelerine yardım'' fiilini düzenleyen 314. maddesine muhalefetten 6'şar aydan 1'er yıla kadar hapsi isteniyor. 
     
     






</TEXT>
</DOC>
