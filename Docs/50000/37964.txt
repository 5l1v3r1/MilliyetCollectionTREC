<DOC>
<DOCNO> 37964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur11.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlıcan festivali krize takıldı 
</HEADLINE>
<TEXT>

     Kayseri'nin Kocasinan ilçesine bağlı Yemliha beldesinde, her yıl Ağustos ayında geleneksel olarak kutlanan "Yamula Patlıcan Festivali", ödenek yokluğu nedeniyle iptal edildi. 
     Yemliha Belediye Başkanı Mehmet Temiz, yörelerinde yetişen özel tat ve görünümü olan patlıcanı tanıtmak, teşvik etmek ve yaygınlaşmasını sağlamak için her yıl Ağustos ayının ikinci haftasında festival düzenlediklerini söyledi. 
     Temiz, bu yıl 7'ncisini düzenlemeyi planladıkları festivali, ödenek yokluğu nedeniyle iptal ettiklerini belirterek, şunları söyledi 
     "Önceki yıllarda festival için Kayserili iş adamlarımız belediyemize maddi destekte bulunurlardı. Düzenleyeceğimiz bir festivalin yükü bugün 15 milyar lira civarında. Bu parayı belediyemizin karşılaması mümkün değil. Ülkemizde yaşanan ekonomik kriz nedeniyle bu yıl düzenlemeyi planladığımız festival için sponsor ve destek bulamadık. Bu nedenle iptal etmek zorunda kaldık." 
     Temiz, Yamula Patlıcan Festivali'ni gelecek yıl daha geniş kapsamlı olarak düzenleyeceklerini belirtti. 







</TEXT>
</DOC>
