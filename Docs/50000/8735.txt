<DOC>
<DOCNO> 8735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/son/sonspo04.html </URL>
<DATE> 2001/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçın biletleri karaborsaya düştü 
</HEADLINE>
<TEXT>

     Fenerbahçe ile Beşiktaş arasında bu akşam yapılacak derbi maçın başlamasına saatler kala, taraftarlar tribünlere alınmaya başlandı. 
     Güvenlik güçleri, Fenerbahçe Şükrü Saraçoğlu Stadı'nın tüm giriş noktalarında olağanüstü önlemler aldıktan sonra, saat 13.00'ten itibaren taraftarlar tepeden tırnağa aranarak, tribünlere alınmaya başlandı. 
     Maçta görevli yaklaşık 2 bin 500 güvenlik mensubu, Kadıköy ve stat çevresinde sıkı güvenlik önlemleri aldı. Bu arada derbi maçı izlemek üzere yaklaşık 3 bin kişilik yer ayrılan Beşiktaşlı taraftarların oturacağı maraton tribünün giriş kapısı çevresine ise Fenerbahçeli taraftarlar yaklaştırılmıyor. 
     İstanbul Valiliği'nin aldığı güvenlik kararları doğrultusunda, daha önceki maçlarda olaylara karışan kişilerin resimleri giriş noktalarına asılarak, bu kişilerin stada girilmesine engel olunuyor. Öte yandan, derbi maça Fenerbahçeli taraftarlar büyük ilgi gösteriyor. İstanbul'un yanı sıra, çevre illerden taraftarlar maçı izlemek üzere Kadıköy'e gelmeye başladı. İzmir'den 2 otobüs dolusu Fenerbahçeli taraftar, saatlar öncesinde Kadıköy'e gelerek, takımları lehine tezahüratlarda bulundular. 
     Bu arada stat çevresindeki dükkanlarda alkollü içki satışı ve kullanımı yasaklandı. Diğer yandan, derbi maçın biletleri daha önce tamamıyla tükendiği için, stat gişelerinde bilet satışı yapılmıyor. Görevliler, karaborsa bilet satmak isteyenlere de göz açtırmıyor. 
     
     



</TEXT>
</DOC>
