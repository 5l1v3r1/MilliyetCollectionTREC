<DOC>
<DOCNO> 3130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/son/sontur10.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Durmuş, organlarını bağışladı 
</HEADLINE>
<TEXT>

     Sağlık Bakanı Osman Durmuş, kendisinin tüm organlarını bağışladığını söyleyerek, milletvekillerini organ bağışlamaya çağırdı. 
     İntihar eden Mehmet Kansu'nun organlarının bağışlanması ile gündeme gelen organ nakli ile ilgili basın toplantısı düzenleyen Durmuş, organ naklinin "insanlık görevi, gelişmiş medeni toplumun davranış biçimi olduğunu" belirterek, Sağlık Bakanlığı'nın bu konuda sesini yeterince duyuramadığını söyledi. "Hepimiz ölümlüyüz" diyen Durmuş, "Organlarını verenler hem yaşatıyor hem yaşıyor. Kan kardeşliği çok değerli. Niye organ kardeşliğini yaşatmayalım Tüm organlarımı bağışlıyorum. Bu ödün değil, sorumluluk" dedi. 
     Durmuş, Mernis projesi kapsamında uygulamaya geçilecek yeni kimliklerde sağlıkla ve organ bağışına ilişkin bilgilerin de yeralmasını Bakanlar Kurulu'na önerdiklerini belirtti. 




</TEXT>
</DOC>
