<DOC>
<DOCNO> 6762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/dunya/dun04.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus mafyası BM’ye bile sızmış 
</HEADLINE>
<TEXT>

Avusturya İçişleri Bakanlığı, Rus mafyasının ikinci adamının BM Uyuşturucuyla Mücadele Örgütü’ne diplomat olarak sızdığını açıkladı 
     ALİ H. YURTSEVER Viyana 

     Rus mayfasının, Avrupa’dan sorumlu ikinci adamını, BM Uyuşturucu Maddelerle Mücadele Örgütü’ne "diplomat olarak" soktuğu ortaya çıktı. 
     Merkezi Viyana’da bulunan örgütün genel direktörü Pino Arlachi’nin de Rus mafyasının ağına düştüğü ve güzel Rus kızlarının katıldığı gece alemlerinde sık sık boy gösterdiği saptandı. Der Standard adlı gazetenin elde ettiği ve İçişleri Bakanlığının da doğruladığı raporda, "BM Uyuşturucu Maddelerle Mücadele Örgütü’nde Protokol Şefi olarak görev yapan Boris Z.’nin Rus mafyasının ikinci adamı olduğu, 1996 yılında öldürülen mafya şefi David Sanikidze’nin ölümünden sorumlu tutulduğu ancak diplomatik kimliğinin kendisini koruduğu" ifadesi yer alıyor. 
     Viyana’daki BM sitesinde genel direktörlüğün yanısıra BM Genel Sekreteri Kofi Annan’ın yardımcısı olarak da görev yapan Pino Arlachi’nin ise protokol şefi Boris Z. ile olan kişisel dostluğu nedeniyle Rus mafyasıyla "yakın ilişkiler içinde olduğu" belirtildi. 
     Arlachi’nin şehir merkezinde ikamet ettiği binada, polis kayıtlarında Rus mafyasının önde gelenleri olarak kayıtlı olan David Sanikidze, Arnold T., Viktor A. ve Lioudmilla A.’nın da bulunduğu belirtilen raporda, "tüm bu verilerin Rus mafyasının BM Viyana örgütüne diplomatik kimliklerle sızdığının anlaşıldığı" kaydedildi. 
     


 DÜNYA 













</TEXT>
</DOC>
