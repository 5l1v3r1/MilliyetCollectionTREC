<DOC>
<DOCNO> 46838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/sondun26.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bioterörizm korkusu Belçika'yı da sardı 
</HEADLINE>
<TEXT>

     Belçika Sağlık Bakanlığı, ülke genelinde bazı şüpheli mektupların endişe yarattığını, araştırma ve incelemelerin sürdüğünü açıkladı. 
     Sağlık Bakanı Magda Aelvoet, yaptığı açıklamada, Brüksel'de dün ele geçirilen ve beyaz toz içeren 6 şüpheli mektubun 3'ünün incelendiğini, analiz sonunda tehlikeli bir durum görülmediğini duyurdu. 
     Posta idaresinde farkedilen, bazı kişilere gönderilen mektupların tehlike yaratacak bir madde ihtiva etmediğini anlatan bakan, ''paniğe gerek olmadığını'' söyledi. 
     Brüksel Savcılığı, konuya ilişkin açıklamasında, sadece 2 şüpheli zarf hakkında soruşturma yapıldığını belirterek, bu konuda farklı ve endişe verici açıklamalar yapan Sağlık Bakanlığı'nı, ''koordinasyonsuzluk içinde çalışmakla'' itham etti. 
     Soruşturmadan sorumlu Savcı Bernard Michel, yarından önce ayrıntılı bilgi vermeyeceğini duyurdu. 
     Öte yandan, Belçika haber ajansı ve radyoları, bugün, ülkenin Flaman kesimindeki Wingene bölgesinde, sivil savunma ekiplerinin, şüpheli bir mektup zarfını incelediklerini bildirdiler. Belçikalı bir kişinin, karısının adına ABD'den postalanmış olan ve piyango reklamı içeren bir zarfı açtıktan sonra hastalandığı belirtiliyor. Aile fertlerinin çağrısı üzerine, polis ve sivil savunma ekiplerinin zarfa el koydukları, analizlerin yapıldığı duyuruldu. 
     






</TEXT>
</DOC>
