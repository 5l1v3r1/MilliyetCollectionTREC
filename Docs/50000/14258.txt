<DOC>
<DOCNO> 14258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sonspo08.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun'dan skor tahmini "İki farklı yeneriz" 
</HEADLINE>
<TEXT>

     Galatasaray Kulübü İkinci Başkanı Mehmet Cansun, Avrupa Şampiyonlar Ligi çeyrek final ilk maçında yarın Real Madrid'i 2 farklı yeneceklerine inandığını söyledi. 
     Özel olimpiyatlarla ilgili Türkiye Spor Yazarları Derneği'nde TSYD gerçekleştirilen toplantıya katılan Cansun, Real Madrid ile zorlu bir maç yapacaklarını belirterek, ''İspanyol ekibi Avrupa'nın enformda takımı. Bizim de çok fazla eksiğimiz olmayacak. Hagi ve Popescu da forma giyecek. Real Madrid'in şu anki havasına karşılık, biz de taraftarımızın desteğiyle durumu dengelemek istiyoruz'' dedi. 
     Cansun, Beşiktaş ile yaptıkları lig maçının kendilerine olumsuz etkide bulunacağını ileri sürerek, şunları söyledi 
     ''Avrupa Şampiyonlar Ligi'nde Milan ile yaptığımız maç öncesi de lig karşılaşmamız ertelenmişti. İtalyan ekibi ile yaptığımız maçta rakibimiz kalemize şut bile atamadı. Beşiktaş maçından sonra futbolcularda adale yorgunluğu var. Beşiktaş güçlü bir ekip, rahat bıraksaydılar da futbolcularımız kafa ve adale olarak dinlenmiş bir şekilde Real Madrid maçına çıksaydı. Ancak yarınki maçta yenilgi olasılığına karşı bir kılıf aramıyoruz. Detayına girmek istemiyorum. Bundan spor camiası rahatsız olabilir.'' 
     Mehmet Cansun, Okan ve Emre'nin İtalya'nın İnter takımına transfer oldukları yönünde yapılan haberlere de değinerek, ''Okan ve Emre konusu tam bir bilmece'' dedi. İnter'in iki futbolcuyu aldığını iddia ettiğini hatırlatan Cansun, ''İnter Aldık diyor. Bizim çocuklar ise Herhangi bir sözleşme imzalamadık diyor. Henüz kesin bir şey yok. Mayıs ayında kendileriyle konuşacağız ve herşey ortaya çıkacak. İnter bu futbolcuları aldıysa bize bir yazı göndermesi gerekiyordu'' diyerek sözlerini tamamladı. 
     
     
     




</TEXT>
</DOC>
