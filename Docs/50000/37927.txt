<DOC>
<DOCNO> 37927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/soneko09.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı tren projesi yeniden gündemde... 
</HEADLINE>
<TEXT>

     Ulaştırma Bakanlığı'nın öncelikli projeleri arasında yeralan ve Ankara-İstanbul mevcut demiryolunun modernizasyonu ve bu hat üzerinde hizmet verecek olan sürat trenleri teminine yönelik proje çalışmalarına yeniden hız verildi. 
     T.C. Devlet Demiryolları Genel Müdürlüğü'nün geçen yıl yatırım programına aldığı ve ihalesini gerçekleştirdiği Ankara-İstanbul mevcut demiryolunun yapımının rehabilitasyonu için yeniden hazırlanan projenin uygulamaya alınmasına ilişkin yatırım onayının da, geçtiğimiz günlerde DPT tarafından alındığı öğrenildi. 
     Buna göre toplam 576 kilometre uzunluğunda olacak Ankara-İstanbul mevcut demiryolu rehabilitasyonu iki aşamalı olarak gerçekleştirilecek. İlk etapda 256 kilometre uzunluğundaki İnönü-Esenkent kesimi daha sonra 280 kilometre uzunluğundaki Haydarpaşa-İnönü kesimi ile 40 kilometrelik Esenkent-Ankara güzergahı ihale edilecek. Her iki güzergahın yapımında Türk ve yabancı firmaların oluşturduğu konsorsiyumlar görev alacak. 
     Trenle ulaşımı iki büyük kent arasında 4 saate indirecek olan demiryolu üzerinde hizmet verecek olan sürat trenlerinin teminine ilişkin Demiryolları Genel Müdürlüğü'nün gündemine aldığı 5 adet yatar gövdeli hızlı trenlerle demiryolu ulaşımı önemli ölçüde azalacak. Demiryolları Genel Müdürlüğü'nün 2001 yılı yatırım programına alınan 5 adet hızlı tren seti için 53.5 trilyon lirası dış kredi olmak üzere toplam 54.8 trilyon liralık bir harcama yapılacak. 28 Eylül'de gerçekleştirilecek olan ihaleye bu alanda ileri teknolojiye sahip Almanya, İtalya ülke firmalarının teklif vermeleri bekleniyor. 







</TEXT>
</DOC>
