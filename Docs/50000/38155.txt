<DOC>
<DOCNO> 38155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/guncel/gun01.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet ve Yasemin'in yuvasına krizin gölgesi düştü 
</HEADLINE>
<TEXT>
Depremi atlatıp krize takıldılar 
Enkazdan bir genci sağ çıkaran er Ahmet, o günlerde şık olduğu Yasemin'le evlenip baba oldu. Ancak kriz onun da yuvasını sarstı. İşten atılan Ahmet, şimdi Konya'da eşiyle birlikte pancar topluyor 
     SEMRA KARDEŞOĞLU Düzce 

     Yeni bin yıla nerede gireceğimi düşünürken, bir çadırda buluvermiştim kendimi. 17 Ağustos'un ardından 12 Kasım'da bir kez daha yıkılan Düzceliler, bir çadırda yılbaşı çekilişi yapıyordu. Büyük ikramiye katalitik soba, diğerleri 5 kiloluk zeytinyağı, pirinç, bir çift sıcak çoraptı. Aradan bir buçuk yıl geçti. Bu kez "Size Geliyoruz" kampanyası için Düzce'deyiz ve katalitik bir soba onlar için h l büyük ikramiye. 
     
     Ailesi izin vermedi ama... 
     Ahmet'le Yasemin'i arıyorum Düzce sokaklarında. Depremin sembollerinden biriydi er Ahmet Örer'in yumruğunu kaldırdığı fotoğraf. Saatler sonra bir genci kara delikten sağ olarak çıkardı. 17 Ağustos'taki o mutlu andan kısa bir süre sonra 12 Kasım'da Düzcelilerin yardımına koştu. Çadırkentlerde yeni bir yaşam başlıyordu. Ahmet'in gönlündeyse yeni bir sevda. Yasemin'le tutuldular birbirlerine. Ailesi vermeyince kaçtılar. Evlenip Düzce'deki prefabriklere yerleştiler. Düzce'de tanıdıklara sordum onları. Anlattılar 
     
     Önce memleketine gitti 
     "Aylarca iş aradı Ahmet. Bir sandık fabrikasında çalışıyordu. Bebeklerinin yolunu gözlüyorlardı. İşten çıkarıldı. Yeni bir iş aradı günlerce. Yok yok. Sonunda eşini alıp memleketi Hatay'a döndü. Depremi bile es geçmişlerdi ama kriz onları çok sevdikleri Düzce'den kopardı. Yasemin şimdi ailesini çok özlüyor." Yasemin'in babası Hamza İnal da "Hatay'da da iş bulamadı damadım. Şimdi Konya'dalar. El kadar bebeleri ile pancar toplamaya gitmişler, gündeliğe. Bir iş bulsalar dönecekler ama yok. Kalıcı konutumuzu verdiler ama aylık 80 milyon fueloil parasını nereden bulacağız" diyor. 
     
     Gelecek artık anlamsız 
     16 yıllık öğretmen Hacer Tokaç da sitem ediyor "Evimiz yıkılınca Giresun'a göç ettik. İşler yolunda gitmeyince döndük. Çok katlı binalarda oturamıyoruz, köye yerleştik. Öğrencilerim gök gürlese sıraların altına atlıyorlar. Dostlarımın hepsi bir yana savruldu. Gelecek öyle az şey ifade ediyor ki şimdi." Tokaç'ın kızı Zeynep Seda ise şöyle konuşuyor "Üniversite sınava gireceğim ama geçen yıl çok az eğitim yapabildik. Bağlama çalardım şimdi içimden gelmiyor. Birden bire büyüdük biz biliyor musunuz Doktor olmak istiyorum. İnsanlara hayat verebilmek için. Çünkü en önemlisi bu. Hayat..." 
     
     Kara deliklerin başında... 
     Düzce'den Zonguldak'a doğru yola çıkıyoruz. Er Ahmet'in sözlerini anımsıyorum 
     "Saatlerdir o deliğin başındayız. Tek bir ses bekliyoruz. Ellerim şişmiş. Bir tek ses geliyor, bir tek ses bütün dünya demek o an. Kazıyoruz ellerimizle toprağı saatler sonra gökyüzüne kavuşturuyoruz tanımadığım genç adamı. İşte bu diyorum, oturup bir taşa doyasıya ağlıyorum." Ahmetler, Yaseminler kucaklarında el kadar bebeleri ile hangi kara deliklerin başında şimdi. Umut, sahi nerdesin, çık ortaya... 
     



 GÜNCEL 















</TEXT>
</DOC>
