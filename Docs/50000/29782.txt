<DOC>
<DOCNO> 29782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/son/sondun04.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'da skandal.... 
</HEADLINE>
<TEXT>

     ABD'de deneme aşamasındaki 12 adet V-22 Osprey tipi askeri uçağın dördünün yere çakılmasının ardından, Savunma Bakanlığı Pentagon müfettişlerinin başlattığı soruşturma, uçaklara ilişkin raporları hazırlayan bir yarbayın kasten yanıltıcı bilgiler verdiğini ortaya çıkardı. 
     Deniz Kuvvetleri mensubu Yarbay Fred Leberman'ın, uçakların işe yaramadığına ilişkin sonuca varılmasına karşın, verdiği raporda bunun tam tersini iddia ettiği belirtiliyor. 
     Görevinden alınan 45 yaşındaki Leberman'ın, ''üstlerinden aldığı emirle bu şekilde hareket ettiğini'' söyleyerek, kendisini savunduğu kaydediliyor. Sahte rapor hazırlandığını bilmelerine karşın, bazı askeri yetkililerin de bu duruma göz yumdukları iddia ediliyor. 
     Kongrede bazı senatörler, Savunma Bakanı Donald Rumsfeld'e mektup yazarak, V-22 Osprey uçak programının kazalarla sarsıldığını belirterek, bu programın, yeniden bu uçaklara güven sağlanıncaya kadar ilerletilmemesi gerektiğini belirtmişlerdi. 
     Son kaza, Aralık ayında meydana gelmiş, 4 asker ölmüştü. Geçen yıl Nisan ayındaki kazada ise 19 asker hayatını kaybetmişti. Amerikan Deniz Kuvvetleri, 40 milyar dolarlık program çerçevesinde, 2013 yılına kadar 360 Osprey almayı planlıyordu. Pentagon müfettişlerinin raporunda, Leberman'ın yanlış bilgiler içeren raporlarının, kazaların oluşmasında en büyük rolü oynamadığı savunuldu. 







</TEXT>
</DOC>
