<DOC>
<DOCNO> 44501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/sondun20.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, PKK'nın para kaynaklarının peşinde... 
</HEADLINE>
<TEXT>

     Belçika adaleti, terör örgütü PKK hakkında 1996 yılında açılan soruşturmayı tamamlarken, örgütün para kaynaklarını da hedef alan bir yargılama sürecine hazırlanıyor. 
     Belçika'da, 1996 yılında yapılan Spoutnik Operasyonu'nda, terör örgütü PKK ve yan kuruluşları hedef alınmış, terörü destekleyen yayınlar yapan Med-TV ile çok sayıda örgüt merkezi basılmış, birçok terör örgütü yandaşı gözaltına alınmıştı. 
     Savcılık, bu operasyon çerçevesinde, terör örgütünün kara para aklama, insan kaçırma, haraç toplama ve uyuşturucu kaçakçılığı gibi suçları üzerinde de durmuştu. Türkiye'de tutuklu bulunan terör örgütünün başının da, bu kapsamda Belçikalılar tarafından geçen sene İmralı'da sorgulandığı belirtilmişti. 
     Belçikalı yetkililer, soruşturmada özellikle terör örgütünün yasa dışı yollardan sağladığı maddi gelir üzerinde durulduğunu, yargıda da bu konuya öncelik verileceğini ifade ettiler. 
     Yetkililer, soruşturmada, terör örgütü yandaşı televizyonun Lüksemburg bankalarında ele geçirilen kaynağı belirsiz paralar, yapılan çeşitli harcamalar, çocuk kaçırma olayları, haraç toplama gibi unsurların ön plana çıktığını kaydettiler. 
     Terör örgütü PKK'nın, propoganda amacıyla kullandığı televizyon kanalı Med-TV'nin yayın lisansının alınması için çok değerli safir taşlarını İsviçre'de kefalete bıraktığı ve bu taşları garanti gösterdiği de belirlenmişti. 
     Adli yetkililer, bu konudaki soruşturmaları, terör örgütünün başının verdiği bilgilerden sonra tekrar yönlendirdiler ve derinleştirdiler. Bu çerçevede, terör örgütünün İsviçre'de, 55 milyon dolar kadar değeri olan safir taşlarını, bir işadamı aracılığıyla kefalete bıraktığı ve bu safirlerin adli makamlar tarafından bloke edildiği duyuruldu. İlk olarak İsviçre basınına yansıyan bu olay, Belçika'da da yankı uyandırdı. 
     Brüksel savcılığının, terör örgütü ve yan kuruluşlarına ilişkin soruşturma kapsamında, söz konusu safirleri İsviçre'den istediği, ancak ret yanıtı aldığı biliniyor. İsviçre Federal Mahkemesi, Belçika adaletinin soruşturmayla ilgili ayrıntılı bilgi vermesini, söz konusu değerli safir taşlarıyla terör örgütü PKK'nın ilişkisinin ve bu taşların ne amaçla kullanıldığının tam anlamıyla gün ışığına çıkarmasını istiyor. 
     İsviçreliler, adı geçen işadamının ve terör örgütünün safirlere sahip çıktıklarına, el konulan taşları geri istediklerine dikkati çekiyorlar. 
     Adli kaynaklar, Belçika adaletinin, terör örgütünün maddi gelirlerinin kaynaklarını araştırdığını, bu kaynaklar arasında uyuşturucu ve insan kaçakçılığıyla haraç toplama olduğunun belirlendiğini ifade ediyorlar. Aynı kaynaklara göre, elindeki kara paraları aklamakta zorluk çeken terör örgütü, İsviçre'de ikamet eden bir işadamıyla sözleşme yaptı. İsviçre'de, işadamı ile terör örgütü, safir kolleksiyonunun kendilerine ait olduğu iddiasıyla yargıya başvururlarken, Belçikalıların, adli girişimlerle, safirlerin terör örgütüne veya İsviçre'deki işadamına iadesini engellemeyi sürdürecekleri belirtiliyor. 
     Brükselli Sorgu Hakimi Jeroen Burm, 5 yıla yakın bir süredir, öncelikle kara para aklama finans kaynakları olmak üzere, terör örgütü PKK'nın Belçika ve Avrupa'daki faaliyetlerini inceliyor. Türkiye, Burm'un, İmralı'da, terör örgütünün başı Abdullah Öcalan ile görüşmesine ve ifadesini almasına izin vermiş, teröristin önemli bilgiler aktardığı duyurulmuştu. 
     Brüksel Savcısı Dirk Merckx, sorgu hakiminin dosyası kapsamında, 17 terör örgütü yandaşının Ceza Mahkemesi'nde yargılanması için 
     girişimlerini başlattı. 
     Adli uzmanlar, bir süre öncesine kadar Belçika'da Med-TV yayınları da yapan söz konusu 17 kişinin çoğunluğunun artık bu ülkede bulunmadığını, sorgu hakimi ve savcının gerçek amacının terör örgütünü yargılatmak, gerçek yüzünü tüm Avrupa'ya göstermek olduğunu belirtiyorlar. 
     






</TEXT>
</DOC>
