<DOC>
<DOCNO> 29712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/01/guncel/gun01.html </URL>
<DATE> 2001/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıtadan kıtaya Makber 
</HEADLINE>
<TEXT>

21. yüzyılın Hafız Burhan’ı olarak tanıtılan Gültekin Gönülaçar'ın Rumelihisarı’ndan okuduğu "Makber" ve uzun hava, Anadoluhisarı'ndan çok net olarak dinlendi... 
     BİRSEN ALTUNTAŞ 

     Ünlü sanatçı Orhan Gencebay'ın, 21. yüzyılın Hafız Burhan’ı deyip kaset yaptığı şarkıcı Gültekin Gönülaçar, Hafız Burhan'a özenip ilginç bir deneme gerçekleştirdi. Yapımcısı Orhan Gencebay'ın hazırladığı ilk albümle dikkatleri üzerine çeken Gönülaçar, "O, İstanbul'un bir yakasında şarkı söyler, sesi öteki yakadan gümbür gümbür duyulurdu" denilen Hafız Burhan'a özendi. Gönülaçar, "Makber" adlı parçayı Rumelihisarı'nda okudu, sesi yaklaşık bir kilometre uzaklıktaki Anadoluhisarı'ndan duyuldu. 
     
     Bir de uzun hava 
     Şarkıcı "Makber"in üstüne bir de "Felek Senin Bir Gününü Görmedim" adlı uzun havayı seslendirdi. Televole ekibi de Gönülaçar'ın Boğaz'ın bir yakasından öteki yakasına şarkı söyleme denemesini dakika dakika görüntüledi. 
     Deneme için şehir gürültüsünün en az olduğu gece 03.00 ile 04.00 arası seçildi. Üç oktav olan sesinin zaman zaman dört oktava kadar çıktığını belirten şarkıcı, pazar akşamı ekrana gelecek bu görüntülere inanmayan çıkarsa Boğaziçi'ni aşan ses denemesini bir kez de noter huzurunda gerçekleştireceğini açıkladı. 
     
     80 yıl sonra bir kez daha 
     Hafız Burhan'ın 80 yıl önce yaptığını bugün tekrarlamaktan gurur duyduğunu ifade eden Gönülaçar, şunları söyledi 
     "Hafız Burhan'ın döneminde ne köprü, ne bu kadar otomobil, ne de bu denli şehir gürültüsü vardı. Ona rağmen sesimi karşı yakaya duyurdum. Amacım her şeyden önce kendimi denemekti. Sesim karşı tarafa çok net bir şekilde ulaştı. Kendimi ispatlamanın gururunu yaşıyorum. Alacağım tepkileri de çok merak ediyorum." 
     
     Hafız Burhan kimdir 
     Asıl adı Burhan Sesyılmaz olan sanatçı, 1897'de İstanbul'da doğdu, 1943'te Ankara'da öldü. Genç yaşta hanende olarak Muzıkayı Hümayun'a girdi. Müezzinlik, hafızlık, mevlüthanlık yaptı. Birçok Türk filminin müziğini hazırladı. Okuduğu gazel türündeki şarkılarla tanındı. "Makber"e getirdiği yorumla ününe ün kattı. 
     



 GÜNCEL 





















</TEXT>
</DOC>
