<DOC>
<DOCNO> 22420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sonspo13.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Asbaşkanı "Fenerbahçe'nin yenilmesini bekleyeceğiz" 
</HEADLINE>
<TEXT>

     Galatasaray Asbaşkan ve Basın Sözcüsü Ali Dürüst, şampiyonluk yarışının son haftaya kaldığını kaydederek, ''Rakibimize göre bir ligin yarısı kadar fazla maç yapmamıza rağmen yarışta olmamız takdir edilecek bir şey'' dedi. 
     Ligde yarışın son haftaya kadar gideceğini, daha önceden söylediklerini hatırlatan Ali Dürüst, ''Gaziantepspor'u yenerek, Şampiyonlar Ligi'ne girme şansını elde ettik ve yarışa devam ettik. Artık, Trabzonspor'u mağlup edip, Fenerbahçe'nin yenilmesini bekleyeceğiz'' diye konuştu. 
     Dürüst, Galatasaray'ın bu sezon çok önemli bir süreçten geçtiğini de ifade ederek, sözlerini şöyle sürdürdü 
     ''Rakiplerimize göre ligin yarısı kadar fazla maç yaptık. Buna rağmen hem şampiyonluk yarışındayız, hem de Şampiyonlar Ligi'nde çeyrek final oynadık, Süper Kupa'yı kazandık. Çok sayıda kulvarda mücadele ettik ve başarılı olduk.'' 
     
     'Hagi örnek oldu' 
     Hagi'nin, Gaziantepspor maçında ortaya koyduğu futbolla örnek olduğunu kaydeden Ali Dürüst, bu futbolcunun, sezon bitmeden jübile yapmasını eleştirenlere yanıt verdiğini söyledi. 
     Dürüst, Hagi'nin futbolu bırakma arifesinde böylesine güzel bir futbol oynamasının mutluluk verici olduğunu da anlatarak, ''Kendisi için Jübilesini yaptı, kafası artık futbolda değil diyenlere en iyi cevabı da verdi. Profesyonellik göstererek bazı kişilere de örnek oldu'' şeklinde konuştu. 
     Hagi'nin kendisinin futbolu bırakmak istediğini de vurgulayan Dürüst, ''Hagi ile devam etmek istemek için, O'nun Gaziantepspor maçında iyi oynamasını beklemeye gerek yoktu. Ancak, kendisi bırakmak istiyor'' dedi. 
     Asbaşkan ve Basın Sözcüsü Dürüst, iç ve dış transfer için sezon sonunu bekleyeceklerini ifade etti. 
     Dürüst, şu anda şampiyonluk yarışının sürdüğünü ve transferden çok Trabzonspor maçını düşündüklerini sözlerine ekledi. 






</TEXT>
</DOC>
