<DOC>
<DOCNO> 19946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/yazar/akyol.html </URL>
<DATE> 2001/05/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hukuk kültürü 
</HEADLINE>
<TEXT>

     HUKUK hiç gündemimizden düşmüyor çünkü siyasi ve sosyal hayatımızın olağan bir işleyişi haline getiremedik hala... Kara Avrupa'sının, hele de Jakoben Fransa'nın 20. yüzyılın ilk yarısında yaptığı tartışmaları yaşıyoruz. 
     Liberal geleneğe sahip İngiltere ve ABD gibi ülkelerse bu tartışmaları çoktan aşıp, hukuk sistemini "kuvvetler ayrılığı" ve "bireysel haklar" temeline çoktan oturtmuşlar. 
     Saygın hukukçularımızdan Yargıtay Başkanı Sami Selçuk, "Demokrasiye Doğru" adlı kitabında bu farka dikkat çeker, hala "Fransa gibi, cumhuriyetten demokrasiye evrilemediğimizi" anlatır. Sf. 46 vd. 
     Selçuk'un adli yıl açış konuşmaları ve makaleleri, kitaplar halinde Yeni Türkiye Yayınları tarafından yayımlanıyor. İsteme adresi Abdullah Cevdet Sok. 33 7, Çankaya, Ankara 
     Selçuk'un iki kitabı, "Longing For Democracy" adıyla İngilizce alarak da aynı yayınevi tarafından bir cilt halinde yayımlandı. 
     
     SELÇUK'UN dikkatimi çeken bir yönü "yargı bağımsızlığı" kavramıyla yetinmeyip, bizde pek ağza alınmayan "yargının tarafsızlığı" kavramının önemini vurgulamasıdır 
     "Yargının, yargıcın bağımsızlığı bir 'kast' ayrıcalığı değildir. Yargıcın hukuk adına karar verirken yansızlığını sağlamak içindir..." 
     Yargı bağımsızlığı, "yasama, yürütme, bir başka yargı organı, kamuoyu, yargıcın kendi inancı ve görüşleri karşısında yansız olarak karar vermesi içindir... Yargıç yargılarken ve karar verirken inançlarını ve görüşlerini duruşma salonunun eşiğinde bırakan insandır..." Sf. 43 
     "Militan demokrasi" denilen otoriter, müdahaleci, ideolojik devlet modelinde yargının tarafsız değil, tam tersine, taraf olması istenir ona göre kurumlaştırılıp eğitilir. Devletin militanlığı "hukuk yoluyla" yani kitabına uydurularak yürütülür. 
     Selçuk ise "tarafsız devlet" fikrini savunuyor 
     "Başkalığa katlanamayan, yandaşlarını kayıran, onlara ayrıcalıklar dağıtan, karşıtlarını 'takip, tanzim ve tedip' eden eğitici, ideolojik, militan devlet gidecek, görüşler, inançlar karşısında yansız devlet gelecektir." Sf. 36 
     
     BÖYLE bir devlet ve hukuk sistemi çok iyi yetişmiş ve bilhassa 'hukuk felsefesi'ne nüfuz etmiş hukukçular gerektirir. Hukuk kültürü, yasalar ve kurumsal düzenlemeler kadar önemlidir. Çünkü Anayasa ve kanunlar mutlaka yorumlanmayı gerektirir. Neye göre, hangi açıdan yorum Hukuk ilmi ve felsefesi açısından... 
     Hukuk ilmi ve felsefesi tabiaten çoğulcudur. Hukukçular arasında görüş farklarının olması zenginliktir, yeter ki ideolojik militanlıktan değil, doktrin ve felsefe alanındaki derinlikten kaynaklansın... 
     Özellikle devlet, ulus devlet, kamu düzeni, laiklik, cumhuriyet, demokrasi, özgürlük, kuvvetler ayrılığı gibi hukuk açısından fevkalade önemli ve aynı zamanda vatandaşların hürriyetlerini etkileyen kavramlar konusunda hukukçuda mutlaka felsefi bir derinlik olmalıdır. 
     Bunun yerine, hukukçunun ideolojik tarafgirliğinin üslupta bile bir sövgü dili yaratacağını Selçuk çok güzel anlatıyor. Sf. 196 
     Selçuk'un kitapları hukuk kültürümüze önemli birer katkıdır. 
     
     







Hukuk kültürü 


Meclis'teki yasak 


Boş yerleri doldurunuz 


Enerji lobileri ve savaşçıları 


Baykal modeli... 


İnönü'nün kararı 


Oylar hazır, aday aranıyor 


Bizim kriz Alman bankacıyı da şaşırtmış 


Rantiye olmak da zor 


</TEXT>
</DOC>
