<DOC>
<DOCNO> 46317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun10.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınına göre bundan sonraki hedefler şunlar... 
</HEADLINE>
<TEXT>

     İngiliz basını, ABD ile İngiltere'nin Afganistan'a yönelik olarak başlatılan harekatta Afganistan'ın ardından gelecek hedeflerin hangileri olacağı konusunda farklı bir tutum içinde olduklarını yazdı. 
     The Independent gazetesi, ABD Başkanı George Bush'un savaşı genişletmeye ve Güneydoğu Asya'da yeni hedefler açmaya hazırlandığını, ancak İngiltere'nin bu ihtimali olabildiğince reddetmeye gayret ettiğini belirtti. 
     İngiltere Başbakan Tony Blair'in Ortadoğu ziyareti sırasında kısmen açıklanan bir resmi belgenin, en azından yakın zamanda Irak'a saldırı yapılmayacağının güvencesini verdiğini öne süren gazete, ABD'nin ise Güneydoğu Asya'da Filipinler, Endonezya ve Malezya gibi ülkelerde El Kaide örgütüne destek verildiğini düşündüğünü, bunun da süper gücün saldırılarının buralara kadar uzaması ihtimalini ortaya çıkardığını savundu. 
     Gazete, İngiltere'nin konuyla ilgili resmi belgeyi açıklayarak en azından Irak'ı ve bu konuda rahatsız olan Arap dünyasını sakinleştirmeyi başardığını belirtti. 
     The Times gazetesi de, Blair'in savaşı genişletmenin ve yaygınlaştırmanın yolunu arayan Bush'un tersine, Arap dünyasında bununla ilgili olarak ortaya çıkan endişeleri ve korkuları bastırma çabası içinde olduğunu bildirdi. 
     Gazete Bush ve Blair'in kullandıkları dil farklılığın hitap ettikleri kitlenin farklılığından doğuyor olabileceğini belirtirken, ''Aslında son derece büyük bir fikri koordinasyon içindeler, farklılık birinin Arap dünyasına, diğerinin de Amerikan kamuoyuna konuşmasından kaynaklanıyor olabilir'' diye yazdı. 
     Daily Telegraph gazetesi ise, İngiliz hükümetinin terörle mücadelenin sınırlarını ortaya koyan bir gizli çalışmasının önemli bölümlerinin Blair'in gezisinde açıklanmış olmasının önemine dikkat çekti. Gazete Blair'in, Afganistan'da savaştan sonra yeni bir yönetimin oluşturulması konusunda son derece hırslı bir ttum içinde olduğunun da bu belgeden anlaşıldığını belirtirken, ''Başbakan bununla da kalmayıp İsrail'den Çeçenistan'a kadar bütün sorunlu bölgelerde bu çatışmaların aşılması için çareler öneriyor'' diye yazdı. 
     






</TEXT>
</DOC>
