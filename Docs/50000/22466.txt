<DOC>
<DOCNO> 22466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/ekonomi/eko07a.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat’e 500 trilyonluk Emlakbank takviyesi 
</HEADLINE>
<TEXT>

Hazine, 31 Mayıs günü Ziraat Bankası’na devredilecek Emlakbank’ın getireceği yük için sermaye takviyesi planlıyor 
     ZÜLFİKAR DOĞAN Ankara 

     Hazine Müsteşarlığı, 31 Mayıs günü Ziraat Bankası bünyesine katılacak Emlakbank’tan kaynaklanacak ek yükler için, Ziraat Bankası’nın sermayesine 500 trilyon lira eklemeyi planlıyor. 
     Niyet mektubuna 31 Mayıs’a kadar bankacılık sektöründe kritik kararlar alınacağına ilişkin imzalar nedeniyle Bankacılık Düzenleme ve Denetleme Kurumu, Ziraat Bankası ile Hazine’de hummalı bir çalışma sürdürülüyor. 
     
     Çalışmalar yoğun 
     Emlakbank ve Ziraat Bankası ile Hazine tarafından yoğun olarak yürütülen çalışmalar, Kamu Bankaları Ortak Yönetim Kurulu’nun kararları onaylaması ile uygulamaya konulacak. Bu çerçevede, Emlakbank’ın yönetimi, ortak kurul tarafından lağvedilerek, Ziraat Bankası ile birleştirilecek. 
     İlk aşamada asgari beş yıla yayılacak bir "tasfiye" planı üzerinde durulduğu kaydedilirken, Hazine Müsteşarlığı, birleşme ve tasfiyenin getireceği ek yükler için, Ziraat Bankası sermayesinde ilave olarak 500 trilyon lira dolayında bir artışa gidilmesini planlıyor. 
     Ortaya çıkacak tabloya göre, Ziraat’in sermaye artışının daha da yüksek olabileceği ifade ediliyor. Şube kapatma uygulamalarının haziran başından itibaren planlı bir şekilde yürürlüğe konulacağı da belirtiliyor. 
     
Emlakbank şubelerinin bir kısmı korunacak      TARIK YILMAZ 

     Ziraat Bankası’nda değişim planının ilk adımı bölge müdürlüklerinin feshedilmesi olurken, bankanın şubesi olmayan yerlerde Emlakbank’a ait şubelerin korunacağı öğrenildi. Haftasonu Ziraat Bankası’nın 190 büyük şubenin müdürüyle biraraya gelen Emlakbank’ın yeni yönetiminin yeniden yapılanmasında bazı konular netlik kazanmaya başladı. 
     Dördü İstanbul, ikisi Ankara ve biri İzmir’de olmak üzere toplam 39 şubenin her birini genel müdürlük gibi çalıştırmayı planlayan yeni yönetimin ilk etapta belde ve zarar eden şubeleri kapatacağı, Ziraat Bankası’nın şubesi olmayan yerlerde bulunan Emlakbank şubelerini ise tasfiye planı dışında tuttuğu belirtiliyor. Bu arada Kamu Bankaları Ortak Yönetimi’nin batık kredilerin bulunduğu aktifleri Ziraat’in bilançosuna almak istemediği öğrenildi. 
     



 EKONOMİ 





















</TEXT>
</DOC>
