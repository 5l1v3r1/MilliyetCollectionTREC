<DOC>
<DOCNO> 7929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/magazin/yazdud.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim Maksim Gazinosu Emral Avşar'a teslim 
</HEADLINE>
<TEXT>

Lezzetin yeni adı Maymun, Papper Moon, Şamdan, Kemal Koç'un hedefi, Laila'da yenilenme, D R'ın partisi, She, Keops, Kalispera'ya buyrun, 'Biri Bizi Gözetliyor' ve... 
     Uzun süredir gitmemiştim Maymun'a. Bir kez Çipe-Muzaffer Demir zamanında ayıp olmasın diye uğramıştım. Hafta içi Posta, Milliyet ve Radikal çalışanları Maymun'da buluştuk. Müthiş eğlendik. Stres atmak bizim de hakkımız tabii. Şık, hoş, sıcak ve yemekleri de müthiş lezzetli bir yer. Mekanın sahipleri sosyetenin gözde çifti Sıdıka- Uğur Heperol. Diba Kuaför'ün de sahipleri. Müdür Bahar Boralılar. Aşçıbaşı Bilal Ateş'i, yaz sezonunda Seaside'dan tanıyorum. Ateş gerçekten başarılı. O gece de konuşturdu. Bir de bana hünerlerini gösterecekler ya, patronların yanında bendeniz de bir havaya girdim, anlatamam. Garsonlar Sinan, Yılmaz, Ahmet, Kadir, Özkan, Ali, mutfak kadrosu Erhan, Mehmet Ali, Volkan, Gazi, Murat, Ümit asker gibiydiler. Yediklerimden büyük keyif aldım. Her çeşitten bir miktar getirdiler. Avokadolu tavuk salatası, soyulmuş domatesli mozzarella peyniri ve fesleğen sos ile, somon karpaçyo da soğan, zeytin ve limon sosuyla antre olarak geldi. Ardından bana torpil yaptılar yine. Ispanaklı ve somon fümeli rizotto, ıspanaklı ravyoli, deniz mahsullü spagetti, kabak sote ile 'cafe de Paris' geldi. Finalde ise bir tatlı tabağı sundular, tabii kahrola kahrola yedim. Neler mi vardı Tiramisu, vanilyalı, dondurmalı ve sıcak çikolatalı brovni, karamel soslu krokan pasta, çilek soslu cheese cake. Aranızdan "Zıkkımın kökünü ye" diyenleri duyar gibiyim, ama ne yapayım tatmak zorundayım. Rezervasyon için 0212 265 79 53'ü aramalısınız. Fiyatlar biraz pahalı, bize o gece toptan bir indirim yaptılar. Kişi başı, içki hariç, 25 milyondan aşağıya çıkamazsınız. Maymun'un müdavimleri arasında Hayırlı -Şevket Sabancı, Dilek Sabancı, Güneri Cıvaoğlu, Ali Dürüst, Rıfat Ababay, Seda Sayan, Ayşe Azizoğlu, Mustafa Sandal, Sedat Şengül, Sinem Güven -Metin Kap, Siren Ertan var. Maymun çıkışı yarım saatliğine Keops'a uğradım. Maşallah işleri hayli iyiydi. Birol, yeni seslerden Esra Özmen, Muzi Karaata, Saffet Arıkan, Yüksel -Sadri Şener, Hülya -Metin Aşık, Seda'nın eski eşi Tuncay Kıratlı, Ali Sayar'ın kronik sevgilisi Beti Menendiyan'ı gördüm. Program sonrası geç olmasına rağmen Cenk Eren'in evine gittik biraz laflamaya. Çıkışta oturduğu sitenin korumalarından Mustafa Bicik yolumu kesti. Kızı Anu ile benim fanatik okuyucularım arasındalarmış, biraz da Mustafa ile dertleştik. 
     
     Papper Moon, Şamdan, Laila'da Atakan 
     İstanbul'da en sık gittiğim mekanların başında Papper Moon ve Şamdan geliyor. İki taraf da evim gibi. Genelde haftasonları buluşma yerim Papper Moon, final ise Şamdan. Tüm eğlence yerlerinde olduğu gibi Papper'da da işler düşmüş. Müdür Erol, Melisa, barmaidler Doğan, Fahrettin ve Doktor, tabii en iyi işin kendilerinde olduğunu söylüyorlar, aslında haksız da değiller. Ayak üstü barda takıldım biraz. Nuri Yönver, Metin Aşık, Tuncay Kıratlı, Beti Menendiyan, Ali Sayar, Saffet Arıkan, Tülin Şahin, Kadir İnanır, Emre Kütük, Helin Avşar, Kaya Çilingiroğlu'nu gördüm. Papper'ın ardından Laila'ya uğradık. Buranın sahibi Şefik Öztek'i uzun süredir görememiştim. Şefik boyun fıtığı ameliyatı olmuş, içkiyi bırakmış. Şefik'i hayli sağlıklı buldum. Biraz dertleştik. İşe tamamen sahiplenmiş. Bu arada DJ Uğur Kirik ile prensipte anlaşamadıkları için ayrılmışlar. Uğur, geçici olarak, Beyoğlu'nda eski Klüp 12'nin yerine açılan She'de çalıyormuş. Ama kendine özel bir yer arıyormuş. Uğur'un yerine Atakan çalıyor, bayağı da başarılı. İnsanları uçuruyor. Finali Şamdan'da yaptık. Vakit hayli geçti ve pek fazla insan yoktu. Ufuk Güldemir, Kemal Gürkaya, Sitare -Murat Akdilek, Serhat Aloğlu, Sabahat Doğanyılmaz, İsmail Akkaya, Figen Erman, Neşe Ünal'ı gördüm. Şef Hüseyin rahatsızmış, Ekrem ile biraz sohbet ettim. Mehmet Tuna, Bodrum'a gitmiş. Eve döndüğümde saat 05.00'di. 
     
     Kemal Koç'un Villa Keyfi ve Kalispera'da müzik dolu geceler 
     Le Select'in sahibi sevgili Kemal Koç, Levent'deki Villa Keyif'i ortaklarıyla birlikte aldı. Mekanı tepeden tırnağa değiştiriyor. Le Select'in kalitesini bilmeyen yoktur sanırım. Şimdi Kemal bu kaliteyi Villa Keyif'de kebap olarak konuşturacak. Merakla bekliyorum. Hafta içi bayağı hızlandım. Gazetenin haber editörlerinden sevgili Elif'in daveti üzerine, Haber Müdürü Mehmet Coşkundeniz, sağlık sayfasının başarılı editörü Oya Özdilek, yine haber editörlerinden Meral Ergün, yazılarını okumaktan büyük keyif aldığım Yazgülü Aldoğan, görsel yönetmenlikte başarılı isim Saliha Pakel, gazetemizin yazı işleri müdürlerinden Betül Kabahasanoğlu prenses ile bu kez Kalispera'ya gittik. Benim ilk gidişim. Sıcak ve samimi bir havası var. Tek sıkıntı dekorasyondaki boşluk. Ama henüz dört aylık bir yer. Zamana ihtiyacı var sanırım. Sahibi Erkan Ulutaş'ın asıl mesleği ses mühendisi, bu işe öylesine, macera olsun diye başlamış. Ama hayatından mutlu. Tarlabaşı Bulvarı, Kuytu Sokak'da yeralan Kalispera'nın geleceği parlak. Mutfakta ağırlık, deniz ürünlerinde. Ermeni ve Rum mutfağına özgü mezeler var. Bu arada zeytinyağına büyük önem veriyorlar. Yediğim her yemekten ayrı bir tad aldım. Közde kalamar, ahtapot, deniz mahsulleri salatası, İzmir'den özlediğim radika, soya susamlı karides, semizotu, deniz mahsulleri dolması, börülceye bayıldım. Ana yemekte mantar, şarap, domates, soğan ve kaşar peynirinden meydana gelen levrek buğulama da enfesti. Afiyetle yedim ama, şarap katıldığını sonradan öğrendiğim için biraz burkuldum tabii. Yakında Kalispera'da 'Yannis Saoulis' adlı rembetiko grubu başlıyor. Bir daha gideceğim. Bu arada sosyete dünyasının pek çok ismi buraya yalnızca yemek için geliyor. Rezervasyon için telefon numarası 0212 293 88 94 97. 
     
     Sigara öldürüyor, Emral Avşar menajerliği ele aldı 
     Efendim, 'Biri Bizi Gözetliyor' adlı programı izlediniz mi Ben iki kez denk geldim. O çocuklara yazık. Tam 15 kişi, ellerinde sigara, püfür püfür... Kiminin elinde şarap, kiminde şampanya kadehi, alkol gırla. Bilmiyorum, bence program sorumluları bu görüntülere biraz dikkat etseler iyi olur. Yoksa RTÜK'ün gazabına uğrarlar, benden uyarması. Benim sevgili Amiralim, Hülya, Helin ve Ankara'da yaşayan Leyla'nın sevgili anneleri Emral Avşar. Son günlerde Emral Avşar'ın gözü ne kumarı, ne ayrıldığı genç sevgilisi Alkan Gözalan'ı görüyor. Varsa yoksa işi. Gazinocular Kralı Fahrettin Aslan da Amiral'deki bu değişime inanmış olacak ki, Taksim Maksim'in kadrosunu ona verdi. Kısmetse bayram ertesi Emel Sayın, İbrahim Tatlıses, Mehmet Ali Erbil ve Asena programa başlayacaklar. Bundan böyle Maksim Gazinosu'ndan Emral Hanım sorumlu olacak. Hayırlısı. Efendim, bu pazar da bu kadar. Bendeniz İzmir'de olacağım ve kısmetse sizlere İzmir dedikodularını nakledeceğim. En kötü gününüz benimkinden iyi olsun. 
     


 MAGAZİN 














NEREDE YİYELİM NEREDE İÇELİM NEREDE EĞLENELİM 



</TEXT>
</DOC>
