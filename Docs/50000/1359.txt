<DOC>
<DOCNO> 1359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/sondun04.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki lobi şirketi ile sözleşme yeniliyoruz 
</HEADLINE>
<TEXT>

     Türkiye'nin geçen yıl ABD Kongresi'nde gündeme gelen sözde ''Ermeni soykırımı'' tasarısı sırasında kendisini başarıyla savunan Livingston-Solomon-Solarz lobi gurubu ile Mart ayından itibaren sözleşme yenilemeyi planladığı öğrenildi. 
     Bu lobi şirketinin faaliyetlerinin başarılı bulunduğu belirtilirken, sözleşmenin önümüzdeki haftalarda bir yıllığına yeniden uzatılması bekleniyor. 
     Türkiye'nin lobi şirketinin yöneticileri, ABD Kongresi'nin görevden yakın zamanda ayrılan güçlü isimlerinden oluşuyor. Yaklaşık iki yıl önce ABD Temsilciler Meclisi'nden ayrılan, lobi grubunun başkanı, eski Louisiana milletvekili Bob Livingston, Cumhuriyetçi Parti'nin en kıdemli isimleri arasında sayılıyor. Livingston'ın önderliğindeki grupta yer alan Cumhuriyetçi eski New York milletvekili Gerard Solomon ve Demokrat eski New York milletvekili Stephen Solarz da lobi şirketini tamamlıyor. 
     Lobi şirketi, Ermeni tasarısının görüşüldüğü sırada, Türkiye'nin ABD Temsilciler Meclisi ile koordinasyonunu gerçekleştirmiş, Türkiye'nin tezlerini savunmuş ve ABD'nin çok sayıda eski dışişleri, savunma bakanı ile eski genelkurmay başkanlarının Türkiye lehinde açıklamalar yayınlamalarını sağlamıştı. 
     Öte yandan, Türkiye'nin ABD'de tanıtımını yapacak bir halkla ilişkiler şirketinin seçimi konusunda da çalışmaların son aşamaya getirilmekte olduğu belirtildi. 




</TEXT>
</DOC>
