<DOC>
<DOCNO> 13041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/son/sontur09.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki operasyonda 140 kilo eroin ele geçirildi 
</HEADLINE>
<TEXT>

     İran üzerinden Türkiye'ye soktukları 140 kilogram eroini, İngiltere ve Hollanda'ya götürmeye çalışan 12 kişi yakalandı. 
     İstanbul Narkotik Şube Müdürlüğü'nden yapılan açıklamaya göre, bir istihbaratın değerlendirilmesi sonucu, İran üzerinden Türkiye'ye getirilen yüklü miktardaki uyuşturucunun İngiltere ve Hollanda'ya götürülmek istendiği belirlendi. Bunun üzerine yaklaşık 2 ay süren çalışmalar sonucu operasyonlara başlayan polis, uyuşturucu maddenin sahiplerinden olan Urfi Nedim Avran ile organizatör Ağa Karacan'ı Avcılar'da gözlem altına aldı. 
     Avran ve Karacan'ın sorgulanması sonucu operasyonu genişleten polis, Bakırköy, Büyükçekmece ve Bahçelievler başta olmak üzere çeşitli ilçelerde, uyuşturucunun ortaklarından Şeyhmuz Soytaş ve Ali İrfan Dolu ile nakliyecisi Veysi İzgi, Esat Yıldız ve Nuri Korkut'un da aralarında bulunduğu 10 kişiyi daha gözlem altına aldı. Bu kişilerle birlikte yurtdışı piyasa değeri 3 trilyon 500 milyar lira olan toplam 140 kilogram eroin ele geçirildi. 
     Bu arada Narkotik Şube Müdürlüğü'ne bağlı polislerin, bu yıl sokak satıcıları ve eğlence yerlerine yönelik düzenlediği operasyonlarda, 3 kilo 800 gram eroin, 16 kilo 270 gram esrar, 270 gram kokain, 256 adet çeşitli markalarda uyuşturucu hap, 16 gram afyon sakızı, 9 adet tabanca ve bu silahlara ait 16 fişek ele geçirildiği, bu olaylarla ilgileri görülen 173 kişinin de yakalanarak haklarında yasal işlem yapıldığı bildirildi. 
     
     




</TEXT>
</DOC>
