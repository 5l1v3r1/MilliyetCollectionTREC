<DOC>
<DOCNO> 48230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo12.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol kralı Okan, uygun adım... 
</HEADLINE>
<TEXT>

     Bursaspor'un geçtiğimiz sezon gol kralı olan futbolcusu Okan Yılmaz, uzun süren suskunluğunun ardından gollerine ''uygun adım'' devam ediyor. 
     Bursaspor'un geçen hafta deplasmanda Ankaragücü'nü 1-0 yendiği maçta takımına galibiyet getiren golü kaydeden Okan, dün yapılan Kocaelispor maçında da skor 1-1 iken Yeşil-beyazlı ekibe 3 puanı taşıyan golü attı. 
     Teknik direktör Nejat Biyediç'in, ligin 4 haftasında ilk 11'de şans tanımadığı genç futbolcu, yedek kulübesinde beklemeye tahammülünün olmadığını belirterek, ''Formsuzdum ve hocam haklı olarak bana şans vermedi. Antalya kampı toparlanmam için iyi oldu'' diye konuştu. 
     Okan, yaşadığı sıkıntılı dönemde, başta teknik heyet olmak üzere tüm takım arkadaşlarının ve yönetimin kendisine sahip çıktığını kaydederek, ''Takımda arkadaşlık çok iyi. Son haftalarda iyi de futbol oynuyoruz. Ankaragücü ve Kocaelispor maçlarında attığım gollerle takımı galibiyete taşıdığım için çok mutluyum. Ama, ben olmasaydım başka arkadaşlarım da atardı. Kimin gol attığı önemli değil, önemli olan takımın galip gelmesi'' diye konuştu. 
     






</TEXT>
</DOC>
