<DOC>
<DOCNO> 38294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sontur12.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK toplantısı sona erdi... Yayınlanan bildirinin tam metni... 
</HEADLINE>
<TEXT>

     Milli Güvenlik Kurulu'nun Cumhurbaşkanı Ahmet Necdet Sezer'in başkanlığında yaptığı toplantısı sona erdi. 
     Çankaya Köşkü'nde saat 09.30'da başlayan toplantı, yaklaşık 4 saat sürdü. 
     Milli Güvenlik Kurulu toplantısında, ''Avrupa Birliği'ne üyelik bağlamında hazırlanan Ulusal Program'da öngörülen önlemlerle örtüşen anayasa değişikliği önerilerinin olgunlaştırılarak TBMM Genel Kurulu'ndan geçmesi temennisinin dile getirildiği belirtildi. 
     Ülke güvenliğine yönelik yasadışı irticai, bölücü ve yıkıcı faaliyetlerle, organize suç örgütlerine karşı yürütülen mücadele sonuçlarının değerlendirildiği toplantıda, Doğu ve Güneydoğu Anadolu bölgelerinin sorunlarının süratle çözümü amacıyla uygulamaya konulan Eylem Planı'nda öngörülen tedbirlerin gerçekleşme durumunun da gözden geçirildiği kaydedildi. 
     MGK Genel Sekreterliği'nden yayınlanan bildiride, MGK'nın, bugün, Cumhurbaşkanı Ahmet Necdet Sezer'in başkanlığında, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu, kurul üyesi bakanlar, kuvvet komutanları, Jandarma Genel Komutanı ve MGK Genel Sekreteri'nin katılımıyla Çankaya Cumhurbaşkanlığı Köşkü'nde, aylık olağan toplantısını yaptığı hatırlatıldı. 
     Toplantıya, Devlet Bakanı ve Başbakan yardımcıları Devlet Bahçeli, Hüsamettin Özkan ve Mesut Yılmaz'ın da katıldığı, gündem konularıyla ilgili olarak Devlet Bakanı Abdulhaluk Mehmet Çay'ın, toplantının bir bölümüne iştirak ettiği ifade edildi. 
     Açıklamada, şöyle denildi 
     ''Toplantıda, geçen bir aylık döneme ait güvenlik ve istihbarat raporları ışığında, ülke güvenliğine yönelik yasadışı irticai, bölücü ve yıkıcı faaliyetlerle, organize suç örgütlerine karşı yürütülen mücadele sonuçları değerlendirilmiştir. Bu çerçevede, Doğu ve Güneydoğu Anadolu bölgelerinin sorunlarının süratle çözümü amacıyla uygulamaya konulan Eylem Planı'nda öngörülen tedbirlerin gerçekleşme durumu da gözden geçirilmiştir. 
     Toplantıda, ayrıca, dönemin önem arz eden ve Türkiye'nin güvenliğini yakından ilgilendiren dış politik gelişmeler de değerlendirilmiştir. Bu bağlamda, Orta Asya ve Kafkaslar'daki Türk Cumhuriyetleri ile ilişkilerimiz konusunda hazırlanan raporlar görüşülerek bu bölgelerdeki kardeş ülkelerle ilişkilerimizin her alanda daha da ileriye götürülmesi için alınacak tedbirler üzerinde durulmuştur. 
     Diğer taraftan, toplantıda, bir bölümü Avrupa Birliği'ne AB üyelik bağlamında hazırlanan Ulusal Program'da öngörülen önlemlerle de örtüşen anayasa değişikliği önerilerinin olgunlaştırılarak TBMM Genel Kurulu'ndan geçmesi temennisi dile getirilmiştir.'' 
     
     
     







</TEXT>
</DOC>
