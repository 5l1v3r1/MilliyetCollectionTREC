<DOC>
<DOCNO> 36128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur34.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank, kredi borcu nedeniyle Galatasaray'a haciz kararı aldırdı 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank, kredi borcu nedeniyle Galatasaray Spor Kulübü ve aralarında Kulüp Başkanı Mehmet Cansun'un da bulunduğu 23 kefili hakkında ihtiyati haciz kararı aldırdı. 
     İstanbul 1. Asliye Ticaret Mahkemesi'ne başvuran Etibank'ın avukatı Salih Köse'nin hazırladığı dava dilekçesinde, Galatasaray Spor Kulübü'ne, genel kredi sözleşmesi gereği bankanın Mecidiyeköy Şubesi'nden 25 Eylül 1999 ile 23 Haziran 2000 tarihleri arasında toplam 4 milyon dolar kredi kullandırıldığı kaydedildi. 
     Kulübün borcuna Galatasaray Spor Kulübü Başkanı Mehmet Cansun ile eski başkan Faruk Süren, eski yöneticiler Ateş Ünal Erzen, Atilla Donat ve Osman Hattat'ın da aralarında bulunduğu 23 kişinin kefil olduğu belirtilen dilekçede, sözleşmenin verdiği yetkiye dayanılarak kredi hesabının kapatıldığı, bu durumun da 20 Haziran 2000 tarihinde borçlulara bildirildiği ifade edildi. 
     Beyoğlu 3. Noterliği'nden çekilen ihtarnameyle, bankaya verilen 4 milyon dolarlık teminat mektubunun bedelinin depo edilmesinin istendiği, ancak bu işlemin borçlular tarafından yapılmadığı savunulan dilekçede, kulüp ile kefilleri hakkında ihtiyati haciz kararı alınması istendi. 
     Dosya üzerinden istemi inceleyen İstanbul 1. Asliye Ticaret Mahkemesi, borçlu Galatasaray Spor Kulübü ve 23 kefili hakkında ihtiyati haciz kararı aldı. 
     
     







</TEXT>
</DOC>
