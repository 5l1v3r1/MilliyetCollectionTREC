<DOC>
<DOCNO> 1238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/08/son/sontur13.html </URL>
<DATE> 2001/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Af yasası Doğuş'u da kurtardı, o artık özgür 
</HEADLINE>
<TEXT>

     Almanya dönüşü Atatürk Havalimanı'nda gözlem altına alınan ''Doğuş'' takma adlı şarkıcı Orhan Baltacı, ''Hırsızlık'' suçundan aldığı 1 yıl 2 aylık kesinleşmiş hapis cezasının şartla salıverilme ve cezaların ertelenmesine ilişkin yasa kapsamına girdiği anlaşılınca serbest bırakıldı. 
     Şişli Adliyesi'nde İnfaz Savcısı Metin Yücel tarafından dosyası incelenen Baltacı'nın, Yalova Asliye Ceza Mahkemesi'nce ''Hırsızlık'' suçundan 1 yıl 2 ay hapis cezası aldığı ve bu cezasının kesinleştiği belirlendi. 
     Ancak Baltacı'nın bu suçtan aldığı hapis cezasının, 21 Aralık 2000 tarihinde kabul edilen 23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Yasa kapsamında olduğu anlaşıldı. 
     Bunun üzerine cezasının düşümü yapılan Orhan Baltacı, serbest bırakıldı. 
     Şişli Adliyesi'nden ayrılırken basın mensuplarına ''1993'ten önce işlemiş olduğum bir suçtan dolayı buraya getirildim. Ben özgürüm artık...'' dedikten sonra bir taksiye binerek uzaklaştı. 




</TEXT>
</DOC>
