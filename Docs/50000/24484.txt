<DOC>
<DOCNO> 24484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/soneko04.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası ve Koçbank'tan faiz ayarlaması 
</HEADLINE>
<TEXT>

     Ziraat Bankası bireysel kredilere uyguladığı faizleri, Koçbank ise dövize endeksli tüketici kredisi faiz oranlarını yeniden belirledi. 
     Ziraat Bankası'ndan yapılan açıklamaya göre, dünden geçerli ayarlamayla 3 ay vadeli tüketici ve taşıt kredisi faiz oranları yüzde 13.50'den yüzde 9.50'ye, 6 ay vadeli de yüzde 13.60'dan yüzde 9.60'a, 9 ay vadeli de yüzde 13.70'den yüzde 9.70'e, 12 ay vadeli de yüzde 13.80'den yüzde 9.80'e indirildi. 
     Banka, kredili mevduat hesabı faiz oranlarını aylık yüzde 11.25'den yüzde 10.50'ye, yıllık yüzde 135'den yüzde 126'ya düşürdü. 
     Böylece banka 12 ay vadeli tüketici ve taşıt kredilerine uyguladığı faiz oranlarını 4, kredili mevduat hesabında ise aylık bazda 0.75 puan düşürmüş oldu. 
     Ziraat Bankası ayrıca dünden geçerli olmak üzere, kredi kartı kredilendirme ve nakit avans işlemlerine uyguladığı faiz oranlarında da indirime gitti. Buna göre kredilendirme işlemlerine uygulanan faiz oranı ile nakit avans faiz oranınıı yüzde 10.20'den yüzde 9.95'e çekildi. 
     
     Koçbank 
     Koçbank'tan yapılan açıklamada da, piyasa koşullarında meydana gelen değişiklikler sonucu dövize endeksli olarak kullandırılacak faiz oranlarının, bugünden geçerli olmak üzere değiştirildiği bildirildi. 
     Buna göre 18 ay vadeye kadar, döviz cinsinden alınacak taşıt kredisine yüzde 1.90 dolar ve yüzde 1.90 Alman markı, döviz cinsinden kullandırılacak konut kredisine ise yüzde 1.80 dolar yüzde 1.80 markı faiz uygulanacak. 






</TEXT>
</DOC>
