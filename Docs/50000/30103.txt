<DOC>
<DOCNO> 30103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sondun19.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazilerin ilk toplama kamplarından biri olan şato satılık.. 
</HEADLINE>
<TEXT>

     Almanya'da Adolf Hitler'in 1933'te iktidara gelişinin ardından ilk açılan toplama kamplarından biri olan Lichtenburg Şatosu'nun satılığa çıkarıldığı bildirildi. 
     Berliner Zeitung'da yayımlanan haberde, Almanya'nın doğusundaki Sachsen-Anhalt'ta Nazilerin ilk toplama kamplarından biri olan Lichtenburg Şatosu'nun satılması için açılan ihaleye başvuruların 31 Temmuz'da sona ereceği belirtildi. 
     Haberde, 1577-1582 arasında Rönesans tarzında inşa edilen şatonun 1933-1939 yıllarında toplama kampı olarak kullanıldığı ve şatonun mülkiyetini elinde bulunduran federal hükümet ile Wittenberg komününün şatonun tarihi yer haline getirilmesi işini üstlenmediği kaydedildi. Şatonun, Saksonya prenseslerinin ikametgahı olarak kullanılmasının ardından 1812-1928 yılları arasında cezaevine dönüştürüldüğü ve cezaevi-şatonun ''ilk konuklarından'' birinin Almanya Cumhuriyeti'nin ilk Cumhurbaşkanı Friedrich Ebert olduğu belirtildi. Ebert'in 1919-1925 arasında kaldığı şatonun, daha sonra sağlığa uygun olmadığı gerekçesiyle kapatıldığı, ancak Naziler tarafından 1933'te de siyasi mahkumları hapsetmek amacıyla yeniden kullanıma açıldığı belirtildi. Şatonun 1934'te tamamen SS subaylarının denetimine geçtiği, 1937'den sonraya buraya mahkum getirilmediği ve buradaki mahkumların Buchenwald'daki yeni kampa nakledildiği kaydedildi. 







</TEXT>
</DOC>
