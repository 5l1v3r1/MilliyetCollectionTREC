<DOC>
<DOCNO> 3402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur08.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden DSP'li milletvekili Ecevit'i suçladı "Usulsüzlük yapanlara göz yumuyor" 
</HEADLINE>
<TEXT>

     DSP'den istifa eden İstanbul Milletvekili Mustafa Düz, Başbakan Ecevit'in dürüst olduğunu, ancak yanında dürüst olmayan ve usulsüzlük yapanlara göz yumduğunu öne sürdü. Düz, ''Ecevit'in sağ koluna dikkat etmesinin ülke ve parti yararına olacağına inanıyorum'' dedi. 
     İstifa dilekçesini TBMM'ye sunduktan sonra bir basın toplantısı düzenleyen Düz, kararının gerekçelerini anlattı. Bir DSP Milletvekili olarak, ''İçine sindiremediği'' pekçok ilke ihlaliyle karşı karşıya bırakılmak istendiğini bildiren Düz, ''Aslında bu sadece benim için değil, tüm DSP'li milletvekilleri için geçerli bir süreçti'' dedi. 
     Af Yasası'na yönelik eleştirileri, Halkbank ve Emlakbank'taki yolsuzluk veya usulsüzlük iddialarını ortaya koymasının DSP'de rahatsızlığa yolaçtığını kaydeden Mustafa Düz, partinin tüzüğü ile uygulamalarının birbiriyle çelişir hale geldiğini söyledi. Düz, bu yöndeki görüşlerini yüksek sesle dile getirmeye başladıktan sonra hakkında ihraç istemiyle disiplin soruşturması başlatıldığını anımsatarak, şunları söyledi 
     'Oysa yaptığım tek şey partinin tüzükte yazılan ve Sayın Ecevit'in çizgisinde ifadesini bulan ilkelerini savunmaktı. Bundan öte hiçbir amacım yoktu. Buna rağmen disiplin soruştuması yapılıyor olması, partinin demokratik sol çizgisindeki kaymanın işaretidir. Tüzük ile pratiğin örtüşmediğinin göstergesidir.'' 
     Şartla Salıverme Yasası'na yönelik eleştirilerini sürdüren Düz, ancak ihracının istenmesinin tek nedeninin bu olmadığını söyledi. Düz, bunun yanı sıra Halkbank ve Emlakbank'taki yolsuzlukları dile getirmesinin bu süreçte etkisi olduğunu ifade ederek, sözlerini özetle şöyle sürdürdü 
     'Halk Bankası'nın 31 Ekim 2000 tarihi itibariyle geri dönmeyen kredileri 310 trilyon 962 milyar liraya yükselmiştir. Halkbank'ın görev zararı neden her geçen gün artıyor Çünkü, olumsuz istihbarat raporları dikkate alınmıyor ve teminat olarak alınan gayrimenkuller gerçek değerinden fazla gösteriliyor. Örneğin, Yahya Murat Demirel ve Şevket Demirel'e ait 4 firmaya Halkbank'tan toplam 96 milyon dolar ve 12 milyon mark kredi verilmiş, verilen krediler geri dönmemiştir. 
     Ankara Cumhuriyet Başsavcılığı'nın hazırlamış olduğu 5 adet soruşturma dosyası izin alınmak üzere Halkbank'ın bağlı bulunduğu ilgili bakan Hüsamettin Özkan'a sunulmuş, ancak ilgili bakan Aralık 2000 tarihine kadar bekletmiştir. Sayın Özkan, ancak bu konudaki haberler basına yansıdıktan sonra harekete geçmiştir. Halkbank'ın zarara uğratılmasında usulsüz kredi veren Bankanın Genel Müdürü ve Yönetim Kurulu'nun halen görevde kalmasına göz yuman ve savcılık soruşturma dosyalarını bekleten ilgili bakanın sorumluluğu yok mudur '' 
     Emlakbank'ın günlük görev zararının 1 trilyon dolayında olduğunu, bu bankanın bazı çevreler için haksız kazanç ve rant kapısı haline geldiğini de savunan Düz, Emlak Konut'un sürekli zarara uğratıldığını ve bu zararın da bankaya ödetildiğini söyledi. 
     Bakan Özkan'ın, Beyaz Enerji Operasyonu'na konu olan müfettiş raporlarını ''Hasıraltı etmeyerek'', Ecevit'e sunsaydı önlem alınabileceğini de öne süren Düz, şöyle konuştu 
     'Sayın Ecevit, 18 Nisan seçimlerinde Halkçı Ecevit, Dürüst Ecevit sloganıyla ekonomik zorluk içinde bulunan halkın umudu olmuştur. Çünkü Türk halkı hırsızlıktan ve yolsuzluktan haklı olarak bıkmıştır. Temiz toplum ve dürüst siyaset özlemi çekmektedir. Sayın Ecevit dürüsttür. Ama yanında dürüst olmayan ve usulsüzlük yapanlara göz yummaktadır ya da çevresinde olup bitenlerin farkında değildir. Sayın Ecevit'in sağ koluna dikkat etmesinin ülke ve parti yararına olacağına inanıyorum. Sayın Ecevit sağ kolunu değiştirmediği sürece halkın umudu olma yolundan hızla uzaklaşıp, hırsızların ve yolsuzların umudu olacaktır. Aslında bu görüşlerimi, belge ve raporlarımı Genel Başkan Yardımcımız Rahşan Ecevit'e ulaştırmak için ciddi çaba gösterdim. Defalarca randevu talebinde bulundum. Ama ne yazık ki bir cevap alamadım. 
     Temiz, dürüst ve kaliteli toplum olmak istiyorsak, önce kendimiz temiz olmalıyız. Parti ve kişi gözetmeden üzerine gitmeliyiz.'' 
     Düz, bir başka partiye katılıp katılmayacağı sorusuna ''Ben bağımsız milletvekiliyim. Bundan sonra hükümetin akçeli konularının takipçisi olacağım'' karşılığını verdi. 
     Bu iddiaları Halk Bankası'ndan kredi alamadığı için ortaya attığı değerlendirmelerinin anımsatılması üzerine Düz, bunun araştırılmasını istedi. Bir zamanlar Özkan'a en yakın milletvekillerinden biri olduğunu, kredi almakta güçlük çekeceğini sanmadığını ifade eden Düz, bugüne kadar hiçbir yazılı başvurusu olmadığını söyledi. Bu tür iddialarda bulunan herkesin ipinin çekildiğini de kaydeden Düz, ''İşte özelleştirmeye karşı çıkan bakanımızın durumu. Yolsuzluklara tahammül edemediği için KİT Komisyonu'ndan istifa eden milletvekilimiz Hasan Metin ile ilgili iddialar. Ama benimle ilgili hiçbirşey yapamazlar'' dedi. 




</TEXT>
</DOC>
