<DOC>
<DOCNO> 47908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sonspo09.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ve Cuper'in ağzından İnter - Milan derbisi... 
</HEADLINE>
<TEXT>

     İtalya Birinci Futbol Ligi'nde yarın akşam yapılacak FC Inter-AC Milan derbisi öncesi her iki takımın teknik direktörleri, ''Güzel oyun sonra da olur, kazanalım yeter'' ortak isteğinde bulundu. 
     Geleneksel olarak derbi öncesinde La Gazzetta dello Sport gazetesinin konuğu olan Hector Cuper ve Fatih Terim, derbi maçlarına hazırlanmanın diğer maçlara oranla teknik direktörler açısından daha kolay olduğunu söyledi. 
     2 takımın teknik direktörleri, ''Böyle önemli bir maçta 
     futbolcuları motive etme sorunu yok. Futbolcuların dikkatsiz veya yavaş olmaları tehlikesi bulunmuyor. Geri kalan bir teknik direktör için daha kolay'' görüşünde birleştiler. Milano kentinin 2 köklü takımının derbi maçları konusunda Arjantinli Hector Cuper, ''Elbetteki River Plate-Boca Juniors gibi değil. Yaşadığım en büyük derbi Lanus 2 yıl önce çalıştırdığı takım -Banfield derbisiydi'' yorumunda bulunurken, Türk teknik adam Terim ise ''Çok derbi gördüm, derbi derbidir ve havası hissedilir. Sokakta herkes ondan konuşur. Sonunda diğer maçlar gibi 3 puan olsa da diğer maçlar gibi değildir'' dedi. Futbol anlayışlarını anlatan 2 teknik direktörden, ''Ben her zaman atak oynatmayı seviyorum'' diyen Terim, daha çok Serginho üzerinde durarak, ''Beni Serginho konusunda eleştiriyorlar. eğer bir oyuncu yetenekliyse oynamalı. Serginho şu anda kapasitesinin yüzde 60'ını oynuyor. Yetenek varsa geri kalan yapılır. Eğer bir takımda çok fazla yetenekli oyuncu varsa bana göre hepsi değerlendirilmeli. Onlardan en iyiyi bulmanın yolu denenmeli. Benim için büyük bir takım çokluğu bularak ve kaliteyi kullanarak yaratılır'' diye konuştu. Arjantinli Hector Cuper ise, ''Eğer futbolcuya 'sahaya git ve yarat' denilirse bu anarşi olur. Organize takımı seviyorum. Sanırım Terim de öyle. Ama bu organizenin içinde futbolcuya kendi yeteneğini yaratacak tüm boşluğu bırakıyorum'' olarak açıkladı. Bu arada FC Inter ve AC Milan'ın yabancı teknik direktörleri İtalya'yı değerlendirirken, Terim, ''Halkla sokakta karşılaşmak güzel. Ailem de bunu seviyor. Bana öyle geliyor ki FC Interli'ler de bana hayran'', Cuper de ''Burada şimdilik herşey mükemmel. İtalya'da futbol biraz Arjantin'deki gibi. Çok fazla tutku var'' yorumunda bulundu. Gazetede yer alan ifadelerde, ''İmparator, randevusuna 15 dakika önce zamamnında geliyor. Şık giyimli, uzun adımlarla ceketi açık olarak binaya giriyor. Cuper, Milano trafiğine yakalandığı için biraz daha geç geliyor ama sempatik. Cuper güldürüyor, Terim ise elleriyle konuşuyor. Cuper uyanık, Terim suratında bir rüyayı gerçekleştirmenin ifadesi var'' denildi. 
     






</TEXT>
</DOC>
