<DOC>
<DOCNO> 25811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sontur11.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül Kılıç halının altına mı gizlendi Tanıklar anlattı, hakim dinledi... 
</HEADLINE>
<TEXT>

     Anayasa Mahkemesi Başkanvekili Haşim Kılıç'ın eşi Gönül Kılıç'ın, bir televizyon programında yaptığı açıklamalarda kişilik haklarına saldırıda bulunduğu iddiasıyla emekli Yargıtay Cumhuriyet Başsavcısı Vural Savaş ile Kanal 6 Televizyonu aleyhine açtığı manevi tazminat davasına devam edildi. 
     Ankara 3. Asliye Hukuk Mahkemesi'ndeki davanın bugünkü duruşmasına, davacı Kılıç'ın avukatı Ahmet Tarım ile davalı Savaş'ın avukatı Veli Devecioğlu katıldı. Yargıç Naim Özkılıç, davalı Savaş'ın tanığı Turgut Kazan'ın ifadesinin alınması için yazılan talimata yanıt verilmediğini bildirdi. 
     Duruşmada ilk olarak davacı Kılıç'ın tanık olarak gösterdiği Anayasa Mahkemesi eski üyelerinden Selçuk Tüzün'ün eşi Ülker Tüzün dinlendi. 
     Tüzün, Anayasa Mahkemesi üyelerinin eşleri olarak davalı Savaş'ın eşine ziyarette bulunduklarını, Vural Savaş'ın salona girdiğinde, davacının kapıya arkası dönük şekilde oturduğunu anlattı. Tüzün, Vural Savaş'ın içeriye girmesinden sonra, Gönül Kılıç'ın, sağa sola bakıp başörtüsünü aramaya başladığını söyledi. Tüzün, bir soru üzerine, ''Kılıç'ın saçını kapatmak için halının altına gizlendiğini görmedim. Yalnız saçını örtmek için sağa sola hareket yaptı'' dedi. 
     Tanık olarak dinlenen Anayasa Mahkemesi üyelerinden Ali Hüner'in eşi Özden Hüner ise Savaş'ın eşine Anayasa Mahkemesi üyelerinin eşleri olarak ziyarete bulunduklarını, akşama üzeri Vural Savaş'ın geldiğini söyledi. Bayan arkadaşlarıyla otururken, Gönül Kılıç'ın başının açık olduğunu ifade eden Hüner, ''Vural Bey geldiğinde, Gönül Hanım başını kapamak için bir tedirginlik gösterdi'' diye konuştu. Hüner, Kılıç'ın kendisini sağa sola atarak başını kapatmak için çaba göstermediğini kaydetti. 
     Davalı Savaş'ın eşi Nermin Savaş da bugünkü duruşmada tanık olarak dinlendi. 
     Nermin Savaş, eşi Yargıtay Cumhuriyet Başsavcısı olunca, Anayasa Mahkemesi üyelerinin eşlerinden oluşan bir grubun kendisini ziyaret ettiğini söyledi. Nermin savaş, akşam saatlerinde, misafirlere çay ikram ettiği ve davacı Kılıç'a arkasının dönük olduğu sırada, salonda bir kıpırdanma olduğunu hissettiğini kaydetti. Arkasına döndüğünde, Gönül Kılıç'ın başını iki elinin arasına almış olduğunu gördüğünü anlatan Nermin Savaş, ''O sırada yanımda bulunan hanımefendi, bu ne yapıyor dedi. Diğer bir arkadaş ise eşarbını bulamıyor dedi. Bu sırada, eşimin salona geldiğini gördüm. Hemen koşup onu itekledim. Vural bana, Ne oluyor. Hanımefendi hasta olduysa ambulans çağıralım dedi. Daha sonra eşim salondan çıktı'' şeklinde konuştu. 
     Yargıç Özkılıç, davalı tanığı Turgut Kazan'ın ifadesinin alınması için yazılan talimat ile tarafların ekonomik ve sosyal durumlarının tespiti için ilgili yerlere yazılan müzekkere yanıtlarının beklenmesine karar vererek, duruşmayı erteledi. 
     
     
     







</TEXT>
</DOC>
