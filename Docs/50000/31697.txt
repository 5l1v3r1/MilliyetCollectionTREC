<DOC>
<DOCNO> 31697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/soneko27.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Hükümet değişmedikçe Türkiye istikrara gitmez" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Türkiye'nin, 57. Hükümetin yerine bir 58. Hükümet kurmadıktan sonra, bundan sanrasını istikrarlı bir şekilde getirmesinde büyük güçlükler olacağını söyledi. 
     İTO'nun Temmuz ayı olağan Meclis toplantısı öncesinde gazetecilerin sorularını yanıtlayan Yıldırım, Türkiye'de krizlere sebep olanlara baktıkları zaman Hükümeti ön planda gördüklerini öne sürdü. Yıldırım, ''Onun için öncelikle bu hükümetin değişmesi gerekir ki Türkiye istikrarlı bir ekonomik program uygulayabilsin'' dedi. 
     Dış piyasalardaki gelişmelere ilişkin olarak da Yıldırım, ''İçerdeki güvensizlik devam ettiği sürece dışarıdan daha fazlasını beklemeye hakkınız yoktur. O bakımdan önce kendi işimizi düzeltmemiz lazım'' diye konuştu. 
     Türkiye'nin güven veren bir hükümete, ilerisini gören bir hükümete ihtiyacı olduğunu ifade eden Yıldırım, bugünkü hükümetin yarınını göremediği için hergün yeni hatalar işlediğini, bu hataların da Türkiye'nin başına büyük dertler açtığını savundu. 
     Seçimlerin piyasaları daha olumsuz etkileyebileceği yönündeki bir soru üzerine de Yıldırım, ''Hergün ölmektense bir günde işi halletmek hepimizin boynunun borcu oldu artık'' diye konuştu. 
     5 bankaya el konulmasına ilişkin bir soru üzerine Yıldırım, kendisinin 1 yıl önce 10 banka dediğini ve hakkındaki mahkemenin devam ettiğini ifade ederek, ''Şimdi 18 oldu. Bilmiyorum o mahkeme nasıl karar verecek '' dedi. 
     Sırada başka bankaların olup olmadığına ilişkin bir soruyu yanıtlarken Yıldırım, ''Önümüzdeki günlerde var'' dedi. 
     Yıldırım, bir başka soru üzerine de, erken seçimin gündeme gelebileceğini belirterek, şunları söyledi 
     ''Demokraside seçimlerden kimse korkmasın. Yunanistan 6 ayda bir seçim yaparak bugünkü istikrara kavuştu. İtalya ortalama yılda bir seçimler yaparak istikrara kavuştu. Türkiye'de de bu demokrasinin bedeli olmalı. Biz de 3-4 seçim yaparsak, zannedersem demokrasi rayına oturur.'' 
     Mehmet Yıldırım, ''koalisyonda bir kanat mı kriz çıkarıyor '' şeklindeki soruya karşılık da, önemli olanın bu hükümetin ahenkli çalışıp çalışmaması olduğunu, bugün koalisyonda 3 parti bulunduğunu ancak bunları yönetecek, yönlendirecek ''Başbakanın burada noksanlığı'' olduğunu, kaynaklanan boşlukların da buradan geldiğini savundu. 
     Yıldırım, ''Onun için Türkiye 57. hükümetin yerine bir 58. hükümet kurmadıktan sonra, bundan sonrasını istikrarlı bir şekilde getirmesinde büyük güçlükler var'' dedi. 
     Eximbank'a kaynak aktarılmasına ilişkin olarak da Yıldırım, şunları söyledi 
     ''Programa Odalar Birliği öncülüğünde daha önceki uygulamaya katılacağımızı ifade etmiştik. Eğer Odalar Birliği Eximbank'a yapacağı taahhütleri yerine getirirse biz de aynı taahhütlerde bulunacağız. Rakamını bilmiyorum. Bütçemize göre para vereceğiz.'' 






</TEXT>
</DOC>
