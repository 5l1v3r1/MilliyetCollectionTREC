<DOC>
<DOCNO> 39728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/ekonomi/eko06.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlara ikinci ihtiyati tedbir 
</HEADLINE>
<TEXT>

     EKONOMİ SERVİSİ 

     İş Bankası, aleyhindeki yayınları dolayısıyla Uzanlara ait yayın kuruluşları hakkında ikinci kez ihtiyati tedbir kararı aldırdı. İstanbul 4’üncü Asliye Hukuk Mahkemesi’nin Star Grubu’na bağlı yayın organları için aldığı tedbir kararından sonra, Ankara 11’inci Asliye Hukuk Mahkemesi de Uzan Grubu’nun yayın organları İnterstar, Kanal 6 ve Süper FM’in İş Bankası aleyhine yaptığı ve yapacağı yayınların ihtiyati tedbir yoluyla durdurulmasına karar verdi. 
     
     Asılsız haber yaymaya ceza 
     İş Bankası’ndan yapılan açıklamada, yayınlarda, "haberin gerçeğe uygunluğu, haberde kamu yararı bulunması ve veriliş biçiminde objektif ölçütlere uyulması" ilkelerine dikkat edilmediğine hükmedilen kararın gerekçesinde, "Yayınların ihtiyati tedbir yoluyla durdurulmasına karar verilmiştir" denildi. 
     Ankara 11’inci Asliye Hukuk Mahkemesi’nin gerekçesinde, bir bankanın itibarını kırabilecek ya da şöhretine zarar verebilecek asılsız haber yayanların cezalandırılacağının Bankalar Yasası’nda hükme bağlandığı belirtilerek, ülkenin içinde bulunduğu durum nedeniyle yapılacak yayınların piyasalarda beklenmeyen tepkilere neden olabileceği ve yeni krizlere yol açabileceği uyarısında bulunuldu. 
     



 EKONOMİ 

















</TEXT>
</DOC>
