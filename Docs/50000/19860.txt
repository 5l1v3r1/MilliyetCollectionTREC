<DOC>
<DOCNO> 19860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/06/son/sonspo12.html </URL>
<DATE> 2001/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 1 - Galatasaray 0 ilk yarı notları 
</HEADLINE>
<TEXT>

     Birinci Futbol Ligi'nde Fenerbahçe, Galatasaray ile yaptığı derbi maçın ilk yarısını 1-0 önde kapadı. 
     Karşılaşmaya hızlı başlayan taraf Galatasaray olmasına rağmen, daha sonra oyunda dengeyi kuran Fenerbahçe, geliştirdiği ilk ciddi atakta Ali Güneş ile golü buldu. Sarı-lacivertli takım, Revivo'nun sağdan, Rapaiç'in soldan getirdiği toplarla Galatasaray kalesinde gol aradı. 
     Galatasaray ise 26. dakikada Emre Belözoğlu ve 40. dakikada Serkan ile 2 müsait pozisyonu değerlendiremeyince, karşılaşmanın ilk yarısı yenik kapadı. 
     4. dakikada Yusuf'un ara pasıyla sağdan ceza sahası içine giren Revivo, topa beklemeden vurdu. Kaleci Taffarel, meşin yuvarlağı son anda tokatlayarak kornere attı. 
     6. dakikada Hagi'nin soldan ortasında, Fenerbahçe defansı topa dokunamadı. Altıpas içinde müsait durumdaki Serkan, meşin yuvarlağa dokunamayınca, takımını bir golden etti. 
     12. dakikada Serkan, ceza sahası içinde topu Suat'ın önüne indirdi. Bu oyuncunun vuruşunda, meşin yuvarlak üstten auta gitti. 
     13. dakikada Rapaiç'in arapasında soldan ceza alanına giren Ali Güneş, kaleci Taffarel'i de geçerek topu filelere gönderdi ve Fenerbahçe'yi öne geçirdi 1-0 
     14. dakikada Rapaiç'in soldan ortasında, ceza alanı sağ çaprazında topla buluşan Andersson'un sert şutunda, meşin yuvarlak üstten auta gitti. 
     16. dakikada Rapaiç'in soldan kullandığı serbest vuruşta, ceza sahasında Abdullah topa kafayı vurdu. Meşin yuvarlak kaleci Taffarel'den döndü. Boşta kalan topu, Bülent Korkmaz kornere göndererek, tehlikeyi önledi. 
     25. dakikada Hagi'nin kullandığı serbest vuruşta, top Fenerbahçe defansına çarpıp Hasan'ın önüne düştü. Bu futbolcunun vuruşunda meşin yuvarlak bu kez Emre Belözoğlu'nda kaldı. Müsait pozisyonda kaleci Rüştü ile karşı karşıya kalan Emre'nin vuruşunda top direğin dibinden auta çıktı. 
     30. dakikada Hagi'nin yaklaşık 25 metreden kullandığı serbest vuruşta, kaleci Rüştü köşeye giden topa iki hamlede sahip oldu. 
     31. dakikada Rapaiç'in soldan ortasında, ceza alanı içindeki Revivo'nun volesinde top kaleci Taffarel'de kaldı. 
     39. dakikada Okan'ın sağdan ortasında, penaltı noktası üzerinde bomboş durumda topla buluşan Serkan'ın kafa vuruşunda, meşin yuvarlak kaleci Rüştü'de kaldı 
     Kalan dakikalarda skor değişmedi ve maçın ilk yarısını Fenerbahçe 1-0 önde kapadı. 







</TEXT>
</DOC>
