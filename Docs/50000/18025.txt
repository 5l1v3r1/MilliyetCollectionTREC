<DOC>
<DOCNO> 18025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/sonspo05.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Baliç antremana çıktı 
</HEADLINE>
<TEXT>

     Lig lideri Fenerbahçe, Trabzonspor ile yapacağı maçın hazırlıklarını, bu sabah gerçekleştirdiği idmanla sürdürdü. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmana, Baliç de katıldı. Gaziantepspor maçının devre arasında stattan ayrılan ve sarı-lacivertli takımın ilk iki idmanına sakat olduğu gerekçesiyle katılmayan Boşnak futbolcu, bugünkü çalışmada yer aldı. Baliç'in antrenmanda moralsiz olduğu gözlendi. 
     
     12 kişi çalıştı 
     Fenerbahçe, Trabzonspor maçının hazırlıklarını sakat ve milli takımlarda bulunan futbolcuların çokluğu nedeniyle eksik kadro ile sürdürüyor. 
     Sarı-lacivertli takımın bugünkü çalışmasına 12 futbolcu katıldı. A Milli Takım kadrosunda yer alan Abdullah, Ümit Milli Takım kampında bulunan Serhat, ülkelerinin milli takım kamplarına giden Revivo, Lazetiç ve Rapaiç'in yanı sıra tedavi amacıyla Almanya'da bulunan Johnson ve Mustafa Doğan, sakatlıkları süren Rüştü ve Ogün ile izinli olan Misko Mirkoviç antrenmanda yer almazken, sakatlığı bulunan Zoran Mirkoviç ise takımdan ayrı koşu yapmakla yetindi. 
     Yusuf'un penaltı kaçırdığı idman maçında Recep, Baliç, Serkan, Ali Güneş, Semih ve Uche'den oluşan pembe takım, Oğuz, Celil, Erhan, Yusuf, Çetin ve Andersson'un yer aldığı yeşil takımı 9-8 yendi. Pembe takımın gollerini Semih 4 , Uche 3 , Ali Güneş ve Baliç, yeşil takımın gollerini ise Erhan 3 , Andersson 2 , Çetin, Yusuf ve Celil attı. 
     
     Denizli sıkıntılı 
     Fenerbahçe'nin Trabzonspor ile oynayacağı zorlu lig maçı öncesi, takımdaki sakat ve cezalı futbolcuların fazlalığı Teknik Direktör Denizli'yi sıkıntıya soktu. 
     Ogün ve Johnson'un sakatlıkları, Rapaiç'in ise kart cezası nedeniyle önemli maçta forma giyemeyecek olaması, Denizli'yi özellikle orta alanda düşündürmeye başladı. 
     Ayrıca, milli takımlarda yer alan futbolcuların Trabzonspor maçı hazırlıklarının büyük kısmında bulunmaması da Denizli'yi düşündürüyor. 
     Bu arada, Almanya'da tedavi olan Mustafa Doğan'ın bu akşam, Johnson'un ise hafta sonunda İstanbul'a döneceği bildirildi. İsrail Milli Takımı'nda dün forma giyen Revivo ile Lazetiç ve Rapaiç'in ise yarın takıma katılacakları açıklandı. 
     






</TEXT>
</DOC>
