<DOC>
<DOCNO> 31733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur19.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik krizi türban yasağına bağlayan imam hakim önünde 
</HEADLINE>
<TEXT>

     Mahmutpaşa Camii imamı Mustafa Demir'in, kapatılan FP'nin Genel Başkanı Recai Kutan'ın da katıldığı cuma namazında verdiği hutbedeki konuşmasında, ''Halkı, sınıf, ırk, din, mezhep veya bölge farklılığı gözeterek kin ve düşmanlığa açıkça tahrik ettiği'' iddiasıyla yargılanmasına başlandı. 
     İstanbul 1 No'lu DGM'deki duruşmaya, tutuksuz yargılanan imam Mustafa Demir katıldı. 
     Kimlik tespitinin ardından sorgusu yapılan Demir, olay günü Diyanet İşleri Başkanlığı'ndan gönderilen bir sayfalık ''İslam'da temizlik'' konulu hutbeyi okuduğunu belirterek, ''Ben 23 yıldır Mahmutpaşa Camii'nde imamlık yaparım. Cuma namazı için semt esnafının tümü henüz camiye gelmemişti. Ben de cemaatin tamamlanması için Kuranıkerim'den ayetler vererek, hutbeyi uzattım'' dedi. 
     Verdiği hutbedeki sözlerinde bölücülük kastı olmadığını, o sırada camide bulunan bir parti liderinin söylediklerinde etkisi bulunmadığını kaydeden Demir, toplumdaki huzursuzluğun ve yozlaşmanın İslam'dan uzaklaşmak olduğunu belirten dini kurallara ve mesleğine uygun konuşmalar yaptığını söyledi. 
     Demir, üzerine atılı suçlamayı reddederek beraatını istedi. 
     Duruşmada esas hakkındaki görüşünü bildiren DGM Cumhuriyet Savcısı Hadi Salihoğlu, dosya kapsamı ve delil durumuna göre sanığın üzerine atılı suçun vasıflarının oluşmadığını belirterek, sanık hakkında beraat kararı verilmesini istedi. 
     İstanbul DGM Cumhuriyet Başsavcılığı'nca hazırlanan iddianamede, Mahmutpaşa Camii imamı Mustafa Demir'in, 6 Nisan 2001 tarihinde kapatılan FP'nin Genel Başkanı Recai Kutan'ın da katıldığı cuma namazı hutbesinde yaptığı konuşmada, ekonomik krizin nedenini, ''Başörtüsünün yasaklanmasına'' ve ''İbadet yerlerinin kapısına kilit vurulmasına'' bağladığı belirtiliyor. 
     İddianamede, Demir'in bu nedenle TCK'nın 312 2. maddesi uyarınca, ''Halkı, sınıf, ırk, din, mezhep veya bölge farklılığı gözeterek kin ve düşmanlığa açıkça tahrik etmek'' suçundan 1 ile 3 yıl arasında hapis cezasına çarptırılması isteniyor. 
     
     







</TEXT>
</DOC>
