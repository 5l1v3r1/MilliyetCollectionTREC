<DOC>
<DOCNO> 4836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sonspo02.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlas Yayıncılık ve Digital Platform Genel Müdürü "Maç yayınlarına bu hafta sonu başlanacak" 
</HEADLINE>
<TEXT>

     Futbol Federasyonu'nun 3.5 yıllık Birinci Futbol Ligi maçlarının naklen yayın ihalesini kazanan Atlas Yayıncılık ve Digital Platform AŞ. Genel Müdürü Ertan Özertem, karşılaşmaların bu hafta yayınlanmaya başlanacağını söyledi. 
     Naklen yayın ihalesinin ardından Futbol Federasyonu Başkanı Haluk Ulusoy ile birlikte biraraya gelen Atlas Yayıncılık ve Digital Platform AŞ. Genel Müdürü Ertan Özertem, yayın konusunda sıkıntılarının bulunmadığını ve maçların naklen yayınlanacağını ifade etti. 
     Öte yandan ihaleyi kaybeden Star Televizyon Hizmetleri'nin yetkilisi Cem Şaşmaz, hukuksal bir prosüdürün başladığını belirterek, ''Digital yayınlar konusunda mahkemece alınmış bir tedbir kararı var. 2 Şubat Cuma gününe kadar bu konuda bazı şeyler açığa kavuşabilir'' dedi. 
     Teleon'un yayın ekipmanlarının hazır olduğunu kaydeden Şaşmaz, ''Atlas Yayıncılık ve Digital Platform ile herhangi bir anlaşmanız sözkonusu mu '' şeklindeki soruyu da, ''Şu anda böyle bir şey yok.Ancak yayın ihalesinde devir yapılabilir maddesi var. Her türlü teklife açığız. Bizim yayın yapmak için her şeyimiz hazır. Teklif gelmesi halinde neden olmasın'' diye konuştu. 
     Futbol Federasyonu Başkanvekili ve İhale Komisyonu Başkanı Ata Aksu, ihalenin kuralına uygun olarak yapıldığını söyledi. 
     Federasyonun büyük bir ilki gerçekleştirdiğini ifade eden Aksu, ''Bu Türk futbolu açısından aşamadır. Büyük bir viraj dönülmüştür. açların yayınlanması için hiçbir engel yok'' dedi. Ata Aksu, maçların ertelenmeyeceğini de belirterek, ''Bundan sonra artık top ihaleyi kazanan kuruluşta. Bu hafta sonunda yayın yapıp yapmayacakları onların bileceği iş'' diye konuştu. Diğer yandan, yayın ihalesi sırasında Teleon adına ihaleye katılan Ufuk Ekiz, ihaleyi kazanan kuruluşun digital yayın yapacağını ve bunun hukuksal olmadığını söyleyerek itirazda bulundu. Ancak bu itiraz ihale komisyonu tarafından kabul edilmedi. 




</TEXT>
</DOC>
