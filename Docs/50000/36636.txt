<DOC>
<DOCNO> 36636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sontur21.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk kaçırma olayının zanlısı yakalanacağını anlayınca intihar etti 
</HEADLINE>
<TEXT>

     Konya'da, bir işadamının oğlunun kaçırılması ve bir polis memurunun silahla yaralanması olayının zanlısı bir kişinin saklandığı eve polis tarafından operasyon düzenlendi. Operasyonda, zanlı Hürriyet İç, intihar etti. 
     Alınan bilgiye göre, Konya Emniyet Müdürlüğü ekipleri, Hamatek Holding Yönetim Kurulu eski Başkanı işadamı Veli Böge'nin oğlu Mustafa Böge'nin 13 kaçırılması ve önceki gün Nene Hatun Parkı'nda polis memuru Salih Başkol'un silahlı saldırı sonucu vurulması olayı ile ilgili olarak yürütülen soruşturmalarda, bazı ipuçlarına ulaştılar. 
     İpuçlarının değerlendirilmesi sonucunda, Hürriyet İç 38 adlı eski sabıkalının, her iki olayla ilgisinin bulunduğu belirlendi. Polis ekipleri, Konya'nın Kaşınhanı Beldesi'nde, Hürriyet İç'in saklandığı eve sabaha karşı operasyon düzenlediler. 
     Kaçırılan Mustafa Böge'nin evin içinde bulunabileceği ihtimali üzerine gaz bombaları atılarak gerçekleştirilen operasyon sırasında, zanlı Hürriyet İç, kendisine ait tabancayla intihar etti. Evde, kaçırılan Mustafa Böge bulunamadı. 
     Konya Emniyet Müdür Yardımcısı Osman Olgun, yaptığı açıklamada, operasyon sırasında, eski sabıkalı Hürriyet İç'i sağ olarak ele geçirmeyi planladıklarını belirterek, ''Ancak bu gerçekleşmedi. Şahıs,yakalanacağını anlayınca, tabancasıyla intihar etti'' dedi. 
     Hürriyet İç'in, birçok suçtan sabıkasının bulunduğunu belirten Olgun, şöyle devam etti 
     ''Bu şahsın, Mustafa Böge'nin kaçırılmasıyla ilgisi bulunduğunu tespit ettik. Şahıs, çocuk kaçırma olayı ile ilgili fidye almak istedi. Nene Hatun Parkı'nda düzenlenen operasyonda, polis arkadaşımıza silahlı saldırıda bulunarak kaçtı. Takip sonucu bulunduğu evi belirledik. Ama sağ olarak ele geçiremedik.'' 
     Osman Olgun, kaçırılan Mustafa Böge'nin bulunmasıyla ilgili araştırmaların sürdüğünü ve bazı ipuçlarına ulaşıldığını sözlerine ekledi. 







</TEXT>
</DOC>
