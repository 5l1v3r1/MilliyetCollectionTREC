<DOC>
<DOCNO> 40333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/ekonomi/aeko.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Electrolux söz kesti 
</HEADLINE>
<TEXT>

Vestel Yönetim Kurulu Başkanı Ahmet Nazif Zorlu, Electrolux’le yaklaşık bir yıldır süren ortaklık görüşmelerinin yıl sonuna kadar sonuçlanabileceğini açıkladı 
     SONGÜL HATISARU Berlin 

     Beyaz eşya sektörü, yaklaşık bir yıldır, Vestel - Electrolux evliliğini konuşuyor. Bitti, anlaştılar, yüzde 50 payla ortak oldular, hayır anlaşamadılar, görüşmeler kesildi...’ gibi, çeşitli söylentilerin arkası gelmedi. Nihayet, Vestel’i Asil Nadir’den aldıktan sonra Avrupa ölçeğinde bir şirket haline getiren Yönetim Kurulu Başkanı Ahmet Nazif Zorlu, konuya açıklık getiren açıklamasını yaptı. Sony’yi tek rakibi gören Zorlu, İsveç’li beyaz eşya devi Electrolux’le görüşmelerin bir yıldır devam ettiğini, yıl sonuna kadar da sonuçlanabileceğini söyledi. 
     
     Görüşmeler iyi gidiyor’ 
     Evlilik veya ortaklık gibi işbirliklerinde uyumun ve vizyonun çok önemli olduğunu söyleyen Zorlu, kendilerine katma değer yaratacak yabancı ortaklık fikrine açık olduklarını söyledi. 
     Electrolux’le görüşmelerin olumlu bir şekilde sürdürüldüğünü açıklayan Zorlu, "İyi şekilde gidiyor. Çok olumlu yürüyor. Böyle büyük işler çok zaman alır, bazen iki üç yıl sürer. Bizim görüşmemiz bir yıldır sürüyor, bunlar kolay işbirlikleri değil" şeklinde konuştu. Şirkete yakın kaynaklar ise Vestel’in yüzde 50’sinin Electrolux’e satışı konusunda anlaşmaya varıldığını belirtiyorlar. 
     
     Çin Seddi’nin arkasına sığınmadık 
     İhracata dayalı yapılanmanın doğruluğunun anlaşıldığını söyleyen Zorlu, sözlerini şöyle sürdürdü 
     "50 yıldır içindeyiz. Birçok grup iç tüketime yönelik yapılanmaya gitti. Çin Seddi’nin arkasına sığınılmış. İhracata yönelik bir yapılanma yok. Ben bunun yanlışlığını 15 yıl önceden gördüm. Her fabrikamızı minimum yüzde 50 ihracata yönlendirdik. İç piyasada pazar payının yüzde 100’ünü kapamazsın, yüzde 80’ini de kapamazsınız. Vermezler. Maksimum yüzde 35’ni alırsın, o da çok zor. Yüzde 35’e yönelik kapasitelerde fabrikaları işleterek kar etmek mümkün değil. Tekstil öldü diyorlar. İnsanlar öldü mü ki tekstil ölsün. Ben satıyorum valla. Tekstilde bu yıl ki ihracatımız 250 milyon dolar olacak. Biz Avrupa Birliği’ne 15 yıl önce girdik. Yanlış yatırım yapanlar, rahatı bozulacaklar AB’yi istemiyor." 
     
Hedef dünya futbol şampiyonası      25 Ağustos - 2 Eylül tarihleri arasında Almanya’nın Berlin kentinde düzenlenen IFA 2001 Fuarı’na katılan tek Türk firması Vestel, yüksek teknolojiyle üretilen 180 ürününü sergiledi. 80 Vestel üst düzey yetkilisinin dönüşümlü olarak katıldığı fuar için, yaklaşık 1 milyon dolar harcandı. Vestel Şirketler Grubu İcra Kurulu ve Yönetim Kurulu Üyesi Turan Erdoğan, ciddi iş bağlantıları yaptıklarını açıkladı. 616 metrekarelik Vestel standında konvansiyonel televizyonların yanısıra, Real Flat TV, TVDVD Player Combi, Plasma TV, LCD TV, Time Shift TV, Dijital Analog Uydu Alıcıları ve internet uygulamaları ürünleri sergiledi. 
     Vestel’in, Texas Instruments’ın DLP teknolojisi ile geliştirdiği Projection TV ve LCOS teknolojisi kullanılan Projection TV ürünleri çok ilgi çekti. Televizyon, seyretme zevkine uygunluğuyla dünya futbol şampiyonasına yetiştirilmeye çalışılacak. 
     125 ekran televizyonun, görüş kalitesi, netliği ve aydınlığıyla büyük ilgi göreceğini söyleyen Vestel İcra Kurulu ve Yönetim Kurulu Üyesi Cengiz Ultav, "Derinliği şimdilik 30 santim. Ancak 17 santime indireceğiz" dedi. 
     
100 zeki adam aranıyor      Geçen yıl yaptığı 548.5 milyon dolar ihracatla, İstanbul Sanayi Odası’nın 500 büyük firması arasından ihracat şampiyonu olan Vestel’in patronu Zorlu, yakaladıkları yüksek performansta, Ar - Ge’ye verdikleri önemin yattığını söyledi. Krizde hiç adam çıkarmadıklarını söyleyen Zorlu, ulaştıkları ve ürettikleri teknoloji düzeyi ile Manisa’yı küçük Amerika yapacaklarını söyledi. Ar - Ge departmanını yeniden yapılandıran Vestel, bölümün başına 25 yıl ABD’de çalışan Cevat Kumbasar’ı getirdi. Şirketin 2005 yılında 6 milyar dolar ihracat hedefini önüne koyduğunu hatırlatan Kumbasar, departmanda buna yönelik bir yapılanmaya gittiklerini söyledi. Kumbasar, departmana 100 zeki, çalışkan, işini seven genç daha alacaklarını söyledi. 
     



 EKONOMİ 


















</TEXT>
</DOC>
