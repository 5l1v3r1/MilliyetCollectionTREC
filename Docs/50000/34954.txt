<DOC>
<DOCNO> 34954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sontur11.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD vize piyangosu düzenliyor... Kimler başvurabilecek 
</HEADLINE>
<TEXT>

     ABD'nin 2003 yılı için düzenlediği vize piyangosuna başvurular Ekim ayında başlıyor. 
     ABD'nin Ankara Büyükelçiliği Enformasyon Merkezi'nden yapılan açıklamada, ABD'nin 2003 mali yılı vize piyangosu için posta yoluyla yapılacak başvuruların, 1 Ekim 2001'de başlayıp 31 Ekim günü öğle saatinde sona ereceği bildirildi. 
     Açıklamaya göre, vize piyangosuna katılabilmek için en az lise veya dengi bir okulu bitirmiş olmak, eğitim ve deneyim gerektiren bir işte son 5 yıl içinde çalışmış olmak gerekiyor. 
     Başvurulardan bir ücret talep edilmezken, katılımcıların özel bir form yerine şu bilgileri düz bir beyaz kağıda kitap harfleri ile yazmaları isteniyor 
     ''Başvuru sahibinin tam adı, doğum tarihi ve yeri, vatandaşı olduğu ülke, eş ve çocuklarının tam adları, doğum tarihleri ve yerleri, açık posta adresi ve varsa telefon numarası, eş ve çocuklarının son 6 ay içinde çekilmiş, arka tarafına tam adları yazılmış, 5x5 boyutunda birer fotoğrafları, başvuru sahibinin imzası.'' 
     Katılımcıların tüm bu bilgileri normal posta ya da uçak postası ile Ekim ayı içinde, ''DV-2003 Program, Kentucky Consular Center, 3003 Visa Crest Migrate, KY 41903-3000'' adresine göndermesi gerekiyor. Büyükelçilik, başvuruların standart mektup zarfı veya iş mektubu zarfı içinde yollanılmasını, zarfın ön sol üst köşesine İngilizce daktilo harfleri ile başvuru sahibininin doğduğu ülke, tam adı ve posta adresinin yazılmasını da istiyor. 
     Yalnız bir başvuru 
     Açıklamada, katılımcıların yalnız bir başvuru yapabileceğine dikkat çekilerek, birden fazla yapılan başvuruların o katılımcının piyango dışında tutulmasına neden olacağı da vurgulandı. 
     Belirtilen tarihler içinde ulaşan başvurular, tek tek numaralandırılacak ve seçimler bir bilgisayar tarafından, rastgele yapılacak. 
     Piyangonun kazanıldığına ilişkin bildirimler ise sadece kazananlara, Kentucky Konsolosluk Merkezi tarafından başvurularda belirtilen adrese, posta ile yapılacak. Kazananlara, Mayıs-Temmuz 2002 tarihleri arasında göçmen vizesine nasıl başvuracaklarına ilişkin gerekli yönergeler yine posta ile gönderilecek. Kazanamayanlara ise ayrıca bilgi verilmezken, kazananların listesi ABD temsilciliklerinde bulunamayacak. 
     Piyongoya ilişkin daha ayrıntılı bilgi almak isteyenler, ABD'nin Ankara Büyükelçiliği'ne veya konsoloslukları ile ''www.usemb-ankara.org.tr consular IV.htm'' ve ''www.usconsulate-istanbul.org.tr visa.html'' internet adreslerine başvurabilirler. 
     Bu arada, Büyükelçilik, başvuru sahiplerinin vize alabilmek için ABD kanunlarınca belirlenmiş vize alabilirlik kriterlerine uygun olmaları gerektiğini de vurguladı. 
     







</TEXT>
</DOC>
