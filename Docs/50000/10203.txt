<DOC>
<DOCNO> 10203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/yazar/akyol.html </URL>
<DATE> 2001/03/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kişi ve sistem 
</HEADLINE>
<TEXT>

     ZEKERİYA Temizel'in istifası fevkalade önemlidir. İçinde bulunduğumuz ekonomik krizin en önemli sebeplerinden biri finansal sistemin zaafı olduğu için, Temizel'in istifası özellikle bu kesim bakımından büyük bir kayıptır. 
     ANAP'lı Çalışma Bakanı Yaşar Okuyan da "Temizel'in değerli bir insan olduğunu, istifasını üzüntüyle karşıladığını" belirterek şunu söyledi 
     - Maalesef alınganlık gösterdi. Başka sebepler varsa, çözümlenebilirdi. 
     Mesela Derviş ve Temizel birlikte çalışmanın ön ilkelerini belirleyebilirdi. 
     Yaşar Okuyan gibi başarılı bir ANAP'lı bakanın DSP'li Temizel'i öven bu sözleri bir kadirşinaslıktır şüphesiz. Türkiye'nin kirlenmiş politik ve bozulmuş finansal imajını düzeltme yolunda Temizel gerçekten ülkeye ciddi hizmetlerde bulunmuştur. 
     Keşke Başbakan Ecevit, Kemal Derviş'in görevlerini anlatırken "bağlı kuruluşlar" ile "ilgili kuruluşlar" arasındaki farkı net bir şekilde belirtseydi, yakından tanıdığı Temizel'le önceden görüşseydi. 
     Ama bunlar olmadı diye de Temizel istifa etmemeliydi. 
     
     BANKACILIK sistemi bugünkü haliyle devam edemeyeceği gibi, gereken "ameliyat"ın da sorunları olacaktır elbette. İşte bu noktada 'tepe'de görüş ayrılıklarından bahsediliyor 
     IMF ve Dünya Bankası ile Ankara'daki liberaller, sistemin süratle ameliyat edilmesini, zarardaki kurumların hızla elden çıkarılmasını istiyor. Çünkü gecikme, kamu üstündeki yükü, yani krizin faturasını artırıyor. 
     Zekeri Temizel'e atfedilen görüşü savunanlar ise, 'teenni' ile hareket edilmesini istiyorlar. Bu görüşe göre, hukuki yapı oluşturulmalı, acelenin getirebileceği sakıncalara sebebiyet verilmemeli... 
     Temizel'in istifasının bir sebebinin de, Kemal Derviş'in ağır basmasıyla birinci tezin güçleneceğini düşünmesi olduğu söyleniyor. 
     Herhalde kendisi bir açıklama yaptığında net bir fikre ulaşacağız. 
     
     KEMAL Derviş'in gelişi, kendisine bağlanan ümitler, verilen yetkiler ve Temizel'in istifasının yarattığı tedirginlikler bize bir gerçeği gösteriyor 
     Siyasi sistemimiz o kadar zayıftır ki, kurumların gücünden ziyade kişilerin beceri ve güvenilirliği daha işlevsel olmaktadır. 
     Bu durum dışarıdan da gözüktüğü için, Kemal Derviş'in ne ölçüde başarılı olacağı konusu Türkiye'ye dışarıdan kredi ve sermaye gelmesi bakımından da gerçekten önemlidir. 
     Krizin en önemli kaynaklarından biri olan bankacılık sitemiyle Derviş'in ilgilenmemesi düşünülemez. Ama bu işle görevli BDDK'nın belli bir özerkliği de olduğu için, birlikte çalışmanın ilkeleri oluşturulabilirdi ve bunu Başbakan yapmalıydı. Belki de Temizel bu ahengin mümkün olmayacağını gördüğü için istifa ederek yeni bir atamaya imkan vermek istemiştir. 
     Olan olmuştur... Bundan sonra, kriz yönetimiyle ilgili herkesin takım ruhuyla çalışması, bunun sağlanması gerekmektedir. 
     
     





Kişi ve sistem 


Oya Ünlü'nün yaklaşımı 


Sahte imza 


Cimbom'dan Türkiye'ye bayram hediyesi 


Dam Dersleri 


Kurban eziyeti 1 


Ekonomide 12 Mart beklentisi 


İstanbul prizması 


Son kurbanımız 


TL’ye geçemezsiniz 


Borda "kuru gürültü" 


</TEXT>
</DOC>
