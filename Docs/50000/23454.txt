<DOC>
<DOCNO> 23454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/guncel/gun01.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazalardan etkilenmediler 
</HEADLINE>
<TEXT>
6 CASA’mız Kardeş Pakistan’a 
Son dört ayda üçünü kaybettiğimiz uçaklara talip var. Pakistan Ordusu yetkilileri "Havacılıkta bu tür kazalar olur" dedi 
     UTKU ÇAKIRÖZER Ankara 

     Türkiye, dört ayda üçünü kaybettiği, ancak Ankara’daki Türk Havacılık ve Uzay Sanayii TAI tesislerinde üretimini sürdürdüğü CASA nakliye uçaklarında dışsatım bağlantısı yapıyor. Türkiye’nin, Pakistan Ordusu’na 6 adet CASA CN - 235 tipi uçak satma yönünde girişimde bulunduğu öğrenildi. Görüşmeleri doğrulayan Pakistan kaynakları, Türkiye’de peşpeşe gerçekleşen uçak kazalarının "CASA’lara olan ilgilerini azaltmadığını" belirttiler. 
     Pakistan’a CASA satışı konusu 1990’lı yılların ortalarından itibaren gündemde olmasına karşın, somut sonucu, Genelkurmay Başkanı Orgeneral Hüseyin Kıvrıkoğlu’nun devlet başkanı gibi ağırlandığı İslamabad ziyareti getirdi. 
     Mart ayı sonunda Pakistan’a resmi ziyarette bulunan Orgeneral Kıvrıkoğlu ve bu ülkede "başyönetici" sıfatını alan General Pervez Müşerref, yaptıkları görüşmede yakın ilişkilerin savunma alanında işbirliğine dönüştürülmesi kararı aldılar. 
     Temaslar sırasında Pakistan’ın ihtiyacı olan CASA uçaklarının Türkiye tarafından, TSK’nın ihtiyacı olan "cluster bombalarının" da Pakistan tarafından temin edilmesi görüşü benimsendi. 
     
     Yine de Türkiye 
     Gezi sırasında alınan karar doğrultusunda Pakistan Hava Kuvvetleri’nden bir heyet iki hafta önce Ankara’ya gelerek, TAI ile görüşmeler yaptı. Heyetin Pakistan’a dönmesinden bir hafta sonra önce Malatya, ardından da Ankara’da iki CN - 235 tipi uçak düştü. İki kazada kazada 3’ü İspanyol 38 kişi yaşamını yitirdi. 
     Kazalardan sonra Milliyet’e son durumu değerlendiren Pakistan kaynakları, şunları söylediler 
     "Havacılıkta bu tür kazalar olur. CASA uçakları 20’nin üzerinde ülkede nakliye uçağı olarak kullanılıyor. Biz de bu amaçla alacağız. Kazalar, Türkiye’ye ilgimizi azaltmadı. Başka teklifler de olmasına rağmen, Türkiye’den temin konusuna öncelik veriyoruz. Bir - iki hafta gibi kısa bir süre içinde kararımızı açıklayacağız." 
     



 GÜNCEL 



















</TEXT>
</DOC>
