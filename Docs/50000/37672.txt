<DOC>
<DOCNO> 37672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/dunya/dun02.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökten çaylak yağdı 
</HEADLINE>
<TEXT>

Avrupa’daki Amerikan askerlerinin gövde gösterisi "çaylaklak şovuna" dönüştü. Paraşütle atlayan 400 komandodan 32’si sırf kendi hataları yüzünden yere çakıldı kiminin kolu çıktı, kimi kafasını, kimi de bacağını kırdı 
     DIŞ HABERLER SERVİSİ 

     Silahlı kuvvetlerini modernleştirme planları yapan ABD’nin Avrupa ordusu Almanya’da yaptığı son tatbikatta döküldü. Grafenwoehr bölgesindeki hava indirme tatbikatı tam anlamıyla trajikomik bir gösteriye dönüştü. 
     İtalya’daki Vicenza üssünde konuşlanan Güney Avrupa Görev Gücü birliğinden 400 havacı askerden 32’si tatbikat sırasında paraşütle atlarken yere çakıldı ve ciddi biçimde yaralandı. 
     Askeri sözcü Carl Korpf ve 7’nci Ordu Eğitim Komutanı Yüzbaşı Jeff Settle’ın verdiği bilgilere göre olaylar şöyle gelişti 
     
     Nedeni anlaşılamadı 
     Önceki gün Grafenwoehr bölgesinde hava indirme tatbikatı için havalanan uçaklardan atlayışa geçen 400 asker bilinmeyen bir nedenle sürprizlerle karşılaştı. Akşam yerel saatle 6.00’da gerçekleştirilen tatbikatta herşey yolunda gidiyordu. Pervaneli C - 130 nakliye uçağında, yerden 500 m yükseklikte atlayışa başlayan askerler kısa sıra sonra tatsız sürprizle karşılaştı. 
     Paraşütçülerden önemli bir kısmı, hava koşullarının son derece elverişli, rüzgarın da uygun olmasına karşın hiç beklenmedik bir biçimde yere çakılmaya başladı. Birbiri ardı sıra hızla yere doğru süzülen paraşütçüler külçe gibi yere çarptı. En az 32 paraşütçü atlayışında sorun yaşarken 10’u hastanelik oldu. 
     
     Beyinleri sarsıldı 
     Yüzbaşı Settle "Normal bir eğitim atlayışıydı. Gerçi hava çok kuru, zemin de çok sertti ama neden yere çakıldılar anlayamadık" açıklamasını yaptı. 
     Yaralılardan bir kısmının ayaklarını burktukları, bazılarının ise düşmenin etkisiyle beyin sarsıntısı geçirdikleri bildirildi. 
     



 DÜNYA 











</TEXT>
</DOC>
