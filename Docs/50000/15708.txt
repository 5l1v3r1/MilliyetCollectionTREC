<DOC>
<DOCNO> 15708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sondun08.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da zambak krizi 
</HEADLINE>
<TEXT>

     Kuzey İrlanda Parlamentosu'nda dün yapılan olağanüstü toplantıda, parlamento binası önüne dikilen zambakların İrlanda Cumhuriyetçi Ordusu'nun IRA simgesi olup olmadığı tartışıldı. 
     İttifak Partisi Milletvekili Eileen Bell tarafından, parlamento binası olarak kullanılan Stormont Kalesi önüne dikilmesi önerilen zambaklar, Protestan kesimin temsilcisi Ian Paisley'in partisi Demokratik Birlikçiler'i kızdırdı. 
     Paisley ve taraftarları, zambağın, Katolik kesimin temsilcisi ve bağımsızlık yanlısı Sinn Fein'in ve onun askeri kolu olarak kabul edilen İrlanda Cumhuriyetçi Ordusu'nun IRA simgesi olduğunu öne sürerek, çiçeklerin bina önüne dikilmesine karşı çıktı. 
     Parlamento, zambak krizini tartışmak üzere dün olağanüstü toplantı yaptı. Ian Paisley'nin Demokratik Birlik Partisi'ne, hükümetin en büyük ortağı Kuzey İrlanda Birlik Partisi de destek verdi ve parlamento oylamasını, Protestanların bu ortak gücü kazandı. Ancak oylama toplumun bütün kesimlerinin desteği olmadığı gerekçesiyle geçersiz kılındı. 
     İlerici Birlik Partisi lideri David Ervine ise kendileri gibi Protestan olan diğer partilere, ''sokaklarda insanlar ölürken olağanüstü toplantıya çağırmadığınız parlamentoyu bir demet çiçeğin nereye dikileceğini tartışmak için çağırmanız gerçek bir rezalet'' diye tepki gösterdi. 
     Ancak Protestan çoğunluk zambakların parlamento önündeki yerlerinden sökülmesini ve 1690'da yapılan Boyne savaşının yıldönümü olan 12 Temmuz'da ''Protestanların anısına'' dikilmesini istiyor. Sinn Fein ise simgesi haline gelmiş zambakların yarattığı krizi olabildiğince sessiz izlerken, zambakların, Paskalya öncesi bugünlerde, 1916 olaylarının anısına Stormont Kalesi önündeki yerini almasını istediğini de saklamıyor. 1916 yılında Dublin'de yaşanan Paskalya ayaklanması sırasında 16 Cumhuriyetçi'nin İngiliz askerleri tarafından öldürülmesi sonrasında Cumhuriyetçilerin ve dolayısıyla IRA'nın sahip çıktığı zambaklar, aslında bütün İrlanda'da tarih boyunca Katolik veya Protestan ayrımı olmaksızın Hıristiyanlarca değişik gerekçelerle sembol olarak kabul edilmişti. 




</TEXT>
</DOC>
