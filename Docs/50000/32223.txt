<DOC>
<DOCNO> 32223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/guncel/gun02.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’den ABD’ye helikopter resti 
</HEADLINE>
<TEXT>

ABD’nin 50 taarruz helikopteri üretimi için şartlı veririz’ uyarısına tepki gösteren Genelkurmay, Bell firmasıyla görüşmeyi kesti 
     UTKU ÇAKIRÖZER Ankara 

     TSK’nın kullanacağı silah sistemleri konusunda ABD’nin sınırlamalar getirmesi iki ülke arasındaki askeri ilişkilere darbe vurdu. Washington’un TSK’nın istediği King Kobra helikopterlerini "şartlı verme" isteği üzerine Türkiye, Amerikan Bell firması ile bir yıldır yürütülen görüşmeleri askıya aldı. 
     Genelkurmay, haziran ayında ABD’den gelen helikopter alımına sınırlama getiren mektuba sert tepki gösterdi. 50 taarruz helikopteri üretimi projesinde, Pentagon’dan gelen "helikopterleri size sadece FMS yabancı askeri satış kanalıyla veririz" şartı üzerine Milli Savunma Bakanlığı, 2 milyar dolarlık 3 katrilyon lira ihaleyi kazanan Bell firmasıyla sürdürdüğü görüşmelere ara verdi. ABD’ye gönderilen yanıtta FMS şartının kabul edilmeyeceği vurgulanarak 1 Ağustos’a kadar süre verildi. 
     Washington’la anlaşma sağlanamaması halinde Temmuz 2000’de sonuçlandırılan ihalede ikinci gelen Rus - İsrail modeli helikopterin alımı gündeme gelebilecek. 
     Genelkurmay, FMS şartının kabul edilmesi halinde yerli savunma sanayiinin gelişmeyeceğini, alınan helikopterlerin de başta Kıbrıs olmak üzere ABD’nin onaylamadığı bölgelerde kullanılamayacağı endişesini taşıyor. 
     
FMS nedir      ABD’nin yabancı ülkelere silah tedarik modellerinden olan FMS’den kendi tedarik sistemi oturmamış, yerli savunma sanayii oluşturma hedefi olmayan ülkeler yararlanıyor. 
     
Sistemin sakıncaları şunlar      Teknoloji transferi yasak olduğu için yerli sanayi gelişemez. Silah üzerinde değişiklik yapması yasak olan alıcı ülke, silahları ABD’nin taraf olmadığı uluslararası müdahalelerde kullanamaz. 
     



 GÜNCEL 



















</TEXT>
</DOC>
