<DOC>
<DOCNO> 40783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sondun09.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan medyaya ceza... 
</HEADLINE>
<TEXT>

     ABD Başkanı George Bush'un, kendi yönetimi hakkında olumsuz yayın yapan medya yetkililerini düzenlenen ilk resmi Beyaz Saray yemeğine davet etmeyerek ''cezalandırdığı'' ileri sürüldü. 
     Amerikan basınındaki yorumlara göre, dün gece düzenlenen yemekte medya patronlarına yer verilmedi. Basına, adını vermeden konuşan bir Beyaz Saray yetkilisi, ''Elbette burada bir mesaj var. Başkan millet için çalışıyor. Medya patronları ve gazetecilerin gönlünü kazanmak için değil'' dedi. Bush'un yemeğine, yazılı basının hiçbir üyesi davet edilmedi. Buna karşılık, Amerikan haber televizyonu Fox News'un yönetici editörü Brit Hume ve aynı televizyonun Washington temsilcisi Kim Hume, Beyaz Saray'ın masasında kendilerine yer buldular. 
     Beyaz Saray kaynakları, Brit Hume'un, Bush tarafından çok sevildiğini ve daima izlendiğini belirttiler. NBC televizyonunda çalışan gazeteci Andrea Mitchell da yemeğe katılmakla birlikte, davete, çalıştığı kuruluş yerine ABD Merkez Bankası Fed'in Başkanı Alan Greenspan'in eşi olarak katıldı. ABD'nin eski Başkanı Bill Clinton döneminde, Beyaz Saray'ın resmi yemeklerinin basın temsilcileriyle dolduğunu hatırlatan gözlemciler, Bush ile birlikte bu dönemin kapandığı yorumunu yaptılar. Bir Beyaz Saray yetkilisi, ''Hükümet ile hükümette olup biteni izleyen basın arasında bir mesafe olmalı'' görüşünü dile getirdi. Ancak yetkili, aynı mesafenin, Fox News editörü Brit Hume için neden konulmadığına açıklık getirmedi. 







</TEXT>
</DOC>
