<DOC>
<DOCNO> 1542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sonspo05.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Scala "Karhan takımda kalacak" 
</HEADLINE>
<TEXT>

     Beşiktaş Teknik Direktörü Nevio Scala, ikinci yarı hazırlıklarının İstanbul bölümünün çok iyi geçtiğini belirterek, ''Oyuncularımı psikolojik kondisyon açısından çok iyi buldum'' dedi. 
     Siyah-beyazlı kafilenin Antalya'ya hareketinden önce Fulya Tesisleri'nde bir basın toplantısı düzenleyen Nevio Scala, takımının durumu ve ikinci yarıdaki hedefleri hakkında bilgi verdi. İstanbul'da çok iyi çalıştıklarını ve futbolcuların durumunun iyi olduğunu belirten Scala, ''Antalya'da lige hazır olabilmek için uzun bir süremiz var. İkinci yarıya psikolojik ve fizik açıdan en iyi şekilde hazır olmayı istiyoruz'' diye konuştu. 
     Antalya'da yapacakları hazırlık maçlarında, takımın durumunu görmek istediğini kaydeden Scala, bu maçları antrenman olarak değerlendirdiklerini vurguladı. 
     Bir takımın her an oyun sistemi değişikliğine gidebilmesi gerektiğini kaydeden İtalyan teknik adam, bunu maç içinde de yapabileceklerini söyledi. 
     Scala, sözlerini şöyle sürdürdü 
     'Benim kesin kararım var. Zaman zaman değişik sistemlerde takımı oynatacağım. Bazen de maç içinde sistemi değiştirmeyi istiyorum. Ancak maçı sistemler kazandırmaz. Futbolcuların da galip gelmeyi istemeleri çok önemlidir. Ayrıca soyunma odasında da iyi bir ilişki ve arkadaşlık olması gerekir.'' 
     Karhan'a yapılan transfer önerileri karşısında çok mutlu olduğunu belirten Scala, ''Bu da bizim isabetli bir transfer yaptığımızı ortaya koyar'' dedi. 
     Karhan'ın iyi bir futbolcu olduğunu ve daha da iyi duruma gelebileceğini kaydeden Scala, şöyle konuştu 
     'Karhan bizimle kalacak. İkinci yarı O'na ihtiyacımız var. Kendisi tamamıyla iyileşti. Umuyorum ki lig sonundaki başarıya da O'nunla ulaşacağız. Karhan, takım içinde çok seviliyor. Ancak kendisi biraz çekingen ve dil sorunu var. Ben Türkçe konuşmayı çok istiyorum.Bu yüzden de Antalya kampına 2-3 Türkçe kitap götürüyorum. O'nun da aynı şeyi yapması ve Türkçe'yi konuşmak istemesi gerekir.'' 
     Scala, Khlestov'un da aynı sorunları yaşadığını vurgulayarak, ''Bu futbolcu çok iyi bir profesyonel. Her sisteme uyabilir. O'nun kalitesinde bir oyuncu görmedim. İkinci yarıda çok şeyler bekliyorum. Ama 22 kaliteli futbolcu olduğu zaman, burada kimin oynayacağını antrenör belirler ve bu da onun sorunudur.'' 
     Scala, ''Bu sezon çok sayıda oyuncunuz sakatlandı. Bunu antrenmanlara mı bağlıyorsunuz '' biçimindeki bir soruyu da şöyle yanıtladı 
     'Dikkat edilirse, hiçbir zaman kas sakatlığı yaşamadık. Sakatlıkların hepsi darbeye bağlı meydana geldi. Bu da futbol hızlı oynandığı için normaldir. Benim antrenörlük deneyimimde, çalıştırdığım tüm takımlara oranla bu sezon çok daha az sakat oyuncum vardı. Bu da bizim oyuncularımızın profesyonel olduğunu gösterir. Ama zaman zaman şanssızlıklar da oldu. Fulya Tesisi'nin zemininden kaynaklanan bir sakatlık ise yaşamadık.'' 
     İtalyan çalıştırıcı, sezon başında tüm konsantrasyonlarını Avrupa Şampiyonlar Ligi'ne katılmaya yönelttiklerini, bu nedenle de Aralık ayında takımda bir düşüşü öngördüklerini söyledi. 
     Takımın ilk yarının sonuna doğru fizik açıdan düşüşe geçtiğini kaydeden Scala, ''Verilen bu kısa ara, tam zamanında yetişti. Ayrıca, araya rağmen oyuncularımı çok enerjik buldum. Bu, çalışmalarımızı azaltacağız anlamına gelmez. Bitirici bir güçle çalışmayı sürdüreceğiz'' diye konuştu. Takımda yaşanan bazı sorunlara karşın, ilk yarıyı Fenerbahçe ve Galatasaray'dan 2 puan geride kapattıklarını ifade eden Scala, ikinci yarıya çok iyi hazırlanıp, fizik kondisyonu en üst düzeye yükselterek şampiyonluğa ulaşacaklarına inandıklarını bildirdi. 
     İlk yarıda, savunmada zaman zaman değişiklikler yapmak zorunda kaldığını belirten Scala, çok sayıda gol yemelerine karşın, ikinci yarı için umutsuz olmadığını söyledi. 
     Futbolda sonuca bakıldığını ve oyuncuların tek tek durumunun değerlendirilmediğini kaydeden Scala, ''Bense maçın sonucundan çok oyuncuların performansına ve oyunun iyi olup olmadığına bakmak zorundayım'' dedi. Antalya'da 13 Ocak'ta, Üçüncü Lig takımlarından biriyle antrenman maçı yapacaklarını kaydeden İtalyan teknik adam, bu maçta her iki yarıya ayrı takım düzeniyle çıkacaklarını kaydetti. Scala, Antalya'da katılacakları uluslararası turnuvanın kurallarında da değişiklik yapılmasını isteyeceğini, burada çok sayıda oyuncuyu maçlarda değiştirebilmeyi istediğini kaydetti. 
     Scala, basın toplantısı sırasında bir kameramanın cep telefonunun çalması üzerine de, ''Arkadaşlar biliyorsunuz Mustafa Denizli cep telefonu çalınca toplantıyı bitiriyor. Ancak ben size karşı sabırlı olacağım'' diyerek espri yaptı. 




</TEXT>
</DOC>
