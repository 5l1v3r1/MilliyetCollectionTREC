<DOC>
<DOCNO> 10870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/soneko02.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Enflasyonla mücadeleye devam edilmeli" 
</HEADLINE>
<TEXT>

     CHP Genel Başkanı Deniz Baykal, "Enflasyonla mücadeleye devam edilmelidir. Bu mücadalede umutsuzluğa ve cesaretsizliğe hükümet kendisini kaptırmamalıdır" dedi. 
     Baykal, Silivri’deki Klasis Otel’de dün başlayan "CHP Ekonomi Forumu"nun sonuçlarını, bugün düzenlediği basın toplantısında açıkladı. Baykal, parti olarak bu kriz karşısında daha derli toplu bir değerlendirme yaparak, krizin gerçek nedenlerine ilişkin kamuoyunun dikkatini çekmek, çözüm yollarına ilişkin uyarı ve ikazları bir kez daha dile getirmek amacıyla, 21 iktisatçıyla birlikte 2 günden beri çalışma yaptıklarını söyledi. 
     Türkiye’nin gelinen noktada enflasyon ile mücadele kararlılığını koruması ve sürdürmesinin zorunluluğuna işaret eden Baykal, programın iflas etmesinin hem toplumda enflasyonla mücadele konusunda bir tereddütün ortaya çıkmasına yol açabileceğini, hem de iktidar çevresinde umutsuzluğun kendini gösterme tehlikesinin ortaya çıkabileceğini kaydetti. 
     Baykal, "Burada yaptığımız çalışmada bütün arkadaşlarımız iktidar ve Türkiye’yi hep birlikte enflasyonla mücadale konusundaki kararlılığını korumaya çağırmaktadır. Bu konudaki tereddüt ve zafiyet Türkiye’yi önümüzdeki günlerde hiperenflasyon ve stagflasyon tehditi ile karşı karşıya bırakabilir. O nedenle enflasyon ile mücadele işini mutlaka ciddiye almak ve başarmak zorundayız" dedi. 
     Baykal, basında yer alan haberlerde hükümetin yeni hazırladığı programda 2001 yılı enflasyon hedefini yüzde 40 alma eğilimi içine girdiğinin anlaşıldığını, ancak bunun ne ölçüde doğru olduğunu bilemediğini belirtti. 
     Enflasyonla mücadelenin teknik ve ekonomik bir iş olmadığının ortaya çıktığını, ülkenin bugünkü krize sürüklenmesinin ekonomik yanlışlardan kaynaklanmadığının anlaşıldığını ifade eden Baykal, Türkiye’nin bu krize sürüklenmesinin temel nedenlerinden bir tanesinin de yolsuzluk olduğunu söyledi. 
     MGK’da yaşanan krizde, hükümetin yolsuzlukla mücadele konusunda gereken etkin, kararlı davranışı sergileyemediği iddiasının bulunduğunu ifade eden Baykal, şöyle dedi "Türkiye bunca yolsuzlukla mücadele söylemine, çabasına rağmen hala yolsuzlukla mücadelenin siyasi bağlantıları konusunda kamuoyuna güven verici, inandırıcı somut bir adım atarak bir gelişme sergileyebilmiş değildir. Bunu yapmak zorundayız. Bunu yapmadan enflasyonla mücadele başarıya ulaşamaz." 
     Baykal, hazırlanacak yeni ekonomik programın TBMM’de ayrıntılı olarak görüşülüp, tartışılmasını da isteyerek, "Hükümeti, hazırlayacağı programı derhal TBMM’ye götürmeye çağırıyoruz" dedi. 
     Deniz Baykal, basın toplantısının ardından, CHP üyesi ve Basketbol Milli Takımı eski Teknik Direktörü Erman Kunter’den sporu okullarda yaygınlaştırmaya yönelik bir proje hakkında brifing aldı. 
     




</TEXT>
</DOC>
