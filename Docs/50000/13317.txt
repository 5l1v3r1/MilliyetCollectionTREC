<DOC>
<DOCNO> 13317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/27/son/sonspo11.html </URL>
<DATE> 2001/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Milliler Makedonya'yı 4-1 ile geçti 
</HEADLINE>
<TEXT>

     Avrupa Ümitler Futbol Şampiyonası 4. Eleme Grubu'ndaki 5. maçında Türkiye, deplasmanda Makedonya'yı 4-1 yenerek, puanını 10'a çıkardı. 
     Zayıf rakibi önünde her iki yarıda da üstün bir oyun sergileyen ve oyunun kontrolünü elinde bulunduran ümit milliler, sonuca kolay ulaştı. 
     27. dakikada Gökdeniz'in pasında kaleciyle karşı karşıya kalan Tayfun, yerden bir vuruşla topu filelere gönderdi 1-0. 
     34. dakikada Gökdeniz'in sağ taraftan ortasında, ceza alanında topla buluşan Berkant'ın vuruşunda, meşin yuvarlak üst direkten döndü. Bu futbolcunun ikinci vuruşunda, top bu kez üstten auta gitti. 
     39. dakikada sağ taraftan Kürşat'ın ortasında Hüseyin, topu kafayla ağlara yolladı 2-0. 
     44. dakikada, kaleciyle karşı karşıya pozisyonda topla buluşan Berkant, meşin yuvarlağı kafayla kalecinin üzerinden aşırarak farkı 3'e çıkaran golü kaydetti 3-0. İlk yarı bu skorla kapandı. 
     55. dakikada Cihan'ın pasıyla ceza alanında topla buluşan Berkant,yerden bir vuruşla kendisinin 2'nci ve milli takımın 4. golünü attı 4-0. 
     Bundan sonraki dakikalarda milli takım, daha rahat bir tempoda maçı götürdü. 75. dakikada ceza alanında kaleci Kerem ile karşı karşıya kalan Pandev, takımının tek golünü kaydetti 4-1. 
     84. dakikada ay-yıldızlıların kazandığı serbest atışı kullanan Tayfun'un vuruşunda, top üst direkten döndü. Karşılaşma, Türkiye'nin 4-1'lik üstünlüğü ile sona erdi. 
     




</TEXT>
</DOC>
