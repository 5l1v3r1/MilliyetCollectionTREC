<DOC>
<DOCNO> 15785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/11/son/sontur33.html </URL>
<DATE> 2001/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da şu ana kadar 150 yaralı, 100'ü aşkın gözaltı var 
</HEADLINE>
<TEXT>

     Başkent'teki esnaf yürüyüşünde çıkan olaylar sonrasında çeşitli bölgelere yayılan göstericiler büyük ölçüde dağıtıldı. Ancak kentte yer yer çatışmalar sürüyor. Yaralı sayısının 150'yi aştığı, 100'e yakın göstericinin gözaltına alındığı belirtiliyor. 
     Sıhhıye'de yolu trafiğe kapatan göstericiler cadde üzerindeki belediye otobüsleri ile bazı özel araçları taşladılar. Güvenlik kuvvetlerinin olaya müdahalesinin ardından Sıhhıye'deki göstericiler dağıtıldı. Celal Bayar Bulvarı üzerinden Maltepe yönüne doru yürüyen ve zaman zaman barikatlar kuran göstericiler ise Sıhhıye yönüne doğru dağıtıldılar. 
     Kazım Karabekir caddesi üzerinde gösterilerini sürdüren gruptakiler de polisin yoğun uğraşı sonucu dağıtıldı. Ulus bölgesinde ise bazı göstericilerin vergi dairesini taşladıkları görüldü. 
     Kızılay'da da göstericiler tamamen dağıtılırken, polis ve jandarmanın yoğun güvenlik önlemleri devam ediyor. Sıhhıye'deki olaylar sırasında toplam 13 göstericinin gözaltına alındığı, güvenlik güçlerinin, gözaltına alınan kişileri sayının artacağı gözönünde bulundurarak, Ankara Emniyet Müdürlüğü'nün spor salonu götürdükleri bildirildi. 
     




</TEXT>
</DOC>
