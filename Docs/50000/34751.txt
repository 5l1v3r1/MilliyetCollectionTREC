<DOC>
<DOCNO> 34751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko14.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Bakan Derviş'le görüştü... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Şu andaki sıkıntı piyasaların faiz, döviz ve borsa üçgeninde sıkışmış olması ve reel sektörün hiçbir meselesine el atılmamış olmasıydı'' dedi. 
     Odalar Birliği Başkanı Rifat Hisarcıklıoğlu ile Yönetim Kurulu üyeleri, Türkiye'de yaşanan ekonomik krizin yarattığı sorunlar ve tahribatına ilişkin görüş ve düşüncelerini aktarmak amacıyla bugün,Başbakan Bülent Ecevit'in yanı sıra, başbakan yardımcıları ve bazı bakanlar ile görüşmelerde bulunacak. 
     Rifat Hisarcıklıoğlu ve Yönetim Kurulu üyeleri bu doğrultuda günün ilk görüşmesini Devlet Bakanı Kemal Derviş ile Hazine Müsteşarlığı'nda gerçekleştirdi. 
     Yaklaşık 1 saat 20 dakika süren görüşmeden sonra gazetecilere kısa bir açıklama yapan Başkan Hisarcıklıoğlu, görüşmede reel sektörün sıkıntıları ve sorunlarına eğildiklerini bildirdi. Hisarcıklıoğlu, ''Şu andaki sıkıntı piyasaların faiz, döviz ve borsa üçgeninde sıkışmış olması ve reel sektörün hiçbir meselesine el atılmamış olmasıydı'' dedi. 
     
     355 Oda ve Borsadan görüş aldık 
     Bu konularla ilgili 355 oda ve borsadan görüş aldıklarını ve yönetim kurulu üyeleriyle birlikte 81 oda ve borsaya yaptıkları gezilerle ilgili izlenimlerini de kısa bir not olarak Bakan Kemal Derviş'e aktardıklarını anlatan Hisarcıklıoğlu, şöyle dedi 
     ''Burada esas olan birinci mesele bence çözüm noktasında reel sektörün dertlerini dinleme ve bunlara çözüm bulma noktasında Sayın Derviş'le sektörlerimizle beraber ortak toplantı yapmak konusunda mutabık kaldık. Esas olan tabi sonuç. Bu sektör kurulları ile beraber yapacağımız toplantının sonucunda daha netleşecektir. Ve bununla ilgili çalışmanın da daha ileriye gideceğine inanmaktayım. Bu arada en büyük sıkıntı reel sektörün rahatlaması. İhracatçının biraz rahatlaması için biliyorsunuz Odalar Birliği olarak biz 100 milyon dolarlık kaynak aktarımı noktasında hazırdık, fakat iki aydır Eximbank bizden bunu almamakta. Biz de bu konudaki sıkıntıları aktardık kendisine.'' 
     Sorular üzerine Bakan Derviş'e reel sektörün sıkıntıları ve çözüm yollarına ilişkin detay içermeyen özet bir raporda sunduklarını belirten Hisarcıklıoğlu, sektör kurulu toplantılarına önümüzdeki hafta ilgili bakanlarla birlikte başlanacağını da bildirdi. Öte yandan, Bakan Kemal Derviş, bu sabah saatlerinde İngiltere Büyükelçiliği'ni ziyaret etti. Bakan Derviş, Büyükelçilik'te görüşmelerde bulundu. 







</TEXT>
</DOC>
