<DOC>
<DOCNO> 23924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/sontur01.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Başkan Yardımcısı "Derviş siyasi muhattabımız değil" 
</HEADLINE>
<TEXT>

     MHP Başkanlık Divanı, Genel Başkan, Devlet Bakanı ve Başbakan Yardımcısı Devlet Bahçeli'nin başkanlığında toplandı. 50 dakika süren toplantıdan sonra, Yahnici gazetecilere açıklama yaptı. 
     'MHP'nin Sayın Kemal Derviş'ten bir rahatsızlığı var mı Çünkü bu konuda medyada haberler yer alıyor'' sorusunu, Yahnici şöyle yanıtladı 
     ''Medyada yer alan haberler dedikodudur. Bizim bakanlarımızın ifadesi varsa, Başbakan Yardımcımızın ifadesi varsa, bunlar zaten resmi beyan olarak size verilen metinlerde yer alıyor. Sayın Derviş hükümetin bir bakanıdır. Hükümetin ekonomiden sorumlu bakanı olarak, ekonomik program uygulama gayretindedir. Sayın Derviş'in programı diye ortada bir program yoktur. Sayın Derviş, hükümetin programını uygulayan, ekonomiden sorumlu devlet bakanıdır. Başarı, hükümetin başarısı olacaktır. Ekonomik programın mutlaka başarıya ulaşması gerekmektedir. Bununla ilgili konuda başka manalar aramak, siyasi neticeler aramak doğru da değildir. Bunlar bizim dışımızdadır. 
     Sayın Derviş'in siyasetle ilgili bir arayışı varsa -ki kendisi olmadığını söylüyor-, Derviş'in etrafında bir siyasi arayışı varsa bu bizi ilgilendirmemektedir. Biz bunun tarafı değiliz, olmayız da. Sayın Derviş siyasi muhatabımız da değildir. Böyle birşey kendisi tarafından da beyan edilmemektedir. Kendisinin sıfatı çok açıktır Ekonomiden sorumlu devlet bakanıdır. Biz ekonomik programın mutlaka başarılması gereken program olduğu düşüncesiyle arkasında olduğumuzu beyan ediyoruz. Bunun dışında bir problem yoktur. 
     Hükümetin işleyişi sırasında teknik birtakım konulara ilişkin tartışmalar varsa -ki olmuştur-, onlar yapılır, yürütülür. Sayın Derviş de olsa o münakaşalar yapılırdı, olmasa da yapılırdı. Tartışılmaması zaten mümkün değildir. Bizim Sayın Derviş diye bir problemimiz yoktur ama Sayın Derviş diye bir problem oluşmaya, oluşturulmaya, Sayın Derviş'in ismi etrafında birtakım spekülasyonlar oluşturulmaya çalışılmaktadır. Sayın Derviş'in de bunlardan hoşnut olduğunu sanmıyorum.'' 
     Bakanlar Kurulu'nun hububat fiyatlarını bugün uzun süre görüştüğünü, ardından, Bakanlar Kurulu'ndaki değerlendirmelerin koalisyonu oluşturan partilerin genel başkanlarınca da yeniden ele alındığını kaydeden Yahnici, şunları söyledi 
     ''Bu fiyatlarla ilgili baştan beri üzerinde durulan hadise, dünya fiyatları üzerinden yüzde 20 ve ekonomik programda hedeflenen enflasyonu aşmayacak şekilde bir zam yapılmasıydı. Bu fiyatlar nazara alındığında geçen yıl açıklanan 102 bin liranın üstüne oldukça düşük rakamlara ulaşılıyordu. Türkiye'nin içinde bulunduğu şartlar ve dünya konjonktürünün getirdiği şartlar ancak 150-155 bin lira civarında bir fiyat açıklamasını gerekli kılacak noktadaydı. Fakat hükümetimiz, kuraklık, maliyet artışları, sel felaketleri gibi unsurları da dünya konjonktürüyle birlikte değerlendirmek suretiyle bugün fiyatları kamuoyuna duyurdu. Yarın da konuyla ilgili Bakanlar Kurulu kararı imzaya açılarak, karar resmi hale getirilecektir.'' 
     
     
     
     
     
     






</TEXT>
</DOC>
