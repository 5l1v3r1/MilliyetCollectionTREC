<DOC>
<DOCNO> 25594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/sonspo01.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren "Terim gitmeseydi kendisi için de iyi olurdu" 
</HEADLINE>
<TEXT>

     Galatasaray Kulübü Başkanı Faruk Süren Yönetim Kurulu olarak artık çalışamaz olduklarını ifade ederek, ''Yeniden aday olmam söz konusu değil'' dedi. 
     Bir televizyon kanalında canlı yayında konuşan Süren, yönetimin armonisinin bozulduğunu, kendisinin de yöneticilerle çalışamaz hale geldiğini kaydetti. Süren, ''Bugüne kadar hiç kimse bize destek olmadı. Sürekli yapılan eleştiriler kulüp üyelerini ve taraftarları da etkiledi. Negatif hava esmeye başladı. Ayrıca heyecan da kayboldu. Kredibilitemiz de kalmadı. Ben istenmiyorsam, kalmam. Kurumu da zor durumda bırakmamak lazım'' diye konuştu. 
     Bundan sonra alçakgönüllü olmayacağını ve elde ettikleri başarıları açıkça söyleceğini kaydeden Süren, sözlerini söyle sürdürdü 
     ''Bu sene de başarısız değiliz. Süper Kupa'yı aldık. Dünyanın en prestijli 8 takımı arasında yer aldık. Real Madrid ile 3 maç yapıp 2'sini kazandık. Bu başarısızlık ise biz başarısızız'' 
     Süren, devam etmelerini isteyenlere de karşı çıkarak, ''Bize hep kötü dediler. 7 ay daha devam etsek demek ki daha kötü yapacağız. Enkaz edebiyatı yapacaklar. Benim aday olmam mümkün değil. Ayrıca beni eleştirenlere de camianın yeterli tepkiyi göstermediğini düşünüyorum. Sadece aptallar ve ölüler fikir değiştirmez. Adaylığımı koysam da çalışacak arkadaş bulamıyorum. Arkadaşlarım da yıprandı. Tek başına da başkan olunmaz'' şeklinde konuştu. 
     Bu yıl sonuna kadarki borçlarının 68 milyon dolar olduğunu belirten Süren, buna karşın 55 milyon dolar da alacaklarının mevcut olduğunu söyledi. 
     Bütçedeki bazı kalemlerin gerçekleşmeyeceğini, bazı borçların da uzun vadeye yayıldığını kaydeden Süren, tüm bunların sonunda toplam borçlarının 20 milyon dolar olarak belirlendiğini bildirdi. Bu borcun gelecek yönetim için fazla bir yük olmadığını da kaydeden Süren, kendilerinin sadece nakit akışı dengesini sağlamakta başarısız olduklarını ifade etti. 
     Süren, Galatasaray'ın hesaplarının şeffaf olduğunu da belirtirken, gayrimenkul zengini olduklarını, ancak bunların değerlendirilmesi gerektiğini ifade etti. Ali Sami Yen Stadı için Tekfen firmasıyla 84 milyon dolara anlaştıklarını belirten Süren, bu süre içinde maçların 2002-2003 sezonunda Bakırköy'de kurulacak 19 bin kişilik stadda oynanacağını söyledi. 
     
     Fatih Terim konusu 
     Faruk Süren, Fatih Terim'i takımın başına getiren kişinin kendisi olduğunu da kaydederek, ''O geldiğinde 'uğursuz' bile dediler, tüm sorumluluğu biz aldık'' dedi. 
     Fatih Terim'i iyi bir orkestra şefine benzeten Süren, 4 yıl boyunca başarılı olan bir insanı göndermeyi düşünecek kadar basiretsiz bir yönetici olmadığını anlatarak, ''Gitmeseydi kendisi için de, bizim için de daha iyi olurdu'' diye konuştu. 
     Süren, Terim'in yerine gelen Lucescu'nun da başarılı olduğunu belirterek, Rumen teknik adamı yalnız bıraktıklarını, bu sezon yanına bir Türk antröner getirileceğini açıkladı. İnter Kulübü'nün Galatasaray'da bir ''maden'' bulduğunu ifade eden Başkan Süren, şöyle devam etti 
     'Hakan Şükür Galatasaray'ın alacağı bonservis bedelinin bir kısmını kendisine artı para olarak teklif edilmesi nedeniyle bu kulübe gitti. Emre Belözoğlu olayında ise biz genç yıldızımıza 4 yıllığına net 12 milyon dolar teklif ettik, bize maliyeti 24 milyon dolar olacaktı. Kendisinin, 'bu para brüttü' sözü doğru değil, ancak bizden 1 milyon 350 bin doları peşin istedi. Zaten bizim futbolcularımıza 3 milyon dolar borcumuz vardı. Bu kadar parayı peşin istemek, 'ben imzalamak istemiyorum' demektir. Burada iyi niyet yok. Zaten İnter'de dikkat edilirse hep sözleşmesi biten futbolculara teklif yapıyor. 
     
     Transferler 
     Galatasaray'ın gelecek sezon da hem lig, hem de Avrupa Şampiyonluğu için başa göreşecek agresif bir takımla mücüdele edeceğini kaydeden Süren, 14 Temmuz'da yapılacak Olağanüstü Kongre'ye kadar transfer çalışmalarını sürdüreceklerini söyledi. 
     Jardel'in ''hem mutlu hem de mutsuz bir futbolcu olduğunu'' ifade eden Süren, ''Bir 'gideceğim', bir de 'kalacağım' diyor. Antrenörümüz de kararını vermesini bekliyor. Onun gidip gitmeyeceğine göre transfer yapacağız. Taffarel de kalmak istemediğini söyledi. Ancak o konuda gelişmeleri bekleyeceğiz. Mondragon ile de prensipte anlaştık. İlhan, Ümit Karan, Ümit Özat gibi oyuncular listemizde. Ancak bonservisleri de önemli, kimse geçtiğimiz yıl gibi 3-5 milyon dolar bonservis ödememizi beklemesin'' şeklinde konuştu. 







</TEXT>
</DOC>
