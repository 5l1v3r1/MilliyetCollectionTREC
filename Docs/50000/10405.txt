<DOC>
<DOCNO> 10405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/ekonomi/eko02.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçim derdi yolsuzluğu unutturdu 
</HEADLINE>
<TEXT>

Dünyanın Sorunları’ araştırmasına göre, yolsuzluğu en fazla ABD, Yunanistan ve Meksika sorun olarak görürken, Türkler bunu kendine pek dert’ edinmiyor 
     Türkiye’de yolsuzlukluk iddiaları yoğunlaşırken, Türk insanının yolsuzluğu pek önemsemediği ortaya çıktı. Yöntem Araştırma Danışmanlık şirketi tarafından yapılan "Dünyanın Sorunları" başlıklı araştırmada, 35’e yakın ülkede insanların işsizlik, ekonomik problemler, suç, çevre, politika, yoksulluk, sağlık, eğitim, evsizlik, yolsuzluk, sosyal güvenlik, açlık, ahlaki çöküntü, değerlerin bozulması, nüfus artışı, göç, ayrımcılık konularına bakışları belirlendi. Araştırmaya göre, Türk insanı için en önemli sorun ekonomik. Araştırmaya katılanların yüzde 60’ı ekonomik problemleri, yüzde 29’u işsizliği, yüzde 28’i politik sorunları en önemli sorunlar olarak görüyor. 
     Çevre, eğitim ve sağlık sorunları da ön planda yer alıyor. Çevre ve eğitim yüzde 14, sağlık yüzde 10 oranları ile diğer sorunlara göre daha fazla yaşanıyor. Bunları, yüzde 7 oranıyla suç, yoksulluk ve nüfus artışı izliyor. 
     Araştırmanın dikkat çekici bir bulgusu ise son zamanlarda art arda yolsuzluk operasyonlarına tanık olan Türk insanının, yolsuzluğu önemli bir sorun olarak görmemesi. Araştırmaya katılanların sadece yüzde 2’si yolsuzluğu sorun olarak değerlendiriyor. Bu oran, ABD’de yüzde 13, Yunanistan’da yüzde 12, Meksika’da yüzde 11, İngiltere’de 5, Küba ve İtalya’da yüzde 4’e çıkıyor. Dünya ortalaması ise yüzde 4. Türkiye ile birlikte yolsuzluğu sorun olarak görmeyen diğer ülkeler ise, yüzde 1’lik oranlarla Rusya, Polonya, Almanya ve Arjantin olarak sıralanıyor. 
     Sosyal güvenlik, göç, ayrımcılık, evsizlik, açlık, ahlaki çöküntü ve değerlerin bozulması en az sorun olarak görülenler... 
     
Dünyanın derdi bitmiyor      Sorunlar ülkelere göre analiz edildiğinde ciddi farklılıklar ortaya çıkıyor. İşsizliğin en yoğun sorun olarak görüldüğü ülkeler sırası ile Arjantin, Polonya, Güney Afrika, Yunanistan, İtalya ve Almanya. Ekonomik problemleri en yoğun sorun olarak gören ülkeler Küba ve Türkiye. Bu ülkeleri Japonya, Rusya izlerken, politik sorunların en yoğun yaşandığı ülkeler ise Nijerya, İtalya ve Meksika... Suçun ülkede yaşanan en önemli sorunlar arasında sayıldığı ülkeler ise sırayla Güney Amerika, Meksika, ABD ve Arjantin. 
     Çevre sorunlarının önemi daha çok Asya ülkelerinde, Hindistan, Çin ve Meksika’da öne çıkıyor. Yoksulluk sorunu Nijerya’da ve Rusya’da, sağlık sorunu Kanada’da, eğitim sorunu ABD, Yunanistan ve Türkiye’de daha fazla dikkat çekiyor. 
     
Kartlarda sahtek rlık arttı      Europay International Avrasya Bölgesi Risk Servisi Direktörü Cem Kibaroğlu, geçen yılın ilk dokuz aylık döneminde dünyada kart sahteciliği ve dolandırıcığının yüzde 7.2, Türkiye’de ise yüzde 10 oranında arttığını söyledi. Kibaroğlu, Türkiye’deki artışın uluslararası ve yurtiçi boyutu olduğunu ve bunu ayırmak gerektiğini belirterek, "Yurtiçinde verilen kartların kullanımıyla ilgili artış çok düşük. Ama Türkiye’ye gelen turistlerden, uluslararası artıştan etkileniyor" dedi. Kibaroğlu, kart sahteciliği ve dolandırıcılığını genellikle 10 bin dolarlık ciroya oranlayarak konuştuklarını belirterek, şunları söyledi 
     "Türkiye’de kart veren bankalarda bu oran 2, işyerleri ile anlaşma yapan bankalar açısından 6 oranında. Avrupa ortalaması ise 10’dur. Kredi kartı adedi olarak Avrupa dördüncüsü, ciro olarak da dokuzuncu sırada yer alan Türkiye için bu rakam oldukça düşük ve iyi." 
     Kibaroğlu, kart sahteciliği ve dolandırıcılığında ilk sırayı İstanbul’un aldığını, daha sonra sırasıyla İzmir, Ankara ve Adana’nın geldiğini belirtti. 
     


 EKONOMİ 




















</TEXT>
</DOC>
