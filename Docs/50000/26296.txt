<DOC>
<DOCNO> 26296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/son/sonspo24.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe "Beşiktaş'ın bıraktığı tüm oyunculara talibiz" 
</HEADLINE>
<TEXT>

     Göztepe Teknik Direktörü Rıza Çalımbay,''Beşiktaş'ın gözden çıkardığı tüm futbolculara talibiz'' dedi 
     Çalımbay, yardımcıları Feyyaz Uçar ve Zafer Öğer ile düzenlediği basın toplantısında, transfer görüşmeleri ve sezon hazırlıkları hakkında bilgi verdi. 
     Sezon hazırlıklarına 1 Temmuz'da Gerede'de başlayacaklarını ve 11 gün sürecek kamp sonrasında İzmir'e döneceklerini bildiren Çalımbay, ikinci etap çalışmalarının 14 Temmuz'da Almanya'nın Köln şehrinde başlayacağını söyledi. 
     Beşiktaş'ın da büyük bir ihtimalle burada kamp yapacağını belirten Çalımbay, Almanya'da 4 özel maç yapmayı hedeflediklerini ifade etti. Lig hazırlıklarına daha sonra İzmir'de TSYD Turnuvası ile devam edeceklerini kaydeden Çalımbay, şöyle konuştu 
     ''Yönetime, gitmesini istediğim futbolcuların listesini verdim. Ancak büyük paralar isteyen futbolculara da kal demem. Çünkü bütçemiz belli. Her kuruşu en iyi şekilde değerlendirmek zorundayız. Herkesin ayağı yere basmalı.'' 
     Özellikle dış transferde çok dikkatli olduklarını, Fildişi Sahili'nden Mısır'a kadar birçok ülkeden 100'e yakın yabancı futbolcu ile temaslarının sürdüğünü bildiren Çalımbay, ''Öncelikle iyi bir yabancı kaleci alacağız'' dedi. 
     Cumartesi günü yardımcılarının yeniden Slovakya ve Romanya'ya gideceğini ifade eden Çalımbay, şöyle devam etti 
     ''Romanya'da dikkatimizi çeken 2 futbolcu var. Feyyaz Uçar, bunları bir defa daha izleyecek. Bunun dışında perşembe günü İstanbul'da Beşiktaş Başkanı Serdar Bilgili ile bir görüşme yapacağız. Beşiktaş'ın gözden çıkardığı tüm futbolculara talibiz. Hedefimiz kiralamaktan çok almak. Ancak bütçemiz belli, buna göre hareket edeceğiz.'' 
     Yabancı futbolcu konusunda kontenjanlarını kaleci dışında iyi bir libero, iki orta saha ve bir de iyi bir golcü yönünde kullanmayı hedeflediklerini belirten Çalımbay, ''Koşan, mücadele eden iyi bir takım yaratmaya çalışıyoruz. Maddi konulardaki sıkıntılarımıza rağmen bunu başaracağımıza inanıyorum'' diye konuştu. 






</TEXT>
</DOC>
