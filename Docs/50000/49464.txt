<DOC>
<DOCNO> 49464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sontur09.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'liler 29 Ekim'de Erbakan'ın yaşgününü kutluyor... 
</HEADLINE>
<TEXT>

     Türkiye, Cumhuriyet Bayramı'nı kutlarken SP'liler, ilginç bir rastlantıyla doğum günü 29 Ekim'e denk gelen Necmettin Erbakan'a "daha nice uzun, sağlıklı ve saadetli yıllar" dilediler. 
     29 Ekim tarihi, Cumhuriyet Bayramı'nın yanısıra 
     SP'lilere ayrı bir heyecan ve sevinç daha yaşattı. SP'liler, Cumhuriyet'in 78'inci yıldönümünün yanısıra Necmettin Erbakan'ın 76'ıncı yaşını da kutladılar. SP'li çok sayıda yönetici, milletvekili, il, ilçe ve belediye başkanı bizzat telefon ederek ya da telgraf göndererek, 76'ıncı doğum gününü kutladıkları Erbakan'a "daha uzun yıllar ve sağlıklı bir yaşam" dileklerini ilettiler. 
     SP Beyoğlu Belediye Meclis Üyesi Faruk Yıldız ise Erbakan'ın doğum gününü, ismini verdiği oğlu Necmettin Erbakan Yıldız ile birlikte Milli Gazete'ye verdiği ilanla kutladı. Baba oğul Yıldızlar, "Milli Görüş Lideri" ifadesini kullandıkları ilanlarında, "Hocamızın 76'ıncı doğum yılını tebrik eder, kendisine Allah'tan hayırlı, saadetli uzun ömür niyaz ederiz" ifadesini kullandılar. 
     Necmettin Erbakan'ın 29 Ekim tarihinde doğması, Milli Görüş hareketi dışındaki kamuoyunun gündemine ilk kez ilk kez REFAHYOL döneminde geldi. Erbakan Başbakan olduğu bu dönemde 71'inci yaş gününü eşi ve çocuklarıyla birlikte Başbakanlık konutunda pasta keserek kutladı. Siyasal yaşamı boyunca kurduğu 4 parti Cumhuriyet'in temel ilkesi olan "laiklik karşıtı eylemlerin odağı olduğu" gerekçesiyle kapatılan Necmettin Erbakan'ın Cumhuriyet'in ilan edildiği 29 Ekim tarihinde üstelik Cumhuriyet'in ilanından 2 yıl 
     sonra aynı tarihte doğması "ilginç bir rastlantı" olarak karşılandı. 
     






</TEXT>
</DOC>
