<DOC>
<DOCNO> 32447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/spor/spo06.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİ UMUT FUTBOL 
</HEADLINE>
<TEXT>

     MURAT AĞCA 

     2008 olimpiyat adaylığı gölgesinde kalan, Yunanistan ile ortak 2008 Avrupa Futbol Şampiyonası projesine hız verildi. İstanbul’un olimpiyatı kaptırması üzerine harekete geçen iki ülke futbol federasyonları, temasları sıklaştırma kararı alırken, adaylığın ağustos ayı içinde Atina’da toplanacak alt komisyonda şekillenmesi bekleniyor. Resmi başvuru ise 2002’de yapılacak. 
     SPOR Bakanı Fikret Ünlü de, iki ülke arasında gelişen barış ve dostluğun böyle dev bir organizasyonla pekiştirilmesinin önemini vurguladı. Ünlü, "Hükümetimiz de destek veriyor. Dışişleri ve spor bakanları arasındaki temasları olumlu sonuçlandı. Şimdi daha yoğun temaslarla konuya ağırlık vereceğiz. Avrupa’nın Türkiye - Yunanistan ortak adaylığına hayır diyemeyeceğini düşünüyorum" dedi. 
     BELÇİKA ile Hollanda’nın Euro 2000’e birlikte ev sahipliği yapmasıyla başlayan ortak organizasyon modası, Güney Kore ile Japonya’nın 2002 Dünya Kupası’nı almasıyla devam etti. 2008 için ise Türkiye ile Yunanistan’ı zorlu rakipler bekliyor. İsviçre - Avusturya’dan sonra, Danimarka, Norveç, İsveç ve Finlandiya da İskandinav ittifakı yaparak aday olacaklarını açıkladılar. 
     



 SPOR 























</TEXT>
</DOC>
