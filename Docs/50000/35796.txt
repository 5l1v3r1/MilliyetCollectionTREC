<DOC>
<DOCNO> 35796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/guncel/gun16.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Bayrampaşa’da kırmızı ışıkta infaz 
     TAHSİN AKSU 

     Bayrampaşa’da içinde dört kişinin bulunduğu Mustafa Bilgin yönetimindeki otomobil, önceki gece yarısı kırmızı ışıkta durdu. Bu sırada plakası alınamayan bir araçtan, otomobile dört el ateş edildi. Açılan ateş sonucu başından vurulan konfeksiyon işçisi Orhan Çakır 25 hastaneye götürülürken öldü. Otomobildekiler gözaltına alınırken, aralarında bir kadının bulunduğu belirtilen saldırganlar aranıyor. 
     
     İmam ve kız öğrencisi boğuldu 
     Kuran kursu verdiği 15 öğrencisiyle gittiği denizde öğrencisi Alev Taşbaşı’nı kurtarmaya çalışan Zonguldak’ın Çaydeğirmeni beldesi Yukarı Camii İmamı Kadir Usta, öğrencisiyle birlikte boğularak yaşamını yitirdi. Vatandaşların yarım saat süren arama çalışmaları sonunda Usta ile Taşbaşı’nın cansız bedenleri kıyıya çıkartıldı. 
     
     Haşereyle entegre mücadele zirvesi 
     EMİNE TÜRKER İstanbul 

     İstanbul Büyükşehir Belediyesi’nce başlatılan "Şehirsel Alanda Entegre Haşere Mücadelesi" programı kapsamında Maslak’taki Princes Otel’de bir konferans düzenlendi. Büyükşehir Belediyesi Sağlık İşleri Daire Başkanlığı’nca kentteki haşerelerle daha etkin mücadele yöntemlerini geliştirmek amacıyla bir haftadan beri sürdürülen programa katılan Dünya Sağlık Örgütü Danışmanı Clive Boase, konferansta yaptığı konuşmada, "Haşere sorunu, turizm, ticaret ve halk sağlığı üzerindeki etkisi açısından çok önemlidir" dedi. İstanbul’un sinek sorununun lokal bir sorun olduğunu belirten Boase, çöp alanları, su birikintileri ve hayvan beslenen yerlerin sineklerin kaynağı olduğunu, bu tür bölgelerin bulunup hemen ilaçlanması gerektiğini söyledi. 
     
     Esnafı uyaran başkan başına taşı yedi 
     Ağrı’nın Taşlıçay İlçesi Belediye Başkanı Mustafa Çavdar, yaptığı işyeri denetimi sırasında taşlı saldırıya uğradı. Denetim sırasında bir bakkala dükk nının önünün temiz olmadığı uyarısında bulunan Çavdar’a işyeri sahibi Mehmet Taşdemir, taşla saldırdı. Kafasından yaralanan Çavdar, Atatürk Üniversitesi Tıp Fakültesi Aziziye Araştırma Hastanesi’ne kaldırıldı. Çavdar’ın sağlık durumunun iyi olduğu belirtilirken, gözaltına alınan Taşdemir’in ise soruşturmasının sürdüğü bildirildi. 
     



 GÜNCEL 
























</TEXT>
</DOC>
