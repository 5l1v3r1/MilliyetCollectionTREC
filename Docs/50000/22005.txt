<DOC>
<DOCNO> 22005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur11.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu kuruluşları taşıtlarını vermeye yanaşmıyor 
</HEADLINE>
<TEXT>

     Kamu kuruluşları, Taşıt Genelgesi çerçevesinde elden çıkarılması gereken taşıtları devretmeye yanaşmıyor. Maliye Bakanı Sümer Oral, Genelgenin uygulanmasını hassasiyetle takip ettiklerini bildirdi. 
     Başbakan Bülent Ecevit imzalı, 2 Mayıs tarihli Resmi Gazete'de yayımlanan genelgeyle, kamuda makam aracı saltanatının bitirilmesi için düğmeye basıldı. 
     Genelgeyle, makam tahsisleri sona eren ve hizmet aracı olarak havuzda da kullanılmayacak taşıtların satışı öngörüldü. Bu konudaki düzenleme, genelgede şu şekilde yer aldı 
     ''Kamu taşıtı kullanımındaki kaynak israfını ve kamu harcamaları üzerinde oluşan yükü hafifletmek için, taşıt sayısının azaltılması, bunların bakım, onarım ve işletme giderlerinin asgari düzeye indirilmesi amacıyla, kamu kurum ve kuruluşlar 
     Taşıt Kanununa ekli 1 sayılı cetvel uyarınca emir ve zatlarına, 2 sayılı cetvel uyarınca makam hizmetlerine tahsis edilenler ile yönetmeliği uyarınca koruma altına alınanlara tahsis edilen kişi başına 1 adet taşıtlar ve havuza alınanlar dışında kalan tüm binek ve station-wagon tipi taşıtlarını, bu genelgenin yayımı tarihini izleyen günden itibaren en geç 15 gün içinde cins, marka, plaka numarası ve yaşlarını gösterir bir liste ile Maliye Bakanlığı Tasfiye İşleri Döner Sermaye İşletmeleri Genel Müdürlüğü TASİŞ ya da yetkili tasfiye birimlerine bildirerek teslim edecekler ve sözkonusu listenin bir örneğini Başbakanlığa ve Maliye Bakanlığına göndereceklerdir. 
     
     Taşıtlar gelmedi 
     Başbakanlık Genelgesinde verilen 15 günlük süre dün akşam sona ermesine karşılık, kamu kurum ve kuruluşları, elden çıkarılması gereken taşıtlar için bir işlem yapmak istemedi. 
     Bu süre içinde sadece Turizm Bakanlığı, Marmara Üniversitesi ve Kastamonu Valiliği Maliye Bakanlığı'na tasfiye edilecek 57 taşıtın listesini sundu. Ancak bu kuruluşlar da söz konusu taşıtları henüz teslim etmedi. 
     Maliye Bakanı Sümer Oral, daha önce yaptığı açıklamada, Başbakanlık Genelgesi ile mevcut taşıtların üçte birinin kullanım dışı kalacağını bildirmişti. Bu çerçevede 26 bin taşıtın elden çıkarılacağı hesaplanmıştı. 
     Ancak, en geç 15 gün olarak belirtilen sürede 26 bin taşıt yerine, Maliye'ye 57 taşıtlık bildirimde bulunuldu. 
     
     Ek süre geliyor 
     Bu arada ortaya çıkan bu gelişme üzerine, TASİŞ Genel Müdürlüğü'nün yayımlayacağı bir tebliğle, kamu kuruluşlarına araçlarını teslim etmeleri için bir haftalık ek süre verilecek. 
     Söz konusu tebliğde, kamu kurum ve kuruluşlarının tasfiye edilecek taşıtları nereye, nasıl ve hangi şartlarda teslim edecekleri belirtilecek ve makam hizmetleri ile havuz dışı kalan taşıtları, tebliğin yayımı tarihinden itibaren 1 hafta içinde teslim etmeleri istenecek. 
     
     Oral 'Takip edeceğiz' 
     Maliye Bakanı Sümer Oral, Taşıt Genelgesinin bu alanda ilk kapsamlı uygulama olduğuna dikkati çekti. Oral, şöyle konuştu 
     ''Kamu kuruluşlarına bu konuda 15 günlük süre verildi. Kuruluşlar, makul bir sürede, tasfiye edilecek taşıtlarla ilgili çalışmaları tamamlamalı. Genelgeyle getirilen kısıtlamalara uyulduğu görülüyor. Bize gelen haberler hep bu yönde. Bizim yöneticilerimiz, böyle bir ortamda, tebliğ olmadan da sanırım buna uyardı. Herkeste o psikoloji var. 
     Ancak elbette bu ilk uygulamadır. Titizlikle çalışıldığını biliyorum. Bundan memnuniyet de duyuyorum. Gerekli çalışmalar sonuçlandırılması. Biz de, Başbakanlık Genelgesinin tüm yönleriyle uygulanmasının hassasiyetle bunun takipçisi olacağız.'' 






</TEXT>
</DOC>
