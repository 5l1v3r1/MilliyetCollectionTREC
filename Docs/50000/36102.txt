<DOC>
<DOCNO> 36102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sontur08.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullarda "zorunlu bağış" yok ama... 
</HEADLINE>
<TEXT>

     İstanbul İl Milli Eğitim Müdürü Ömer Balıbey, geçen yıl olduğu gibi bu eğitim yılında da velilerden zorla bağış alınmayacağını belirterek, ''Ancak kayıttan sonra okula yardım etmek isteyen velilerin bağışlarına da 'hayır' denmeyecek'' dedi. 
     2001-2002 kayıt dönemine ilişkin soruları yanıtlayan Balıbey, ildeki öğrenci kayıtlarının 20 Ağustos 2001 tarihinde başlayacağını hatırlatarak, ''Bu öğretim yılında 220 bin civarındaki yeni öğrenci okulla tanışacak'' diye konuştu. 
     Balıbey, velilerin öğrencilerini sorunsuz bir şekilde okullara kayıt yaptırabilmeleri için ilçe milli eğitim müdürlüklerinde ''kayıt büroları'' oluşturulduğunu, bu büroların yönlendirmeleriyle kayıtların gerçekleştirileceğini anlatarak, şöyle devam etti 
     ''Velilerden ricam, öğrencilerini bulundukları bölgedeki okullara yazdırmalarıdır. Velilerin, bu konuda gerekli hassasiyeti göstereceklerine inanıyorum. En iyi okul, eve en yakın olanıdır. Veliler bu mantıkla hareket edip başka bölgelerdeki okullar için talepte bulunmasınlar. Okullarda kayıt ikamet esasına göre yapılacaktır. Okul müdürleri, öğrenci kaydı için mahalle muhtarlarından mutlaka ikametgah belgesi isteyeceklerdir. Bu noktada muhtarlıklara da büyük sorumluluk düşüyor. Mahalle muhtarları, bölgesinde oturmayan kişiler için ikametgah belgesi vermesinler. 
     İstanbul'daki kayıtların planlı ve programlı bir şekilde yapılması, öğrencilerin reel bir şekilde okullara dağıtılması için bu şart.'' 
     Geçen kayıt döneminde bu kuralı çiğnemek için bazı velilerin okul müdürlerine astronomik rakamlar teklif ettiğini veya okula bağış sözü verdiğini vurgulayan Balıbey, bu düşüncenin ikisinin de yanlış olduğunu, velilerin öğrencilerinin kayıtlarını şu veya bu okula değil, ilçe kaymakamlıkları tarafından belirlenenlere yaptırmalarını istedi. 
     Balıbey, bundan sonra günde kaç öğrencinin kayıt yaptırarak, ne kadar bağışta bulunduğunun günü birlik öğrenilebileceğini dile getirerek, ''Daha önceki yıllarda 50 trilyon lira civarında olan bağış miktarı, geçen yıl yaklaşık 3 trilyon lira olarak gerçekleşti'' diye konuştu. 
     Okul servislerinin sorunsuz bir şekilde yapılması için başta veli ve okul müdürlüklerine çok büyük görevler düştüğünü de vurgulayan Ömer Balıbey, sözlerini şöyle tamamladı 
     ''İstanbul'daki okulların tamamının servis ihaleleri yapıldı. Anne ve babalar, okullarda asılan ihale kırım miktarlarını mutlaka takip etsinler, ona göre taşıma ücreti ödesinler. Bu kırımın dışında fazla para isteyen servisçiyi okul müdürlerine bildirsinler. Biz de gerekli yasal işlemleri yaparız.'' 
     
     







</TEXT>
</DOC>
