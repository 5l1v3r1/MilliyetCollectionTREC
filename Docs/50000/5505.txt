<DOC>
<DOCNO> 5505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/ekonomi/eko06.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Camel dağdan indi 
</HEADLINE>
<TEXT>

Trophy stiline veda eden Camel, koleksiyonlarında şehirli çizgilere ve daha renkli giysilere yer verdi 
     HANDAN BAYINDIR Köln 

     Camel Active Avrupa'nın önemli moda fuarlarından biri olan Köln Herren Mode Watch Fuarı'nda Erkek Giyim Fuarı 2001 - 2002 Sonbahar - Kış Kreasyonu'nu tanıttı. 
     Geçen yıl dağcı botları, büyük sırt çantaları, bol cepli yeleklerle dikkat çeken Camel Trophy stiline veda eden firma, bundan sonra koleksiyonlarını renkli ve şehirli çizgilerle hazırlıyor. 2001-2002 Sonbahar - Kış Kreasyonu'nda gök mavisi, kırmızı, bordo, mor gibi çok canlı renkler kullanılmış. Camel Active mart ayından itibaren dünyayla aynı anda Türkiye'de de satışa sunulacak. 
     Markanın Uluslararası Pazarlama Müdürü Özer Dicle, Camel Active ile sadece doğa sporlarını, macerayı seven insanların değil hayatı dinamik yaşayan herkesin hedeflendiğini belirtti. Genel eğilimlerin teknolojiden, şehir yaşamından yana olduğunu tespit eden firma, yeni koleksiyonun satışlarından umutlu. 
     Camel Active Türkiye sorumlusu Okan Çam da şimdiye kadar devam eden Camel Trophy'lerin yerini şehir hayatına uygun aktivitelerin alacağını söyledi. Camel Active koleksiyonu hemen her ortamda giyilebilen rahat ve şık giysilerden oluşuyor. 
     Dünya genelinde bin 500 firmanın yer aldığı Köln Herren Mode Fuarı'na İTKİB'in sponsorluğuyla sekiz Türk firması da katıldı. 
     


 EKONOMİ 





















</TEXT>
</DOC>
