<DOC>
<DOCNO> 49574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun05.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Askeri stratejimizi değiştirmeyeceğiz" 
</HEADLINE>
<TEXT>

     ABD Başkanı George Bush, ABD'nin Afganistan'da terörizme karşı izlediği askeri stratejisinde bir değişiklik yapılmayacağını belirtti. 
     Bush, yeni oluşturulan Anavatan Güvenlik Konseyi'nin ilk toplantısından sonra yaptığı açıklamada, ''Önemli olan, Amerikan halkının bizim, sabırlı ve kararlı olduğumuzu anlamalarıdır'' dedi. 
     Bush, ''Bizim bir stratejimiz var. Yapılan önerileri takdirle karşılıyoruz, stratejimiz Taliban rejiminin savunmasını kırmak, El Kaide örgütünün eğitim kamplarını yok etmek ve bölgede savaşan Kuzey İttifakı güçleriyle birlikte hareket etmektir'' diye konuştu. 
     ABD'nin Afganistan'a yönelik operasyonlarında ''kaydedilen ilerlemeden memnun olduğunu'' söyleyen Bush, ''Amerikan halkının sabırlı olduğunu görmekten dolayı da ayrıca mutluyum. Halkımız, amaçlarımıza ulaşmanın uzun bir zaman alacağını anlıyor'' dedi. 
     Bush, ABD'nin alarm durumunda kalmasını düşündüğünü, çünkü ''düşmanlarının kendilerine kin beslediklerini ve halen aktif durumda olduklarını'' kaydederek, ancak Amerikan halkının günlük yaşamına devam etmesi gerektiğini vurguladı. 
     Toplantıda Bush'un, ABD içindeki teröristlerle mücadelenin güçlendirilmesi ve potansiyel teröristlerin dışarıdan ülkeye girmelerinin önlenmesi için bir kriz birimi oluşturma kararı aldığı bildirildi. 
     






</TEXT>
</DOC>
