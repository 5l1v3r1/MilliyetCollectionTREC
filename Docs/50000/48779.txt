<DOC>
<DOCNO> 48779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/soneko12.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenspan ''Terörizm küresel ekonomiyi bozamamalı'' 
</HEADLINE>
<TEXT>

     ABD Merkez Bankası Başkanı Alan Greenspan, terörizmin küresel ekonomiyi bozmasına veya sekte vurmasına izin verilmemesi gerektiğini bildirdi. 
     Greenspan, yaptığı açıklamada, terörizmin hareket özgürlüklerinin kısıtlamasına izin verilmesi halinde küreselleşmenin sağladığı gözle görülür kazanımlardan bir kısmını kaybedebileceklerini belirterek ''buna izin vermemek görevimiz'' dedi. 
     ABD'de 11 Eylül'de yaşanan terörist saldırıların yarattığı olumsuz etkilerin, küreselleşme karşıtlarının bir süre için sesini kısmalarına neden olduğunu belirten Greenspan, ABD Başkanı Bush yönetiminden, dünya piyasalarının daha fazla açılması için baskısını artırmasını istedi. 
     Bu durumun, terörizm karşısındaki kararlılıklarını ortaya koyacağını ifade eden Greenspan, serbest ticaret konusunda farklı düşüncelerin görüşmeler yoluyla çözümlenebileceğini, küresel ölçekte ticaret ve seyahat özgürlüklerinin sürdürülebileceğini kaydetti. 
     Gelişmekte olan bazı ülkelerin son 10 yılda karşılaştığı borç krizlerine değinen Greenspan, bu ülkelerin kendilerine duyulan güvenleri artırmaları gerektiğine işaret etti. 
     Belirli koşulların, gelişmekte olan piyasaların borçlarını ödeyememe olasılı ile diğer piyasalara bulaşma olasılığını artırdığı konusunun tartışılabileceğini bildiren Greenspan, özellikle gelişmekte olan piyasa ülkelerine verilen çok kısa vadeli kredilerde, uzun vadede sorunlar yaşanabileceğini vurguladı. 
     Bu durumun, özellikle yeterli döviz rezervi olmayan ve kur rejimi sabit ülkelerde görülebileceğini bildiren Greenspan, gelişmekte olan ülkelerin, piyasalarını açarak serbet ticareti benimsemesi, diğer ülkelerle yakınlaşması halinde, ekonomik istikrarı artırabileceklerini kaydetti. 
     






</TEXT>
</DOC>
