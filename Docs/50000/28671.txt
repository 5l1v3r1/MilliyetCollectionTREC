<DOC>
<DOCNO> 28671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/yasam/yas02.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Peru 1 dakika sallandı 
</HEADLINE>
<TEXT>

Güneş tutulmasının üzerinden üç gün geçmeden meydana gelen 7.9 büyüklüğündeki deprem şimdilik’ 38 can aldı 
     DIŞ HABERLER SERVİSİ 

     Güney Amerika ülkelerinden Peru’nun güneyinde, önceki gün meydana gelen ve yaklaşık bir dakika süren 7.9 büyüklüğündeki depremde en az 38 kişi öldü, 850 kişi yaralandı. Köylerle temas kurulamadığını belirten yetkililer, ölü sayısının artmasından korkuyor. 
     Sarsıntı en fazla ülkenin ikinci büyük kenti Arequipa ve önemli maden bölgesi Moquega’da hissedildi. Moquegua’da depremin şiddetinden toprak kaymaları meydana geldi, ana yollar kapandı. Bazı yerleşim birimlerinde evlerin yüzde 90’ının yıkıldığı bildirilirken, halk geceyi sokaklarda geçirdi. 
     
     Yine farklı ölçüm 
     Peru Jeofizik Enstitüsü, depremin merkez üssünün Ocana köyünün 80 kilometre açığında, Pasifik Okyanusu’nda olduğunu belirtti. Depremin denizde oluşunun büyük bir felaketi önlemiş olabileceği kaydedildi. Sarsıntılar Bolivya’yı da etkiledi. 
     Peru yetkilileri depremin 6.0 büyüklüğünde olduğunu açıklarken, ABD Jeolojik Araştırmalar Dairesi 7.9 olarak ölçtü. 
     
     Tsunami beklenmiyor 
     ABD Deprem Enformasyon Merkezi’nden jeofizik uzmanı Waverly Person, deprem dalgası tsunami olasılığı konusunda ise şunları söyledi "Birçok dalga saptadık ancak, bu dalgalar hasar yaratacak kadar büyük değil. Şu anda böyle bir tehlike yok." 
     



 YAŞAM 



















</TEXT>
</DOC>
