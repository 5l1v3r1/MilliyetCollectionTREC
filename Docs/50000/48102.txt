<DOC>
<DOCNO> 48102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/guncel/agun.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah, silah yığınağı yapıyor 
</HEADLINE>
<TEXT>

Emniyet Genel Müdürlüğü, devletin üst düzey yöneticileriyle il emniyet müdürlerini Hizbullah eylemlerine karşı uyardı. Örgüt, uzun namlulu silah edinmeye başladı 
     TOLGA ŞARDAN Ankara 

     Emniyet Genel Müdürlüğü, devletin üst yönetimi ile 81 il emniyet müdürlüğüne gönderdiği "Hizbullah raporu"nda, yasadışı örgütün özellikle Güneydoğu Anadolu bölgesindeki militanlarının silah yığınağı yaptığını bildirdi. Raporda, silahların Kuzey Irak’tan getirildiği belirtildi. 
     İki yıla yakın sürede yurt düzeyinde yapılan seri operasyonlarla büyük darbe alan ve "eylemsizlik sürecine" giren Hizbullah’ın yeniden hareketlenmeye başladığı saptandı. Örgüt, İstanbul’da bir itirafçı ve oğlu ile, bir polis ekibine yönelik "infaz eylemi" gerçekleştirerek yeniden dikkatleri üzerine çekti. 
     
     Cezaevi yöneticileri uyarıldı 
     Ulukışla ve Adana operasyonuyla alarma geçen Emniyet Genel Müdürlüğü, Cumhurbaşkanlığı, Başbakanlık ve MKG Genel Sekreterliği’nin yanı sıra 81 il emniyet müdürlüğüne değerlendirme raporu gönderdi ve Hizbullah’ın silah yığınağı yaptığı ifade edildi. Raporda, Diyarbakır, Batman, Mardin ve Şırnak başta olmak üzere Hizbullah’ın faaliyet gösterdiği diğer kentlerdeki köy yerleşim birimlerinde yaşayan örgüt mensuplarının örgüt tarafından verilen talimat doğrultusunda evlerinde uzun namlulu silah ve tabanca bulundurmaya başladıkları belirtildi. 
     Söz konusu silahların, mazot ticareti yapmak amacıyla Kuzey Irak’a gidip gelen ve örgüte yakınlığıyla bilinen kişilerce temin edildiği vurgulandı. Örgütün "gizlilik" prensibini aşırı derecede uyguladığına dikkat çekilen raporda, Hizbullah’ın cezaevleri yöneticilerine karşı da eylem hazırlığı içinde olduğu bildirildi. Cezaevlerindeki, özellikle Bingöl Cezaevi’ndeki örgüt üyelerinin zaman zaman dışarı çıkarılıp yeniden sorgulanmasından rahatsız olan örgütün, bunu önlemek amacıyla cezaevi yöneticilerine yönelik eylem hazırlığı için talimat verdiği belirtildi. 
     
8 militan yakalandı      DHA 

     Gaziantep’te Hizbullah’a eleman kazandırma faaliyetlerinde bulunduğu ileri sürülen Mehmet T., Cuma S., Orhan A., Muhittin B., Mehmet Y., Sinan Y., Nihat P. ve Abdullah G. yakalandı. Hizbullah militanlarının evlerinde yapılan aramalarda ise 1 av tüfeği ve tüfeğe ait fişekler, örgüt propagandasına yönelik çok sayıda kitap ve teyp kasetleri ele geçirildi. Gözaltına alınan 8 kişinin sorgusu sürüyor. 
     



 GÜNCEL 


















</TEXT>
</DOC>
