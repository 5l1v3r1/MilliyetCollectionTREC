<DOC>
<DOCNO> 40291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo02.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001'de 4 Türk oyuncu istatistiklerde lider... 
</HEADLINE>
<TEXT>

     32. Avrupa Erkekler Basketbol Şampiyonası finallerinde, grup müsabakaları geride kalırken, bu maçlar sonundaki bireysel istatistiklerde, 4 Türk oyuncusu, 4 kategoride ilk sırada bulunuyor. 
     İlk 3 maçta ribauntlarda başarı gösteren milli takımdan Mirsad, hücum ribaundu kategorisinde, toplam 11 ve maç başına 3.7, toplam ribaundda da Hüseyin, 28 ve maç başına 9.3 ortalamayla ilk sırada yer aldı. İspanya Milli Takımı'nın pivotu Pau Gasol'un da Hüseyin gibi 28 ribaundu bulunuyor. Hüseyin ayrıca, hücum ribaundunda toplam 9 ve ortalama 3 ile 5., savunma ribaundunda toplam 19 ve 6.3 ortalamayla 3., blok krallığında da toplam 4 ve 1.3 ortalamayla 4. durumda. 
     Sayı krallığında, toplam 79 ve maç başına 26.3 ortalamayla 1. sırada bulunan Alman Nowitzki'nin ardından toplam 74 ve 24.7 ortalamayla 2. sıraya yerleşen milli takımın sayı makinesi İbrahim, başarılı 3 sayılık atışlar dalında da toplam 11 ve 3.7 ortalamayla ilk sıraya çıktı. İbrahim, bunların yanı sıra top çalmada toplam 6 maç başına 2 ortalamayla 9., başarılı serbest atışlarda da toplam 19 ve 6.3 ortalamayla 5. sırada yer aldı. 
     Serbest atış yüzdesinde ise 7 atışında da isabet kaydeden Mirsad ve 6 atışını da sayıya çeviren Kerem, diğer 8 oyuncuyla birlikte birinciliği paylaşıyorlar. 
     Bireysel istatistiklerde, blok krallığında Mehmet, toplam 6 ve 2 ortalamayla 3. sırada yer alırken, başarılı 3 sayılık atışlar dalında da Hidayet, toplam 7 ve maç başına 2.3 ortalamayla 6. sırada kendisine yer buldu. 
     
     En değerli oyuncu 
     Öte yandan şampiyonanın ''en değerli oyuncusu'' sıralamasında da Rusya'dan Andrei Krilenko, 60.2 puanla grup maçlarının ardından bu unvana layık görüldü. 
     Bu klasmanda çeyrek finaller öncesinde, Türk oyuncularından İbrahim, 47.6 puanla 8. ve Hüseyin de 47.3 puanla 9. durumda bulunuyor. 






</TEXT>
</DOC>
