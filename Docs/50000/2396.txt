<DOC>
<DOCNO> 2396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/spor/spo02.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli sınavı 
</HEADLINE>
<TEXT>

     FENERBAHÇE, bugün Kocaeli ile bir hazırlık maçı oynayacak. Sarı - Lacivertli takımın kamp yaptığı otelin sahasında yapılacak karşılaşma saat 15.30’da başlayacak. Maçı sadece otel müşterileri izleyebilecek. Denizli, bu maçta sakatlık sorunu bulunmayan tüm futbolcularını deneyecek. 
     
Deniz beğenildi      FENERBAHÇE Teknik Direktörü Mustafa Denizli, İsviçre’nin Basel takımından gelen ve denenmek için idmana çıkan Deniz’i beğendi. Deniz’in sakatlıktan yeni çıktığı, daha da iyi olacağı belirtildi. Denizli’nin gurbetçi futbolcu hakkındaki kararını kamptan sonra vereceği açıklandı. 
     Fenerbahçe, uzun süre sonra ilk kez dün kros çalışması yaptı. Sarı - Lacivertliler, son kros idmanını geçen sezon başında Rıdvan Dilmen yönetiminde Almanya’da yapmışlardı. Teknik Direktör Mustafa Denizli ise, "İstanbul’daki koşularımızdan tek farkı burada ağaçlıklı yerde kros yapmamızdır" dedi. 
     
Moldovan büyülüyor      FRANSA’da attığı gollerle Nantes’ı liderliğe taşıyan Fenerbahçe’nin eski futbolcusu Moldovan, ayın oyuncusu seçildi. France Soir gazetesi tarafından ayın futbolcusu seçilen Moldovan, attığı 10 golle, Fransa 1. liginde en çok gol atanlar sıralamasında ikinci sırada yer alıyor. Moldovan, son olarak geçen hafta, Nantes’ın Auxerre ile yaptığı maçta bir gol atarak takımını yenilgiden kurtarmış, liderliği sürdürmesini sağlamıştı. 
     
Johnson’a izin çıktı      FENERBAHÇE, Gana Milli Takımı’nın da formasını giyen Johnson’a 28 Ocak’taki maç için izin aldı. Teknik Direktör Mustafa Denizli’nin Gana Milli Takımı hocasıyla uzun bir görüşme yapıp, sorunu çözümlediği belirtildi. Bu arada Gana’nın Kongo ile oynadığı ve 2 - 1 kazandığı maçta forma giyen Johnson’un bugün Antalya kampına katılacağı belirtildi. 
     
Revivo rejimde      FENERBAHÇE’nin İsrailli oyuncusu Revivo, Antalya’da da zorunlu rejime girdi. Kendi dinine ait kurallara göre kesilmediği için et yemeyen Revivo, Antalya’daki kamp sırasında da sadece balıkla doyuyor. Revivo için otel yönetimi ayrı yemek yapmaya başladı. Grip olan Revivo dünkü idmana çıkmadı. 
     
Andersson’dan iyi haber      FENERBAHÇE’de Andersson’un durumunu görmek için İsveç’e giden Dış İlişkiler Komitesi Üyesi Volkan Ballı, Türkiye’ye döndü. Ballı, Andersson’un hızla iyileştiğini, özel ayakkabı ile yürüdüğünü, 6 hafta sonra da düz koşullara başlayacağını söyledi. Andersson’un İstanbul’a 25 gün sonra döneceği belirtildi. 
     


 SPOR 


































</TEXT>
</DOC>
