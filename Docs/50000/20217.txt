<DOC>
<DOCNO> 20217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/son/sontur17.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcı Kanadoğlu iddialarını tekrarladı "FP RP'nin devamı" 
</HEADLINE>
<TEXT>

     FP'nin kapatılması istemiyle açılan davada Yargıtay Cumhuriyet Başsavcısı Sabih Kanadoğlu, ek iddianameye ilişkin olarak Anayasa Mahkemesi Heyeti'ne sözlü açıklamalarda bulundu. 
     Anayasa Mahkemesi'ne saat 10.00'da gelen Kanadoğlu, sözlü açıklamalarını yapacağı mahkeme binasının alt katındaki salona geçti. Anayasa Mahkemesi Başkanı Mustafa Bumin, Başkanvekili Haşim Kılıç,üyeler Rüştü Sönmez, Ertuğrul Ersoy, Fulya Kantarcıoğlu, Tülay Tuğcu, Sacit Adalı, Ali Hüner, Mahir Can Ilıcak, Ahmet Akyalçın, Samia Akbulut, davanın raportörü Mehmet Turhan ile stenografların yerlerini almasından sonra saat 10.25'te kameraman ve fotomuhabirlerinin kısa süre görüntü almasına izin verildi. 
     Anayasa Mahkemesi asıl üyesi Yalçın Acargün'ün trafik kazası geçirmesi nedeniyle Heyet'te yedek üye Samia Akbulut da yer aldı. Başsavcı Kanadoğlu, yaklaşık 30 dakika süren sözlü açıklamalarından sonra bir süre Başkan Bumin ile makamında görüştü. Kanadoğlu, mahkeme binasından ayrılırken gazetecilere yaptığı açıklamada, Atatürk ilke ve devrimlerinin, hukukun üstünlüğüne dayalı laik, demokratik Cumhuriyet'in güvencesinin Anayasa olduğunu vurguladı. 
     Sabih Kanadoğlu, şöyle konuştu 
     'Bu güvencenin gerçekleştirilmesi, Anayasa'nın buyurucu hükümlerinin tam, eksiksiz, duraksamadan kesin olarak uygulanmasına bağlıdır. Bunu gerçekleştirmeyi sağlama görevi de Anayasa Mahkemesi'ne aittir. Ben Cumhuriyet'in başsavcısı olarak -Anayasamız'da yer alan 69. maddenin 7. fıkrası ki, temelli kapatılan bir partinin başka ad altında kurulamayacağına ilişkindir - bu hükmün üstünlüğünü, bağlayıcılığını ve uygulanması gerekliliğini iddia ve taleplerime esas alarak ve Anayasa Mahkemesi'nin bu konuda Anayasa'yı sadakatla uygulayacağı inancımı da bu iddialara katarak sözlü açıklamalarda bulundum.'' 
     Bir soru üzerine Kanadoğlu, ek iddianame ve esas hakkındaki görüşlerini aynen tekrarladığını kaydederek, bu kapsamda FP'nin kurucularına 5 yıl siyasi yasak getirilmesini, ayrıca bu kuruculardan halen milletvekili olan Mehmet Özyol ile İsmail Alptekin'in milletvekilliğinin sona erdirilmesini talep ettiğini belirtti. 
     Kanadoğlu'nun sözlü açıklamaları FP'ye tebliğ edilecek. FP yetkilileri ise Anayasa Mahkemesi'nin daha önce belirlediği takvime göre 15 Mayıs Salı günü saat 14.00'te sözlü savunma yapacaklar. FP'nin sözlü savunmasının ardından Anayasa Mahkemesi Heyeti gerek görürse davanın raportöründen ek rapor isteyebilecek. Buna gerek görülmezse Anayasa Mahkemesi davayı karara bağlamak üzere belirlenecek günde toplanacak. 
     Emekli Yargıtay Cumhuriyet Başsavcısı Vural Savaş, 7 Mayıs 1999'da FP'nin, ''laiklik karşıtı eylemlerin odağı haline geldiği'' ve ''kapatılan RP'nin devamı olduğu'' gerekçesiyle kapatılması istemiyle dava açmış ve kapatma davasından bir gün önce partisinden istifa eden İstanbul Milletvekili Aydın Menderes dışındaki FP'li milletvekillerinin tümünün milletvekilliklerinin sona erdirilmesini istemişti. 
     Yargıtay Cumhuriyet Başsavcısı Sabih Kanadoğlu da göreve başladıktan sonra, Anayasa Mahkemesi'ne bir ek iddianame göndererek, FP'nin 1. Olağan Kongresi'ne ilişkin kasetleri delil olarak göstermiş ve FP'nin kapatılan RP'nin devamı olduğu gerekçesiyle kapatılmasını istemişti. Yüksek Mahkeme, 7 Şubat'ta yaptığı toplantıda Yargıtay Cumhuriyet Başsavcısı Sabih Kanadoğlu'nun ''ek iddianamesini'' ana davayla birleştirme kararı vermişti. 







</TEXT>
</DOC>
