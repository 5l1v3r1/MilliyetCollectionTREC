<DOC>
<DOCNO> 2687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/ekonomi/eko09.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişimde Türk -Yunan ortaklığı global evliliğe dönüşüyor 
</HEADLINE>
<TEXT>

     EKONOMİ SERVİSİ 

     Müşterileri arasında Türk Hava Kuvvetleri ve Türk Deniz Kuvvetleri'nin de bulunduğu teknoloji şirketi Gantek, Yunanlı Intrasoft şirketiyle ortak oldu. 
     Dün Swissotel'de imzalanan anlaşma ile Gantek Teknoloji'nin yüzde 20'lik hissesi Intracom Grubu'na bağlı Intrasoft'a geçti. Atina Stock Exchange'de kote edilen şirketi Intrasoft ile imzalanan ortaklık anlaşmasında, taraflar arasındaki görüşmeleri Ata Yatırım yürüttü. 
     Dünyaca ünlü Yunan Olympiakos takımının da sahibi olan Socrates Kokkalis, ortaklıkla birlikte Türkiye'de Gantek'in yer almadığı sektörlere girmeyi düşündüklerini söyledi. Kokkalis, ortaklığın mali yapısı konusunda bilgi vermezken, "Uluslararası piyasada rakiplerimizle mücadelemiz artık daha kolay olacak. 
     Diğer dünya şirketleriyle de işbirliğine açığız. Turizm, inşaat gibi sektörlerde diğer Türk - Yunan şirketlere ortaklık tavsiye ediyorum" dedi 
     Gantek Teknoloji Yönetim Kurulu Başkanı Ahmet Öngün de "Türkiye'de Telekomünikasyon çözümleri konusunda faaliyet göstermeyi düşünüyoruz. ABD ve Avrupalı şirketlerle de ortaklık konusunda çalışmalar yapıyoruz" dedi. 
     Öngün, şirketin borsaya açılması için çalışmalara başladıklarını da kaydetti. 
     


 EKONOMİ 


















</TEXT>
</DOC>
