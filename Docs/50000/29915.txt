<DOC>
<DOCNO> 29915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sondun08.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'nın ilk çıplaklar kampı açıldı 
</HEADLINE>
<TEXT>

     Belçika'daki ilk çıplaklar kampı, ülkenin Flaman kesimindeki Bredene kasabası sahillerinde hizmete açıldı. 
     Belçika yasalarına göre yasak olmasına rağmen, ''Savcılıkla belediye arasında varılan uzlaşma'' çerçevesinde dün açılan kampa, başta Almanlar olmak üzere, büyük ilgi gösterildiği belirtildi. Kuzey Denizi sahillerindeki 300 metrelik bir plajı çıplaklara ayıran Bredene belediyesi yetkilileri, bu sayede, turistik bölgenin reklamını tüm Avrupa'da yaptıklarını ve kasaba ekonomisinde patlama yaşandığını bildirdiler. 
     Kampın açıldığı gün, ''üzerlerinde sadece fotoğraf makinesi ve kamera bulunan çıplak gazeteciler'' tarafından yapılan röportajlarda, ''kamp sakinleri'', ''kendilerini doğaya terk ettiklerini, sosyal farklılık yaşamadıklarını, aralarında kimin bankacı, kimin işçi olduğunun belli olmadığını, komplekslerden uzak bir şekilde güneşlendiklerini'' anlattılar. Bredene belediyesi yetkilileri, çıplaklar kampının açılmasıyla bölgeye gelen yerli ve yabancı turist sayısında büyük artış olduğunu, bu kişilerin yarısının kamptan istifade için, diğer yarısının ise ''göz banyosu ve röntgencilik'' amacıyla geldiklerini, her halükarda kazançlı çıkanın, belediye esnafı olduğunu belirttiler. 







</TEXT>
</DOC>
