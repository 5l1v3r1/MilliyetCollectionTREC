<DOC>
<DOCNO> 40055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/guncel/gun05.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Star’ın hırsızı yakalandı 
</HEADLINE>
<TEXT>

Kuşadası’nda Yaysat bayiinin dağıttığı gazeteleri bir haftadır çalan Star gazetesi elemanı, "Uzanlar’la ilgili haberleri müşterilerimiz okumasın diye çaldım" dedi 
     NURAN ŞEFKATLİOĞLU Kuşadası DHA 

     Kuşadası’nda Yaysat bayiinin tali bayilere dağıttığı gazeteleri bir haftadır çalan Tarkan Atas adlı Star gazetesi dağıtım elemanı, polisin sıkı takibi sonucu suçüstü yakalandı. 
     Atas, gözaltına alınırken, "Doğan Grubu gazetelerini, Uzanlar’la ilgili haberleri müşterilerimiz okumasın diye çaldım" dedi. Kuşadası’ndaki garip hırsızlık bir hafta önce başladı. Yaysat bayiinin bakkal, büfe ve marketlere sabahın erken saatlerinde bıraktığı gazetelerin, dükkan önlerinden paketler halinde çalındığı farkedildi. Her gün değişik bir semtteki gazeteler esrarengiz şekilde ortadan kaybolurken, bakkal ve market işletmecileri, Yaysat Bayii Yalçın Bedel’e durumu bildirdi. Bedel’in başvurduğu polis, dün erken saatlerde Siteler semtinde, yine bakkal ve marketlerin önünden gazeteleri alıp motosikletiyle götüren Atas’ı suçüstü yakaladı. 
     
     Savcı bile şaşırdı 
     Atas’ın bir haftadır topladığı gazeteler, Star Gazetesi Bayii’nin Kadınlar Plajı’ndaki deposunda bulundu. Atas, akşam saatlerinde çıkarıldığı mahkemece hırsızlıktan tutuklandı. Kuşadası Nöbetçi Cumhuriyet Savcısı Suat Çalışkan, "Suç hırsızlık kapsamında görünse de, amacı itibariyle ilk kez böyle bir dosya önümüze geliyor" dedi. 
     
Uzan Ailesi ve Çiğdem Hanım...      Tarkan’ın Rumelihisarı konserini izleyenler arasında, Nokia ve Motorola’ya ödemediği 2.7 milyar dolarlık borç nedeniyle Türkiye’yi dünya piyasalarında zor duruma sokan Cem Uzan da vardı. Konserle stres atan Cem Uzan’ın solunda, Başbakan Yardımcısı Hüsamettin Özkan’ın eşi Çiğdem Özkan, sağında ise Ayşe Çarmıklı, eşi Alara Uzan ve ilk evliliğinden olan oğlu Sinan vardı.. 
     



 GÜNCEL 

















</TEXT>
</DOC>
