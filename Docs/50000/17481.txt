<DOC>
<DOCNO> 17481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/spor/yfburu.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun cazibesi 
</HEADLINE>
<TEXT>

     ÖMER ÜRÜNDÜL 

     Fenerbahçe, çok önemli puan mücadelesinde ilk yarıda beklemediği bir şok baskınla karşılaştı. Mustafa Denizli’nin Kadıköy’de alışılmış seyirciyle bütünleşip, rakibi kendi sahasına hapsederek tempolu başlangıç yapıp erken skor avantajı yakalama planı ters yüz oldu. Gaziantepspor oyun disiplini içinde oturmuş kolektif yapısıyla rakibinin üstüne çok adamla sürekli ve süratli giderek hücum zenginliği sağladı. Bunların yanında da yaptıkları pres ve gerideki yerleşme düzeniyle savunma güvenceleri de kusursuzdu. Böyle bir takım karşısında hiçbir şey yapamayan Fenerbahçe kalesinde üç gol gördü. Ogün’ün sakatlanıp çıkması Johnson ve Mustafa Doğan gibi çabuk, dirençli oyuncuların yokluğu bilhassa takım savunmasında büyük arızalar gösterdi. 
     İkinci yarıda maç başlamadan önce Fenerbahçe seyircisi takımına sahip çıktı. Bu devrede bütün riskler alınarak rakibin üzerine hırslı giden bir Fenerbahçe vardı. Ancak üretkenlik sağlanamıyor, defans blokunun arkasında bırakılan 40 metre genişlik de Gaziantep için avantaj gözüküyordu. Ancak üst üste gelen iki gol bir anda takımı ateşledi. Gaziantepspor’un disiplini bozuldu. Ve Fenerbahçe iki gol daha atarak bir mucizeyi gerçekleştirdi. Doğrusu takdir etmemek mümkün değil. Bu öyle bir karşılaşma oldu ki Fenerbahçe açısından, kazanılan hayati üç puanın yanında, korkunç da bir moral depolandı. Ayrıca Kadıköy’ün tılsımı bozulmamış oldu. Bu maç bir kere daha gösterdi ki, futbolda doksan dakikanın sonuna kadar hiçbir şey belli olmuyor. Zaten güzelliği ve cazibesi de burada yatıyor. 
     Gaziantepspor ilk yarı mükemmeldi. İkinci yarı beklemedikleri bir şokla karşılaştılar. Aslında ne kadar kötü oynansa, büyük hatalar da yapılsa yine de maç bu şekilde dönmeyebilirdi. Ancak Sakıp Özberk’i eleştirmemek mümkün değil. Mustafa Şahintürk gibi bir sprinteri ikinci yarıda Fenerbahçe bütün riskleri almışken sahaya sürmemesi inanılmaz teknik adam yanlışı idi. 
     Hakem Murat Ilgaz zorluk derecesi yüksek maçta bazı hatalar yaptı. Ama genelde işin altından iyi kalktı. 
     


 SPOR 


























</TEXT>
</DOC>
