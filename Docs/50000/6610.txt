<DOC>
<DOCNO> 6610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/ekonomi/eko02.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi dedikodular batırdı’ 
</HEADLINE>
<TEXT>

Dedikodular yüzünden hızla çekilen paralar nedeniyle zor duruma düştüklerini belirten İhlas Finans, mudilerin paralarını son kuruşuna kadar ödeyeceğini açıkladı 
     EKONOMİ SERVİSİ 

     İhlas Finans Kurumu, Bankacılık Düzenleme ve Denetleme Kurumu’nun BDDK faaliyetlerini durdurma kararı vermesi üzerine mudilerini bilgilendirmek üzere bir açıklama yaptı. 
     2000 yılı Kasım ayından itibaren ekonomide sıkıntılı bir dönemin yaşandığı, gecelik faizlerin yüzde 2000’lere ulaştığı dönemde İhlas Finans’tan para çekildiği belirtilen açıklamada, "Kurumumuz hakkında çıkarılan gerçek dışı dedikodular, mudilerde panik havası meydana getirdi ve finans sektöründe güvensizlik oluştu" denildi. 
     İhlas Finans, son üç ay içinde mudilerine 265 milyon dolar ödemede bulundu. Bu miktarın 235 milyon doları ana para, 30 milyon doları kar payından oluşuyor. 
     
     Son kuruşa kadar ödenecek 
     BDDK’nın faaliyet iznini kaldırmasıyla, İhlas Finans’ta hukuken tasfiye sürecinin başladığının belirtildiği açıklamada, İhlas Finans’ın tasfiye süreci mevzuatına uygun olarak alacaklarını tahsil edip, mudilerin alacağının son kuruşuna kadar ödeneceği dile getirildi. Ödeme planı, Tasfiye Kurulu’nun alacak - borç envanterini hazırlamasından sonra mudilere duyurulacak. 
     Öte yandan, yaklaşık 200 bin müşteriye hizmet veren İhlas Finans’ın Türkiye genelinde 35 şubesinin de bankacılık işlemlerine son verildi. 
     


 EKONOMİ 
















</TEXT>
</DOC>
