<DOC>
<DOCNO> 6703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sondun11.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Türkiye'nin soykırım iddialarıyla ilgili rahatsızlığı yersiz" 
</HEADLINE>
<TEXT>

     Yunanistan Hükümet Sözcüsü Dimitri Reppas, Türkiye'nin, ilgili bakanlıklarca hazırlanan, 14 Eylül'ün ''Küçük Asya Yunanlarının Türk Devleti tarafından soykırımını'' anma günü ilan edilmesine ilişkin Cumhurbaşkanlığı kararnamesinden duyduğu rahatsızlığın yersiz olduğunu iddia etti. 
     Reppas, yaptığı basın toplantısında, söz konusu kararın 1998 yılında Yunanistan Parlamentosu tarafından oybirliğiyle alındığını ve söz konusu kararnamenin anma günü etkinliklerini düzenlemeye yönelik olduğunu söyledi. 
     Kararnamenin henüz Cumhurbaşkanı tarafından imzalanmadığını da kaydeden Reppas, ''Yunanistan için büyük tarihi önem taşıyan bu döneme saygı gösterilmelidir. Geçmişteki bu tür olayların tekrar yaşanmaması ve daha iyi bir gelecek için çaba gösterilmelidir'' dedi. Hükümetin, söz konusu kararda herhangi bir rol oynamadığını da vurgulayan Reppas, bu kararın iki ülke ilişkilerinin geçmişine ya da geleceğine ilişkin hiçbir artniyet taşımadığını iddia etti. Reppas, ''Türk-Yunan ilişkilerinin uluslararası kurallara saygı çerçevesinde gelişmesini arzu ediyoruz. Bu karar, iki ülke ilişkilerini etkilemez ve etkilememesi gerekir'' dedi. Hükümet Sözcüsü, gazetecilerin, Yunanistan'ın geçmişte yaptığı tüm savaşlar için soykırım deyimini kullanıp kullanmayacağına ilişkin sorularını ise yanıtsız bıraktı. 




</TEXT>
</DOC>
