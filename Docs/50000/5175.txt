<DOC>
<DOCNO> 5175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/soneko08.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk silikon vadisi projesi gerçekleşiyor 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, ABD'deki ''Silikon Vadisi'' benzeri teknoparklar oluşturulmasını amaçlayan, Teknoloji Geliştirme Bölgeleri tasarısının,önümüzdeki günlerde yasalaşacağını bildirdi. 
     Tanrıkulu, yaptığı açıklamada, TBMM'ye sunulan yasa tasarısı ile yüksek ve ileri teknoloji kullanan ve yeni teknolojilere yönelik firmaların, üniversite, ileri teknoloji enstitüsü ya da Ar-GE merkez ve enstitülerinin imkanlarından yararlanarak, bölgenin kalkınmasına da hizmet verecek ekonomik ve sosyal yapının bütünleştiği teknoparklar kurmalarının öngörüldüğünü kaydetti. 
     Tanrıkulu, tasarıya göre, teknoparkların kurulacağı bölge ile ilgili başvuruların, bölgenin içinde yer alan üniversite, ileri teknoloji enstitüsü ve AR-GE merkez ve enstitüsü ile diğer kuruluşların temsilcilerinden oluşacak bir kurucu heyet tarafından değerlendirileceğini ifade etti. Bakan, bu başvuruların, aralarında Devlet Planlama Teşkilatı, TÜBİTAK, Türkiye Odalar ve Borsalar Birliği gibi kurulaşların da bulunduğu bir ''Değerlendirme Kurulu''nun uygun görüşü ile kararara bağlanacağını vurgulayarak, şu bilgileri verdi ''Bölgenin yönetimi ve işletilmesinde ise anonim şirket statüsünde kurulacak yönetici şirket sorumlu olacak. Yönetici şirkete, sanayi odaları, bankalar, yerel yönetimler, ihracatçı birlikleri, kamu kuruluşları, üniversiteler ve yabancılar ortak olabilecek. Arazinin temini, planlama ve projelendirme, altyapı ve üstyapı inşaası ile ilgili harcamalar da yönetici şirkete ait olacak..'' 




</TEXT>
</DOC>
