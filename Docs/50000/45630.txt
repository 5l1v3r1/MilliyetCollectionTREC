<DOC>
<DOCNO> 45630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sontur14.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel ''Müdahale Afgan halkına zarar vermemeli" 
</HEADLINE>
<TEXT>

     Başbakan Bülent Ecevit'in dostluk ve dayanışma mesajını iletmek ve son gelişmeler hakkında bilgi alışverişinde bulunmak üzere dün beraberinde bir heyetle Pakistan'a giden Devlet Bakanı Şükrü Sina Gürel, Türkiye'ye döndü. 
     Esenboğa Havaalanı'nda ziyaretini değerlendiren Gürel, Pakistan Devlet Başkanı Pervez Müşerref'e Başbakan Ecevit'in mesajını iletmenin yanı sıra, Dışişleri Bakanı Abdül Settar ve diğer yetkililerle bölgedeki son durum hakkında görüş alışverişinde bulunduğunu söyledi ve ''Son derece verimli ve zamanında yapılmış bir ziyaret oldu'' dedi. 
     Pakistan'ın uluslararası terörizme karşı mücadelede aldığı yerle, ''hem Türkiye'nin, hem de diğer uluslararası aktörlerin kalplerini kazandığını'' ifade eden Gürel, bölgede güç koşulların sürdüğünü kaydetti. 
     ''Müdahalenin, Afgan halkına ve bölge barış ve istikrarına kalıcı zarar vermemesi gerekir'' diyen Gürel, uluslararası terörizme karşı yürütülecek olan uzun soluklu mücadelenin mutlaka başarılı olması gerektiğini belirtti. 
     ABD'de meydana gelen terör olaylarının herkesi derinden etkilediğinin altını çizen Gürel, ''Elbette faillerin cezalandırılması, ilk yapılması gereken iştir, ancak bölge ve dünya barış ve istikrarına zarar verilmemesine de dikkat edilmelidir. 
     Sınırlı amaçlı ve hedef gösterecek bir müdahale olmalıdır'' dedi. 
     Gürel, şunları söyledi 
     ''Müdahaleden sonra Afganistan'ın yeniden yapılanması sağlanmalıdır ve bu yapılanma da Afgan halkının tüm unsurlarını kapsayan bir yapılanma olmalıdır. Afganistan'da kurulması gereken yönetim geniş tabanlı bir hükümet olmalı. Burada özel olarak Peştunların temsili konusu önemlidir. Taliban dışında bazı alternatifler bulunmalı.'' Bakan Gürel, teröre destek veren, terörü himaye eden devletlerin de uluslararası alanda hak ettikleri konuma yerleştirilmeleri gerektiğini söyledi. 
     






</TEXT>
</DOC>
