<DOC>
<DOCNO> 24333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sonspo21.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet Türkoğlu "Lakers maçından sonra kendime güvenim geldi" 
</HEADLINE>
<TEXT>

     ABD Profesyonel Basketbol Ligi'nin NBA Sacramento Kings takımında forma giyen Hidayet Türkoğlu, zorlu ligdeki ilk yılında iyi bir performans ortaya koyduğunu belirterek, ''Los Angeles Lakers maçındaki oyunumdan sonra kendime güvenim geldi'' dedi. 
     ABD'den geldikten sonra, Basketbol Milli Takım Menajeri Doğan Hakyemez ile Basketbol Federasyonu'nun Abdi İpekçi Spor Salonu'ndaki merkezinde ayağının tozuyla basın toplantısı düzenleyen Hidayet,takımının 20 yıl aradan sonra Play-off'da ikinci tura çıktığını söyledi. Hidayet, ''İlk turda heyecanım ve stres yüzünden iyi oynamadım. Ancak, Los Angeles Lakers maçında gerçekten iyi performans gösterdiğime inanıyorum. Bu benim için gurur verici bir olay. Gelecek sezon, elde ettiğim tecrübemle başarımı artırarak sürdüreceğime inanıyorum'' diye konuştu. 
     NBA'de oynamanın kendisinde inanılmaz değişikliklere neden olduğunu kaydeden Hidayet, ''İlk günlerde takım oyunu benim üzerime kurulmuyordu. Ancak, bana verilen savunma görevlerini en iyi şekilde yerine getirip, oyunda kaldığım süreleri artırdım. Zamanla da kendime güvenim geldi ve hücumda da etkinliğim arttı'' dedi. 
     Sacramento Kings'in bu takımı bozmaması gerektiğini de vurgulayan Hidayet, Weber'in kendisine ayrılmayacağını söylediğini bildirdi. Hidayet, NBA finalinde Los Angeles Lakers'ın seriyi 4-0 kazanacağını da iddia etti. 
     
     Basketbolu NBA'da bırakmak istiyorum 
     Basketbol hayatını NBA'de bitirmek istediğini vurgulayan Hidayet, ilk zamanlarda dil ve yemek konularında sıkıntılar yaşamasına rağmen, artık hiçbir sorununun olmadığını kaydetti. 
     ABD'de yeni bir hayata başladığını ve herkesin zaman geçtikçe kendisine farklı bir şekilde baktığını dile getiren Hidayet, NBA oyuncularının Türk basketboluna bakış açılarını da değiştirdiğini anlattı. 
     Hidayet, NBA'de kendisini en çok etkileyen şeyin taraftarlar olduğunu belirterek, Sacramento Kings'in 20 bin taraftarının her gün maça gelerek kendilerini desteklediğini söyledi. Hidayet, Türkiye'de en çok ailesini ve annesinin yaptığı börekleri özlediğini ifade etti. Temmuz ayının başında NBA yaz ligi için ABD'ye gideceğini belirten Hidayet, gelecek sezon hangi pozisyonda oynayacağının da burada belli olacağını bildirdi. 
     
     Mirsad yanlış takıma gitti 
     Hidayet, NBA'de tutunamayarak geri dönen Mirsad Türkcan'ın yanlış takıma transfer olması nedeniyle istediğini gerçekleştiremediğini söyledi. Mirsad'ın NBA'de her takımda oynayacak kapasiteye sahip olduğunu anlatan Hidayet, Hüseyin Beşok ile Mehmet Okur'un da NBA'de oynayabilecek kalitede oyuncular olduğunu belirtti. 
     
     Hedefimiz Avrupa Basketbol Şampiyonası'nda final oynamak 
     Hidayet, bu yıl Türkiye'de düzenlenecek Avrupa Basketbol Şampiyonası'nda, milli takım olarak hedeflerinin final oynamak olduğunu vurguladı. Milli takımın güçlü bir kadrosu bulunduğunu belirten Hidayet, ''Yalnızca biraz zamana ihtiyacımız var. Kendi evimizde yapılacak şampiyonada en iyi sonuçları almak ve en az ilk 4'e kalmak için elimizden gelen herşeyi yapacağız'' diye konuştu. Basketbol Milli Takımı Menajeri Doğan Hakyemez de antrenör Aydın Örs'ün, Avrupa Şampiyonası'nda mücadele edecek 16 kişilik Milli Takımı 2 Temmuz'da açıklayacağını söyledi. 







</TEXT>
</DOC>
