<DOC>
<DOCNO> 35334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/ekonomi/aeko.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye’nin 42 milyarını kurtardık 
</HEADLINE>
<TEXT>
Toshack az daha Maliye Spor’a geliyordu 
Vergi yüzsüzleri listesinde adı çıkan Benjamin Toshack’ın 42 milyarlık vergi borcunu ödeyen Beşiktaş Kulübü’nün, eski çalıştırıcısının yurtdışı yasağını kaldırttığı ortaya çıktı 
     NEDİM ŞENER 

     Beşiktaş Spor Kulübü 42 milyar lira vergi borcunu ödemeseydi, eski çalıştırıcısı J.Benjamin Toshack az daha Maliye Spor’un teknik direktörü olacaktı. 
     Milliyet’in 23 Temmuz’da yayınlanan haberinde, vergi yüzsüzlerini arasında, 42 milyar 453 milyon lira vergi borcu olan Toshack’ın isminin de bulunması üzerine Beşiktaş Kulubü harekete geçerek parayı Mecidiyeköy şubesine yatırdı. Yeni kulubü Real Sociedad ile Fenerbahçe’nin yaptığı özel bir maç için İstanbul’a gelen Toshack hakkında Maliye’nin koyduğu yurtdışı çıkış yasağı sansasyon olmasın’ diyen Beşiktaş Kulübü’nün borcu ödemesinin ardından kaldırıldı. 
     
     Sansasyon 
     Beşiktaş borcu ödemeden önce de Maliye yönetimi arasında ilginç bir görüş ortaya atıldı. Eğer borç ödenmezse Toshack’a 42 milyar lira karşılığında, İstanbul birinci amatör kümede bulunan Maliyespor’u çalıştırması teklif edilmesi bile dile getirildi. Geçen yıl Playoff’a kalan ve neredeyse 3’üncü lige yükselmesi dahi gündeme gelen Maliyespor için bu beklenti Beşiktaş’ın borcu ödemesi ile sona erdi. 
     
     3 katrilyondan 253 trilyona 
     Maliye yetkilileri vergi yüzsüzlerinin ilan edilmesinden sonra borcunu ödemek isteyen ve takside bağlamak isteyenlerin başvurularında artış olduğunu bildirdiler. 
     İstanbul’da 5 bin 148 mükellefin 3 katrilyon 148 borcu bulunduğunu belirten yetkililer bunun 2 katrilyon 337 milyar lirasının 28 kamu kuruluşu ve belediyeye 538 trilyon liranın ise hayali şirket yada batmış durumda şirketere ait olduğunu belirttiler. 
     İstanbul’da ancak 2 bin 760 mükellefe ait olan 253 trilyon liralık verginin tahsil edilebileceğini, yurtdışı yasağının da teminat gösterilerek kaldırıldığını bildirdiler. 
     
Bilgili devrede      Milliyet’in haberi üzerine vergi yüzsüzleri arasında ismi geçen Toshack için yurtdışı yasağı konduğunu öğrenen Beşiktaş yönetimi, gümrükte rezalet çıkar diyerek acele olarak Mecidiyeköy Vergi Dairesi ile temasa geçtiler. 
     Borç Toshack üzerine görünmesine rağmen, bunu Maliye’ye ödemek zorunda olan vergi sorumlusunun Beşiktaş olduğu belirlendi. Araştırmalar üzerine vergi borcunun bereden doğduğu ortaya çıkarıldı. Mecidiyeköy Vergi Dairesi’ne gelen Beşiktaş Spor Kulübü yetkililerine belgeler üzerinden borcun kaynağı gösterildi. Bunun üzerine yetkililer, Beşiktaş Kulübü Başkan Serdar Bilgili’ye de haber vererek parayı yatırdılar. 
     Toshack’ta, geçen hafta Türkiye’ye rahatça gelip gitti. 
     



 EKONOMİ 




















</TEXT>
</DOC>
