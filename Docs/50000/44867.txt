<DOC>
<DOCNO> 44867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun24.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB-Rusya Zirvesi'nden terörizme karşı ortak tavır çıktı... 
</HEADLINE>
<TEXT>

     AB-Rusya zirvesi çerçevesinde yayımlanan ''Uluslararası Terörizm Konusunda Bildiri''de, terörizme karşı ortak mücadele iradesi teyit edildi. 
     AB-Rusya zirvesinde, ABD'deki terör eylemleri ışığında, uluslararası terörizm konusunun kapsamlı olarak ele alındığının belirtildiği bildiride, ''barbar eylemlerin sorumlularının ve suç ortaklarının yargılanmalarının bu tür eylemlerin planlama ve uygulamalarının engellenmesinin şart olduğu'' kaydedildi. 
     Uluslararası terörizme karşı mücadelede işbirliği konusunda kararlılık ifade edilen bildiride, bu salgının çeşitli temel nedenlerinin de dikkate alınacağı, bölgesel anlaşmazlıkların önlenmesi ve çözümüne yönelik uluslararası çabalara daha fazla katkıda bulunulacağı duyuruldu. 
     Terörizme karşı ''mümkün olan en geniş koalisyonun oluşturulması'' için çaba harcayacaklarını belireten taraflar, bu mücadelenin, uluslararası hukuk kurallarına ve BM Sözleşmesine uygun olması gereği üzerinde de durdular. 
     Terör örgütlerinin finans kaynaklarını kurutmak için kararlı bir tavır sergileneceği bildirilirken, terörizmin bir tabiyet veya din ile eşanlamlı görülmesine karşı olunduğu da ifade edildi. 
     Bildiride, ''AB ve Rusya'nın, ulusal toprakların teröristler tarafından üs olarak kullanılmasını engelleyecekleri'' kaydedildi. 
     AB ve Rusya, söz konusu bildiri kapsamında, terör şebekelerinin üyelerinin faaliyet ve gezintileri, sahte belge ve pasaportların belirlenmesi, patlayıcı ve silah satışları, teröristlerin finans kaynakları, kimyasal, biyolojik ve nükleer terör tehditleri gibi konularda istihbarat alışverişinde bulunacaklarını duyurdular. 
     






</TEXT>
</DOC>
