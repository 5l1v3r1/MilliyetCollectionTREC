<DOC>
<DOCNO> 47844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/yasam/yas04.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunalım itti’ branda tuttu 
</HEADLINE>
<TEXT>

Ekonomik ve ailevi sorunlar nedeniyle bunalıma giren 19 yaşındaki Mesut Karadeniz, kendini 6’ncı kattan attı ama branda sayesinde ölümden döndü 
     İSKENDERUN Hatay DHA 

     Hatay’ın İskenderun ilçesinde altı kattan atlayarak intihar girişiminde bulunan Mesut Karadeniz, açılan brandayla yaşama yeniden "Merhaba" dedi. 
     Şehitpamir Caddesi’ndeki Onur İşhanı’nın teras katına çıkan 19 yaşındaki Karadeniz, korkuluk duvarı üzerinde beklemeye başladı. 10 dakika içinde aşağıda yüzlerce meraklı birikti itfaiye de olay yerine gelerek, branda gerdi. 
     Bu sırada polis, Mesut Karadeniz’i ikna etmek için çatıya çıkmaya başladı. Ancak polisin yanına gelmesine fırsat kalmadan Karadeniz, bir anda kendini boşluğa bıraktı. 
     
     Polis gelmeden... 
     Açılan branda üzerine düşen gence ilk müdahaleyi olay yerinden geçen iki hemşire yaptı. Hastaneye kaldırılan Karadeniz’in boynunda ezilme olduğu belirlendi. İç kanama geçirme ihtimali bulunan Karadeniz, Çukurova Üniversitesi Tıp Fakültesi Balcalı Hastanesi’ne sevk edildi. Karadeniz’in işsiz olduğu ve ailevi sorunlar yaşadığı açıklandı. 
     
     



 YAŞAM 















</TEXT>
</DOC>
