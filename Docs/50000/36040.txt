<DOC>
<DOCNO> 36040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/sondun14.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "Dini demokrasiyi güçlendireceğim" 
</HEADLINE>
<TEXT>

     İran Cumhurbaşkanı Muhammed Hatemi, ülkede ''dini demokrasinin'' güçlendirilmesi için çalışma sözü verdi. 
     Hatemi, bu sabah mecliste yemin ettikten sonra yaptığı konuşmada, halkın, son cumhurbaşkanlığı seçimlerinde, son 4 yıldaki bütün krizler, eleştiriler ve ekonomik zorluklara rağmen 4 yıl önce seçtiği yola tekrar ve bilinçle oy verdiğini söyledi. 
     Halka 4 yıl önce verdiği söze bağlı olarak ikinci görev dönemine başladığını belirten Hatemi, ''Dini demokrasinin güçlendirilmesi, gelişme, kalkınma ve ülkenin istikrarı için çalışmaya söz veriyorum. Bugün halkın milletvekilleri önünde açık bir şekilde ilan ediyorum ki,ülkenin temel meselesi, yüce İslam devriminin amacı ve ürünü olan dini demokrasinin sağlamlaştırılmasıdır. Dini demokrasi kökleşirse toplumumuz her türlü zarardan korunur'' diye konuştu. Bütün sahalarda uygun reformlar yapılması için çaba göstermeleri gerektiğini kaydeden Hatemi, ''Bugünkü reformcu hareket, hem devlet, hem de toplum içinde belirleyici olmalıdır'' dedi. Hatemi, ikinci cumhurbaşkanlığı döneminde de sivil kurumların güçlendirilmesi için çalışacağını belirtti. 







</TEXT>
</DOC>
