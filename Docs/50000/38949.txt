<DOC>
<DOCNO> 38949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/son/sonspo03.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü Fenerbahçe'yi İstanbul'da 8 sezondur yenemiyor 
</HEADLINE>
<TEXT>

     Ligin son şampiyonu Fenerbahçe ile sezonun flaş takımlarından Ankaragücü, yarın yapacakları karşılaşmayla birlikte, Birinci Süper Futbol Ligi'nde 75. kez karşı karşıya gelecek. 
     2 takım arasında ligde şimdiye dek yapılan 74 maçta, Fenerbahçe'nin galibiyet sayısında 46-5 gibi büyük bir üstünlüğü göze çarpıyor. Renktaşlar, 23 maçta da eşitliği bozamadı. 
     Fenerbahçe'nin ligde attığı toplam 131 gole, başkentin sarı-lacivertli ekibi 43 golle karşılık verebildi. 
     2 takım arasında geçen sezon yapılan maçlarda Fenerbahçe İstanbul'da 5-1, Ankaragücü de Ankara'da 2-1 galip gelmişti. 
     
     İstanbul'daki maçlar 
     Fenerbahçe ile Ankaragücü, Birinci Süper Lig'de şimdiye dek İstanbul'da 37 kez karşılaştı. 
     Fenerbahçe, genel toplamdaki üstünlüğünü İstanbul'daki maçlarda da göstererek, renktaşına galibiyet sayısında 25-2 üstünlük kurdu. Her iki ekip İstanbul'daki 10 maçta da eşitliği bozamazken, Fenerbahçe 71, Ankaragücü ise 21 gol attı. 
     Ankaragücü, Birinci Süper Lig'de Fenerbahçe karşısında İstanbul'da 8 sezondur galip gelemiyor. 
     Başkentin sarı-lacivertli ekibi, İstanbullu renktaşı karşısında deplasmandaki son galibiyetini 1992-93 sezonunda 2-1'lik skorla elde etmişti. 
     
     Farklı skorlar 
     Fenerbahçe, Ankaragücü karşısında en farklı skorlu galibiyetlerini 1959-60, 1965-66, 1988-89, 1989-90 ve 2000-2001 sezonlarında aynı skorlarla 5-1, 1992-93 sezonunda da 4-0'lık sonuçla elde etti. 
     Ankaragücü ise Fenerbahçe karşısında ligde şimdiye dek elde ettiği toplam 5 galibiyetini de tek farklı skorlarla aldı. 







</TEXT>
</DOC>
