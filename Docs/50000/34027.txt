<DOC>
<DOCNO> 34027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/27/dunya/adun.html </URL>
<DATE> 2001/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam korkuttu 
</HEADLINE>
<TEXT>

Irak üzerinde 21 km irtifada uçan bir Amerikan U2 casus uçağına atılan füze, uçağın çok yakınında patladı. Uçak üssüne dönmeyi başarırken olay Irak’ın çok etkin uçaksavar füzeleri geliştirdiğini gösterdi 
     DIŞ HABERLER SERVİSİ 

     Irak’ın güneyindeki uçuşa yasak bölgede devriye görevi yapan bir Amerikan U - 2 casus uçağı yerden atılan bir Irak füzesine hedef olup havaya uçmaktan kılpayı kurtuldu. Washington da böylece son aylarda en çok korktuğu "uçaklarının Saddam tarafından vurulması" senaryosundan son anda sıyırdı. 
     Pentagon yetkililerinin ifadesine göre, Iraklı Şii nüfusu korumak üzere Saddam’ın uçaklarının uçuşuna yasaklanan 33. paralelin güneyindeki bölge üzerinde, yaklaşık 21 kilometre yükseklikte devriye gezen U - 2’nin pilotu birden kendisine doğru gelen bir füze farketti. 
     Pilotun son bir manevrayla kurtulmayı başardığı füze uçağın arkasında ve biraz altında patladı. 
     Çarşamba günü meydana gelen olayda, patlamanın etkisiyle meydana gelen şok dalgaları uçağı sarsmakla birlikte pilot bölgeden salimen uzaklaşmayı başardı. 
     
Bağdat’ın senaryosu      Washington yönetimi, Saddam’ın "bir Amerikan uçağını düşürüp pilotunu esir alma veya uçaklarını düşürüp Amerikan kamuoyunu Pentagon’a karşı kışkırtma" senaryosundan şans eseri kurtulmakla birlikte, son olaydan sonra bu senaryonun artık hiç de uzak bir ihtimal olmadığını gördü. 
     Çünkü Saddam’ın 21 kilometre yüksekteki hedefleri bile vuracak füzelere sahip olduğu ortaya çıktı. Yüksek irtifada uçan U - 2’leri için Saddam’ın hava sahasını bugüne kadar emniyetli gören Pentagon, Saddam’ın elindeki kısa menzilli karadan havaya füzelerin yakıt kapasitesini yükselterek menzilini artırdığını düşünüyor. 
     İlk kez 1960 yılında Sovyetler Birliği üzerinde uçan bir U - 2 uçağının düşürülüp pilotunun esir alınmasıyla varlıkları ortaya çıkan bu uçaklar çok yüksek irtifalardan uçarak düşman ateşinden daha kolay korunabiliyorlar. 
     



 DÜNYA 











</TEXT>
</DOC>
