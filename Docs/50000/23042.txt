<DOC>
<DOCNO> 23042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/dunya/dun01.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’de olay’ endişesi 
</HEADLINE>
<TEXT>

Atina, Rum Kesimi’nin AB üyeliği öncesinde adada ve Ege’de sıcak olay çıkmasından endişe ediyor 
     YORGO KIRBAKİ Atina 

     Yunanistan ve Kıbrıs Rum Kesimi’nin, Rumların AB üyeliği öncesinde Ege ve Kıbrıs’da sıcak bir olay yaşanmasından endişelendiği ortaya çıktı. 
     Yunan Dışişleri Bakanlığı tarafından hazırlanan ve Rum Yönetimi lideri Glafkos Klerides’in 2 - 3 Mayıs’daki Atina ziyaretlerinin sonuçlarını içeren raporda, Rum Kesimi’nin AB üyeliği durumunda KKTC’nin ilhak edileceğine ilişkin Türkiye’den gelen açıklamaların ciddiye alınması gerektiği, bu arada, üyelik arefesinde Ege veya Kıbrıs’da olay çıkması ihtimalinin gözönünde tutularak, iki tarafı Dışişleri ve Savunma Bakanlıklarının tüm senaryoları incelemelerinin kararlaştırıldığı belirtildi. 
     Rapora göre, Türkiye’nin KKTC’yi ilhakı ihtimali konusunu Klerides ortaya attı. Rum lider resmi açıklamalarında, bu konuyu önemsemez gibi görünüyordu. 
     Aynı raporda, Klerides’in Yunanlı yetkililere, Denktaş’ın BM himayesindeki dolaylı müzakerelere Rumların AB’na üyelik müzakerelerinin tamamlanmasından biraz önce döneceğini, Denktaş’ın bu taktikle hedefinin, Rumların AB üyeliğinin askıya alınmasını istemek olacağını da söylediği kaydedildi. 
     Yunan Dışişleri Bakanlığı’nın raporuna göre, Başbakan Kostas Simitis ve Klerides, ABD’nin içinde bulunduğu ekonomik kriz nedeniyle Türkiye’ye Kıbrıs için baskı niyetinde görünmediğini müşahade ettiler. 
     



 DÜNYA 











</TEXT>
</DOC>
