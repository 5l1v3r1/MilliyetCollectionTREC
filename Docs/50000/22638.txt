<DOC>
<DOCNO> 22638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sontur09.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli bu sözlerle kimi ima etti "Mucize ticareti yanlış" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ülkenin içinde bulunduğu kriz ortamından sonra toparlanma ve yeniden yapılanma aşamasının başladığını belirterek, ''Dün iflas edebiyatı yanlış ise bugün de mucize ticareti aynı ölçüde yanlıştır'' dedi. 
     Ankara kulislerinde, MHP Genel Başkanı Bahçeli'nin bu konuşmayla isim vermeden Devlet Bakanı Kemal Derviş'i uyardığı ileri sürülüyor. 
     MHP Lideri Bahçeli, ''Hükümetimizin uygulamaya koyduğu yeni ekonomik program ile birlikte ekonomik kriz sürecinde ikinci aşamaya geçilmiş olunmaktadır. Başka bir deyişle belirsizlik, panik ve sıkıntıların iç içe geçtiği kriz ortamından sonra, moral depolama, toparlanma ve yeniden yapılanma aşaması başlamış bulunmaktadır'' dedi. 
     Ekonominin acil ihtiyaç duyduğu dış kaynak sorununun büyük ölçüde çözümlendiğini belirten Bahçeli, kredinin yerli yerinde kullanılması durumunda ikinci aşamanın tamamlanmasının mümkün olacağını kaydetti. 
     Sihirli reçeteler 
     Bahçeli, ülke ekonomisinin yaşadığı kriz sürecinde, bazı çevrelerin yaymak istediği havaya rağmen ''çökme ya da iflas etmenin'' sözkonusu olmadığını belirterek, şöyle konuştu 
     ''Benzer şekilde, bugün bütün sorunlar çözülmüş, ekonomimiz düzlüğe çıkmış da değildir. Bir başka ifadeyle, ne dün ekonomimiz iflas etmiştir ne de bugün ekonomik sıkıntı süreci bitmiştir. Devlet ve millet olarak, bir süre daha krizlerin yol açtığı tahribatları tamir etmemiz gerekecek, ekonominin ve toplumun rahatlaması ancak bundan sonra mümkün olacaktır. 
     Dolayısıyla milletimizin hem geçmiş yıllarda hem de son dönemde yaşadığı acı tecrübelerin öğrettiği gerçekleri unutmaması ya da gözardı etmemesi lazımdır. Bunun için diyoruz ki, dün iflas edebiyatı nasıl yanlış ise bugün de mucize ticareti aynı ölçüde yanlıştır.'' 
     Bahçeli, ekonominin içinde bulunduğu sorunlar ile açmazların genel sorunlardan ayrı düşünülemeyeceğini belirterek, ''Yaşadığımız meselelerin çok kolay bir izahı olmadığı gibi, kolay tedavi yöntemleri ve sihirli reçeteleri de bulunmamaktadır'' dedi. 
     
     
     






</TEXT>
</DOC>
