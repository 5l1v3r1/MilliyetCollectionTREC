<DOC>
<DOCNO> 19390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/sonspo04.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Sakatlığım beklediğim kadar hızlı düzelmiyor" 
</HEADLINE>
<TEXT>

     Fenerbahçe Futbol Takımı kaptanı Ogün Temizkanoğlu, sakatlığının beklediği kadar hızlı düzelmediğini belirterek, "Ancak umudumu da kaybetmiyorum" dedi. 
     Ogün, kendisine ait "www.oguntemizkanoglu.com" adresli internet sitesinde yaptığı açıklamada, Galatasaray ile yapacakları derbi maçına çok az bir süre kaldığını anımsatarak, şöyle devam etti 
     "Galatasaray ile yapacağımız yılın belki de en önemli maçına sayılı günler kaldı. Heyecanın gittikçe büyüdüğünü görüyorum. Benim için de önemli olan maç gününe kadar hazır olmam. Ayağımdaki ağrılar azalmaya başladı. Ancak fazla hareket etmediğim için ağrılar azaldı. 
     Hareket ettiğimde ağrılar tekrar artıyor. Özellikle dönerken zorluk çekiyorum. Yani durum beklediğim kadar iyi değil. Yine de hafta sonu gelmeden bir şey söylemek için erken. Elimden geleni yapacağım." Sakatlığına rağmen, sık sık Samandıra Tesisleri’ne giderek arkadaşlarına destek vermeye çalıştığını ifade eden Ogün, şunları kaydetti 
     "Hepimiz hafta sonunda Galatasaray ile yapacağımız maça kilitlendik. Bu maçı kazanmak için gerekli çalışmaları yapıyoruz. Ancak maçı kenardan izleme olasılığını düşündükçe üzülüyorum. Elbet gün gelecek, ben de herkes gibi futbolu bırakacağım. Ama futboldan kopmam mümkün değil. 
     Öyle ya da böyle futbol dünyasının içinde yer alacağım. Kenarda maçı seyretmenin zorluğunu sakatlık dönemlerinde çok daha iyi anlıyorum. Son Gaziantepspor maçı dahil oynamadığım çoğu maçta kenarda yer aldım ve içim içimi yedi. Sahada yapılan hataları gördükçe açıkçası sinirleniyorum. İçimden sahaya girip arkadaşlarımı uyarmak geliyor. 
     Teknik direktörlük gerçekten zor ve sabırlı bir iş. Geleceği daha düşünmek için erken, ama gün gelecek ben de kenara geleceğim. O zaman gerekli sabrı nasıl göstereceğim, çok merak ediyorum." 
     







</TEXT>
</DOC>
