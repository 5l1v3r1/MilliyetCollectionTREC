<DOC>
<DOCNO> 39226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/soneko14.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "Türk Telekom'u 2 yıl içinde özelleştireceğiz" 
</HEADLINE>
<TEXT>

     Ulaştırma Bakanı Oktay Vural, Türk Telekom'un özelleştirme çalışmalarının ekonomik programa uygun ve hızlı bir şekilde sürdürüldüğünü bildirerek, ''Türk Telekom'u 2 yıl içinde özelleştireceğiz'' dedi. 
     İzmir Valisi Alaaddin Yüksel ve Büyükşehir Belediye Başkanı Ahmet Piriştina'yı ziyaret eden Oktay Vural, bu sırada gazetecilerin sorularını yanıtladı. Türk Telekom'un hem özelleştirilmesi hem de yeniden yapılandırılması için hazırlıkların devam ettiğini belirten Vural, şu bilgiyi verdi 
     ''Türk Telekom'un ilk şirketi olan Aycell rekabete girdi. Umarım Türk Telekom da 2003 yılından itibaren yeni şirketlerle rekabete hazırolur. Ben bu rekabetten toplumun faydalanacağını umut ediyorum. Hem hizmet çeşitliliği olacak hem de açıkçası daha ucuz hizmet getirme imkanı olacak.'' 
     Türk Telekom'un, Türkiye'nin en güzide kuruluşu olduğuna işaret eden Vural, ''Türk Telekom süratli bir şekilde özelleştirmeye hazırlanacaktır. İki yıl içinde hazırlıklar tamamlanacak. Kamu için en önemli husus özelleştirmeye kadar olan safhalardır. Bu safhalarda o kurumların yeniden yapılandırılması, etkinliğinin ve karlılığının artırılması özelleştirmede elde edeceğimiz faydayı artırır. Bu bakımdan özelleştirme neticesine kadar o safhayı çok önemsiyorum. O safhayı başarılı bir şekilde tamamlarsak Telekom'un değerini muhafaza etmiş oluruz'' diye konuştu. 
     Oktay Vural, bu kuruluşun özelleştirilmesi çalışmalarının ekonomik programa uygun bir şekilde yürütüldüğünü ve herhangi bir gecikmenin olmadığını söyledi. 
     







</TEXT>
</DOC>
