<DOC>
<DOCNO> 11059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur18.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrampaşa'ya uyuşturucu paketleri atıldı 
</HEADLINE>
<TEXT>

     Bayrampaşa Cezaevi'ne atılan ve jandarmalarca ele geçirilen 3 ayrı paketten, toplam 260 gram esrar elde edildi. 
     İl Jandarma Komutanlığı'ndan alınan bilgiye göre, Bayrampaşa Cezaevi'nin Adli Bölüm D-7 ve D-8 koğuşlarının bulunduğu istikamete doğru, sokaktan kimliği belirsiz kişi veya kişilerce bir paket atıldı. Devriye güzergahına düşerek jandarmalarca ele geçirilen pakette 150 gram ağırlığında esrar maddesi bulundu. 
     Yine dışarıdan atılan başka bir paket, tutuklular tarafından alınarak A Blok'a götürüldü. Jandarmanın konu hakkında bilgi verdiği cezaevi yönetimince tutuklulardan geri alınan ve muhtemelen değiştirilmiş olarak yönetime teslim edildiği belirtilen paketten de 10 gram esrar çıktı. Cezaevinin Adli Bölüm D-1 ve D-2 koğuşlarının bulunduğu istikamete doğru dışarıdan atılan ve jandarmalarca ele geçirilen üçüncü paketten de 100 gram esrar elde edildi. Her 3 paket de Bayrampaşa İlçe Emniyet Müdürlüğü ekiplerine teslim edildi. 




</TEXT>
</DOC>
