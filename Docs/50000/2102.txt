<DOC>
<DOCNO> 2102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/siyaset/asiy.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek suçu memlekete YARDIM 
</HEADLINE>
<TEXT>

Beyaz Enerji Operasyonu çerçevesinde gözaltına alınıp dün DGM’ye çıkarılan 5 sanıktan Birsel Sönmez, "Koltuklarını sağlama almaya çalışıyorlar" dedi 
     GÖKÇER TAHİNCİOĞLU Ankara 

     Beyaz Enerji Operasyonu kapsamında gözaltında bulunan 7 kişiden 5’i Ankara DGM Başsavcılığı’na çıkartıldı. Eski Devlet Bakanı ve TEAŞ Yönetim Kurulu üyesi Birsel Sönmez, "memlekete yardım etmekle suçlandığını" öne sürdü. 
     Enerji Bakanlığı’nın, aralarında Mavi Akım Projesi’nin de bulunduğu son dönemde gerçekleştirilen enerji ihale ve projelerinin soruşturulduğu Beyaz Enerji Operasyonu’nda sanıklar DGM’ye çıkartıldı. 
     
     Sağlık kontrolü 
     Geçen hafta gözaltına alınan ilk isimler olan Birsel Sönmez, Karadeniz Enerji Şirketi’nin sahibi Doğan Karadeniz, TEAŞ Genel Müdürü Muzaffer Selvi, TEAŞ Genel Müdür Yardımcısı Ünal Peker, TEAŞ Yük Tevzi Başkanvekili Mustafa Arslan dün sabah erken saatlerde Keçiören Adli Tıp Kurumu’nda sağlık kontrolünden geçirildiler. 
     Sanıklar, sağlık kontrolünün ardından yeniden jandarmaya götürüldü ve yaklaşık 5 saat sonra, sabah saat 10.00 sıralarında Ankara DGM Başsavcılığı’na gütürüldü. DGM’ye çıkarılışları sırasında jandarmanın da önlem aldığı sanıklar içeriye girerken, soruları yanıtsız bırakırken, sadece, "Her şeyin nasıl sonuçlandığını göreceksiniz. Hepsi ortaya çıkacak" diye konuştular. 
     Eski bakan Sönmez, Adli Tıp’tan çıkıp jandarma aracına yürürken, "Ne ile suçlanıyorsunuz " sorusuna "Memlekete yardım etmekle suçlanıyorum" yanıtını verdi. 
     Sönmez, "Yolsuzluk var mı " sorusu üzerine, "Yolsuzluk falan yok ortada. Koltuklarını sağlama almaya çalışıyorlar" dedi. 
     
     Beyaz Enerji DGM’de 
     Eski bakanlardan TEAŞ Yönetim Kurulu üyesi Birsel Sönmez suçsuz olduğunu savundu. Teaş Genel Müdürü Muzaffer Selvi DGM’ye sağlık kontrolünden geçirildi. Savcı Talat Şalk da, gazetecilerin sorularını yanıtsız bıraktı. 
     


 SİYASET 












</TEXT>
</DOC>
