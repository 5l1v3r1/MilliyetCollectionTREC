<DOC>
<DOCNO> 49197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/28/siyaset/siy01.html </URL>
<DATE> 2001/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba’nın en duyarlı olduğu toplantı .. 
</HEADLINE>
<TEXT>

"Kısırlık tedavisi" konulu toplantıya katılan 9. Cumhurbaşkanı "özel hayatını" anlatmaktan kaçındı 
     ANKARA Milliyet 

     Çocuğumuz olmasını çok istedik ama olmadı" diyen 9. Cumhurbaşkanı Süleyman Demirel, "kısırlık tedavisi" konulu toplantıda özel hayatını ve deneyimlerini aktarmaktan kaçındı. Demirel, "1950’lerde tıp alanında şimdiki teknolojinin olmasını ister miydiniz " sorusu üzerine "Hiç karıştırma oraları" dedi. 
     Clinic Tüp Bebek Merkezi’nin düzenlediği ve bebek sahibi olmak isteyen çiftlerin katıldığı toplantının açılışında konuşan Demirel, sözlerine "Ben konuyla ilgili birtakım özel düşüncelerimi ifade edecek değilim. Benim alanım değil. Ama benim alanım mutlu bir toplum meydana getirmek. Bir toplumun mutlu olmasının birinci şartı ise sağlıktır" diyerek başladı. Kişinin üreme hakkının doğal insan hakkı olduğunu belirten Demirel, hastalık durumunda kişilerin sorunun çözümünü arayacaklarını vurgulayarak, şöyle konuştu 
     "Ancak bizimki gibi kapalı toplumlarda insanların utanma hissi, haya hissi, bazı şeyleri gizli kapaklı tutma, bazı şeyleri oluruna bırakma hislerinden doğan pek çok ıstırapla karşı karşıya kaldığı doğrudur. İnsanların çocuk sahibi olmak gibi aziz bir arzusunu kimse ink r edemez. Ama çocuk sahibi olan insanların da bakabileceği kadar çocuk meydana getirmesi gerekir. Madalyonun diğer tarafıdır. Çocuk sayısının fazlalığı, ülkeyi yönetenler için sorun olur." Demirel, konuşmasını şöyle tamamladı 
     "Evvela derman arayanlara derman diliyorum. Sonra da derman ve şifa olan değerli hekimlerimize ve bilim adamlarımıza da başarıyla ve hevesle insanlığa ve toplumumuza hizmet etmelerini diliyorum." 
     
Niçin davet edildi      Clinic Tüp Bebek Merkezi direktörü Prof.Dr. Timur Gürgan, Demirel’i ailelere yalnız olmadıkları mesajını vermek amacıyla davet ettiklerini belirtti. Demirel’in sağlık sorunlarına her zaman duyarlı olduğunu kaydeden Gürgan, toplantıya katılmasının çocuk sahibi olmak isteyen çiftlere bir destek olduğunu söyledi. 
     



 SİYASET 









</TEXT>
</DOC>
