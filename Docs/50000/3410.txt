<DOC>
<DOCNO> 3410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/son/sontur16.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haşim Kılıç'ın eşinden Vural Savaş'a sert yanıt 
</HEADLINE>
<TEXT>

     Anayasa Mahkemesi Başkanvekili Haşim Kılıç’ın eşi Gönül Kılıç, Yargıtay eski Cumhuriyet Başsavcısı Vural Savaş’ın kendisine yönelik sözlerine yazılı bir açıklamayla yanıt verdi. 
     Anayasa Mahkemesi Başkanvekili Haşim Kılıç, eşine ait yazılı açıklamayı basın mensuplarına dağıttı. Gönül Kılıç tarafından yapılan açıklamada, Yargıtay eski Cumhuriyet Başsavcısı Vural Savaş’ın "Ceviz Kabuğu" adlı programdaki şahsı ile ilgili konuşmasını, "hayret, ibret ve dehşetle" izlediğini kaydetti. 
     "Çok önemli açıklamalar yapacağını ileri sürerek günlerdir kamuoyunu meşgul eden Savaş, 4 yıl önce kendi eşine yapılmış bir hoşgeldiniz ziyaretini akıl almaz ve inanılmaz bir iftira kampanyasına dönüştürmüştür" görüşünü ileri süren Gönül Kılıç, açıklamasında şu görüşlere yer verdi 
     "Lojmanına taşınması nedeniyle büyük çoğunluğunu Anayasa Mahkemesi üyelerinin eşlerinin oluşturduğu, benim de içinde yer aldığım bir grup hanım, Vural Savaş’ın eşine hoşgeldiniz ziyaretinde bulunmuştur. Bu ziyaret sırasında emekli başsavcının benimle ilgili anlattıklarının gerçekle uzaktan yakından kesinlikle ilgisi yoktur. 
     Evine eşinin misafiri olarak gelmiş bir bayanın onuru ve haysiyeti, o evin sahibinin güvencesi altındadır. Türk örf ve adeti, ahlak ve insanlık bunu gerektirir. 
     Bitmişliğin, tükenmişliğin ve bir çöküşün sonucu sarfedilen gerçek dışı ve yakışıksız ifadelerin yorumunu kamuoyunun takdirine bırakıyorum." 
     Bu arada, Anayasa Mahkemesi Başkanı Mustafa Bumin ve üyeler, biraraya gelerek, Vural Savaş’ın söz konusu açıklamalarını değerlendirdiler. Bumin, mahkemeden ayrılırken gazetecilerin sorusu üzerine, konuyla ilgili yazılı açıklama yapılacağını bildirdi. 
     
     




</TEXT>
</DOC>
