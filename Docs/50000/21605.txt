<DOC>
<DOCNO> 21605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur01.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı salıverildi 
</HEADLINE>
<TEXT>

     Eski milletvekili Hasan Mezarcı, Ankara 2. Ağır Ceza Mahkemesi'nin tahliye kararı doğrultusunda 13 Nisan 2001 tarihinden beri kaldığı Bandırma Ceza ve Tutukevi'nden salıverildi. 
     ''Hükümetin manevi şahsiyeti, devletin askeri ve emniyet kuvvetlerini tahkir ve tezyif etmek ile Cumhurbaşkanı'na hakaret etmek'' suçlarından Ankara'da ağır ceza mahkemesinde yargılandığı davada tahliye edilen Hasan Mezarcı, cezaevinden bu akşam saat 21.45'te çıkarıldı. 
     Mezarcı'yı, cezaevi çıkışında oğlu Fatih ve ''kader arkadaşım'' dediği Sadettin Durak karşıladı. Mezarcı, cezaevi yakınında gazetecilere şunları söyledi ''Ankara Cezaevi'nin kapısında bir sene önce Siyaset ve ticaret hayatım bitti demiştim. Ben dünyayı içindekilerle boşadım, ilgilenmiyorum. Dünya hayatıyla ilgili söyleyecek bir şeyim yok. Ancak o yıldan beri resmi, sivil ve dinci birtakım kesimlerin, beni 'kafir' ilan etme kampanyaları var. 5 yıldan beri televizyon seyretmiyorum, gazete okumuyorum, radyo dinlemiyorum. Kısacası dünyayla bir ilintim yok. Cumaya, camiye bile gitmeyen bir insanım.'' 
     Mezarcı, bir gazetecinin, ''Bundan sonra sakal uzatıp, cezaevine girmeden önceki halinize bürünecek misiniz '' şeklindeki sorusuna ise ''Ben hür bir insanım. Adeta bir mağara hayatı düşünüyorum'' karşılığını verdi. 
     Mezarcı, daha sonra Sadettin Durak'a ait Mercedes marka otomobille İstanbul'a hareket etti. 







</TEXT>
</DOC>
