<DOC>
<DOCNO> 34808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/ekonomi/aeko.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR LİDER ARANIYOR 
</HEADLINE>
<TEXT>

İş dünyasının önde gelen isimleri, yeni bir lider arayışı başlattı. Bu arayışın öncülüğünü de ünlü beyin avcısı şirket Korn Ferry’nin Türkiye Müdürü Şerif Kaynar yapıyor 
     SERPİL YILMAZ 

     İş dünyasında başarılı gençler, girişimciler, uluslararası şirketlerde yöneticilik yapanlar biraraya gelip, Türkiye’nin yükselen siyasi oluşumuna katılım kararı alıyor. 
     Bundan yaklaşık iki ay önce başlayan bu hareketin başını Genç İşadamları ve Yöneticileri Derneği GİYAD eski başkanlarından Şerif Kaynar çekiyor. Geçtiğimiz akşam Kaynar’ın evinde bir araya gelen "gençler" siyasette öne çıkan lider adaylarını tartıştılar. Tartışmanın odağını yeni parti kurma çalışmalarını hızlandıran Tayyip Erdoğan ile diyalog kurma oluşturdu. Yemekte bir diğer önemli gelişme de tasfiye edilen YDH’nın kurucusu Cem Boyner’in kendilerine "Ben de sizinle olabilirim" mesajını iletmesiydi. Bu arada solda birlik için harekete geçen Erdal İnönü ve İçişleri Bakanı Sadettin Tantan da yeni siyasi oluşum aktörlerinden gösterildi. 
     
     Erdoğan "ikinci Özal" 
     Kaynar’ın etrafında bir araya gelen ekipten önemli bir bölüm "İkinci Özal" olarak sunulan Erdoğan ile temasa karşı çıkıyor. Kaynar’ın siyasete bakışı ise şöyle 
     "Bundan 5 yıl sonra geç olabilir. Bütün siyasetçiler kötüdür diyemeyiz. Mesut Yılmaz da dahil yeni oluşumlara destek verebiliriz. Ancak ben sosyal demokratım. " 
     Avrupa merkezli bir lobinin ürünü olarak ortaya çıkan Kaynar’ın topluluğunun diğer bir uzantısı da harekete geçiyor. TÜGİK Başkanı Melih Mekik, GİYAD Başkanı Ali Midilli ve Başkan Yardımcısı İpek Cem Dışişleri Bakanı İsmail Cem’in kızı , Kaynar ve Devlet Bakanı Kemal Derviş’in danışmanlarından Zeynep Göğüş’ün de içinde yer aldığı CPS Danışmanlık şirketinin sahibi Tuluğ Gümüştekin, Derviş’e geçen hafta içinde ziyarette bulundu. 
     
     Boyner "Gelin" dedi 
     Bu ziyarette, Türkiye’nin daha çok ABD rotası izlediği yolundaki kaygılar dile getirildi, Avrupa’ya dikkat çekildi. Kur politikasına dönük eleştirilerini de ileten gruba Derviş’in yanıtı ABD’nin Türkiye’nin yanında olduğu biçiminde özetlenebilir. 
     İlginç olan bir diğer gelişme ise Kaynar ile Ayvalık’taki komşusu Cem Boyner arasındaki yakınlaşma. Kaynar, Ayvalık’ta Cem Boyner’i ziyaret ediyor ve kendisini "Kopenhag kriterleri hareketine" lider olarak davet ediyor. Boyner’in yanıtı kesin biçimde "Hayır" olmuyor. Hatta Boyner’in "Siz söylediğiniz gibi bir merkez etkiyi yaratın, ben katılırım" dediği aktarılıyor. Bu konudaki görüşünü Boyner’e sormak isterdim ancak ulaşamadım. Zira Boyner de, Sakıp Sabancı gibi Finansbank’ın sahibi Hüsnü Özyeğin’in oğlunun düğününde yediği ıstakozdan gıda zehirlenmesi teşhisi ile hastaneye kaldırılmıştı. 
     "Yalnızca AB platformu olarak da kalabiliriz" diyen Kaynar’ın grubunun Erdoğan ile ilişkisine gelince, randevu isteği iş dünyasındaki temsilcisi BİM marketler zincirinin sahibi Cüneyt Zapsu aracılığı ile iletildi. Erdoğan, Kaynar ekibi gibi gruplardan destek bulursa, kamuoyuna sunmak istediği "merkez" iddiasına vitrin kazandırmış olacak. 
     
     Başarılılar listesi 
     Meksika Cumhurbaşkanı Vicente Fox’un kabinesindeki 15 bakandan, 11’ini seçen dünyaca ünlü beyin avcısı şirket Korn Ferry’nin Türkiye Ülke Müdürü de olan Kaynar, "Yeni parlayan siyasi oluşuma başarılı insanları katmayı amaçlıyoruz. Hedefimiz Kopenhag kriterlerinin hayata geçmesi. Avrupa,Türkiye’nin tek çıkış yolu. Son 10 yılda Portekiz ve Yunanistan AB’nin desteği ile büyük ilerleme kaydetti" diyor. Siemens yöneticilerinden Bülent Taşar, TÜGİK Başkanı Melih Mekik, General Finance Genel Müdürü Cem Pensoy, Arı Grubu’nda çalışmalar yürüten Ahu Güveç, öğretim görevlisi Şeyda Taluk, ekonomist Can F. Gürlesel, The Bank of New York’un Türkiye Temsilcisi Neslihan Tombul gibi genç isimlerin yanı sıra iş dünyasından İshak Alaton’un da yer yer katıldığı hareket kendine siyasi lider belirlemiş gözükmüyor. 
     



 EKONOMİ 





















</TEXT>
</DOC>
