<DOC>
<DOCNO> 10874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/11/son/sonspo03.html </URL>
<DATE> 2001/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Basın Sözcüsü Dürüst "Oyuncular hakemlere karşı güvenlerini yitirdiler" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, oyuncularının hakemler tarafından korunmadıklarını düşündüklerini söyledi. 
     Ali Dürüst, dünkü Gençlerbirliği maçında da bu düşüncenin getirdiği bazı durumlarla karşılaşıldığını kaydederek, ''Oyuncularımız hakemlere karşı güvenlerini yitirdikleri için kendi haklarını kendileri aramaya kalkıyor, dolayısıyla da istenmeyen olaylar yaşanıyor'' dedi. 
     Merkez Hakem Kurulu Başkanı Bülent Yavuz'un, ''Geçen yıl Fenerbahçe'nin birçok maçta hakkı yendi'' biçimindeki açıklamasının, kendileri aleyhinde bu sezon işlendiğini de belirten Dürüst, ''Bu talihsiz bir açıklamaydı. Zamanında rüzgar ektiler, şimdi de fırtına biçiyorlar'' diye konuştu. 
     Dürüst, Fenerbahçe maçı sonrası, ardında birçok tartışmalar bırakan Erol Ersoy'un yeniden bir Galatasaray maçına verilmesinin yanlış olduğunu savunarak, ''Merkez Hakem Kurulu bazı konularda kendini ispat etmek için Galatasaray platformunu kullanıyor ve bize zarar veriyor'' dedi. 
     Merkez Hakem Kurulu'nun formsuz hakemlerini bu tür olaylara gebe maçlara vermemesi gerektiğini kaydeden Dürüst, ''Bu anlayışla, cezalandırılması gereken hakem ödüllendirilmiş oluyor. Galatasaray'ın ağırlığı altında ezilmeyecek kişiler bizim karşılaşmalarımızda görev almalı'' diye konuştu. 
     Galatasaray Kulübü Başkanı Faruk Süren'in ''Bizi durdurmak için kutsal ittifak kuruldu'' biçimindeki açıklamasına değinen Dürüst, takım olarak yaşadıklarının tesadüf olamayacağını ve medyanın da hakemleri etkilediğini dile getirerek, sözlerini şöyle tamamladı 
     'Sezon başından beri bakacak olursak hakemler tarafından ve medya tarafından yıpratıldık. Bunların tesadüf olduğuna inanmıyoruz. Hocamızdan başlanarak hakaretlere varacak söylemlerde bulunuldu. Oyuncularımız hedef gösterildi. Kötü lanse edildik. Bundan hakemler de etkilendi. Etki altında kalmaları için kampanya yürütüldü. İnşallah bu tür olaylar son olur.'' 




</TEXT>
</DOC>
