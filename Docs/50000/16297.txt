<DOC>
<DOCNO> 16297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sonspo10.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Fenerbahçe, Beşiktaş'ı uzatmada yendi 
</HEADLINE>
<TEXT>

     Erkekler Basketbol Birinci Ligi derbi maçında Fenerbahçe, bir ara 15 sayı geri düşmesine karşın ezeli rakibi Beşiktaş'ı uzatma bölümünde 83-79 yendi. 
     Karşılaşmaya salonu dolduran taraftarlarının desteğiyle iyi başlayan Beşiktaş, etkili savunma yapıp, hücumda da Muratcan ve Eley ile sayılar bularak Fenerbahçe karşısında üstünlük sağladı. Yalnızca Beard ile sayılar bulan Fenerbahçe karşısında ilk periyodu 21-12 önde kapatan siyah-beyazlılar, 2. periyotta da etkili oldu ve devreyi 12 sayı farkla 40-28 önde tamamladı. 
     İkinci yarıya da iyi başlayan Beşiktaş, özellikle savunma ve hücum ribauntlarında Eley ile rakibine üstünlük kurup, aradaki farkın kapanmasına engel oldu ve 3. periyotu da siyah-beyazlılar 55-44 önde geçti. 
     Son periyotta Fenerbahçe'nin baskılı savunması karşısında hücumda çok top yitiren Beşiktaş, Murat ve Tolga'nın üst üste buldukları basketlere engel olamadı ve 35. dakikada fark 2 sayıya dek 62-60 indi. Ev sahibi takım daha sonra Eley'in basketleriyle bitime 2 dakika kala 67-60'lık üstünlük sağladı. Ancak bu dakikada Volkan Aydın'ın teknik faul almasıyla Fenerbahçe, bir hücumda 6 sayı birden buldu ve ardından da bitime 1.5 dakika kala Beard ile 68-67 öne geçti. Son 1.5 dakikada Beşiktaş, Blackwell'in 3 sayılık basketiyle yeniden öne geçerken, Beard'ün basketine engel olamadı ve skor 70-70 oldu. 
     Son hücumda siyah-beyazlılar, Eley ile basket bulamayınca normal süre de 70-70 berabere sonuçlandı. Uzatma bölümü büyük bir çekişmeye sahne oldu. Uzatmanın bitimine 1.5 dakika kala skor 78-76 Fenerbahçe lehineyken, Lukovski'nin yaptığıfaule Eley tepki gösterince, hakemler karşılıklı faul çaldı. Son 1 dakikaya da 78-78 beraberlikle girildi. Bu dakikada sarı-lacivertliler, Murat'ın 3 sayılık basketiyle öne geçerke, Beşiktaş Muratcan ile kullandığı serbest atışlardan yalnızca 1'ini sayıya çevirdi. Son saniyede Fenerbahçe, Beard ile bir basket daha bulunca sahadan 83-79 galip ayırıldı. 
     Böylece 2 takım arasındaki olası bir play-off eşleşmesinde Fenerbahçe, seriye 1-0 önde başlama şansını yakaladı. 




</TEXT>
</DOC>
