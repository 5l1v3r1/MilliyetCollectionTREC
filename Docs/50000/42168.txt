<DOC>
<DOCNO> 42168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/soneko16.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 1. seans böyle geçti 
</HEADLINE>
<TEXT>

     İMKB Ulusal-100 Endeksi, önceki günkü kapanışa göre 376.38 puan kayıpla, 1. seansı 8,089.46 puandan tamamladı. 
     Hisse senetleri ortalama yüzde 4.45 oranında değer yitirdi. ABD'deki saldırılar sonrası 1 gün tatil edilen ve dün yüzde 8.93 gerileyen Borsa'da, günün ilk seansı 8477.88 puandan dengeli açıldı. 
     İlk dakikalardaki 15-20 puanlık iniş çıkışların ardından ilk yarım saat 8,518 puandan geçildi. Daha sonra gelen satışlar sonucunda düşüş eğilimine giren endeks, birinci seansın ilk yarısını 109.00 puanlık kayıpla 8,356.84 puandan tamamladı. Seansın ikinci yarısında satışların bir miktar hızlandığı gözlendi. ABD'den gelecek haberlere ilişkin beklentiler ve Avrupa borsalarındaki kısmi düşüşlere bağlanan satışlar özellikle son yarım saatte arttı. Son 15 dakikaya girildiğinde Endeks günün en düşük düzeyi olan 8,016.93 puanı gördü. Gelen son dakika alımlarıyla 70 puan kadar toparlanan endeks seansı 8,089.46 puandan kapadı. Seans içinde endeksin ulaştığı en yüksek değer ise 8,524.61 puan oldu. 
     Kapanışta mali endeks 480.93 puan kayıpla 10,950.21 puana, hizmet endeksi 255.01 puan kayıpla 4,333.94 puana ve sınai endeks de 324.28 puan kayıpla 7,269.28 puana geriledi. Önceki kapanışa göre mali grup hisseler ortalama yüzde 4.21, hizmet grubu hisseler yüzde 5.56, sınai grubu hisseler de yüzde 4.27 oranında değer kaybetti. 1. seansta işlem gören toplam 282 hisse senedinden sadece 16'sı değer kazandı. 259 hisse senedi değer yitirdi, 7 hissenin fiyatında ise değişiklik olmadı. Toplam 80 trilyon 767 milyar 600 milyon lira ile seans bazında yılın en düşük işlem hacmi gerçekleşti. Seans bazında bundan önceki en düşük işlem hacmi 100 trilyon 583 milyar lira ile 3 Eylül'de gerçekleşmişti. 1. seansta, Yapı Kredi Bankası, Garanti Bankası,Tüpraş, Sabancı Holding ve Akbank en yoğun işlem gören hisseler oldular. 
     






</TEXT>
</DOC>
