<DOC>
<DOCNO> 43037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/soneko20.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme için yeni kanun geliyor.. 
</HEADLINE>
<TEXT>

     Özelleştirmeden sorumlu Devlet Bakanı ve Hükümet Sözcüsü Yılmaz Karakoyunlu, 4046 sayılı Özelleştirme Kanunu'nda karşılaşılan güçlükleri bertaraf eden ve yeni gelişen ekonomik koşulların getirdiği imkanları sonuna kadar değerlendiren bir anlayışla yeni bir kanun tasarısı hazırlandığını bildirdi. 
     Devlet Bakanı Karakoyunlu, Bakanlar Kurulu toplantısında görüşülen özelleştirme konusu ile ilgili olarak Başbakanlık Merkez Binası'nda açıklamalarda bulundu. 
     Karakoyunlu, Özelleştirme İdaresi Başkanı Uğur Bayar ve arkadaşlarının Bakanlar Kurulu'na verdiği brifingte sermaye olarak kuruluşlara en yüksek ölçüde katkının Sümerbank'a yapıldığını, borç olarak 1.1 milyar dolar ödendiğini, Hazine'ye 3.5 milyar dolar civarında net katkı sağlandıktan sonra ödenecek ana para ve borçların da 1 milyar dolara yakın olduğunun ifade edildiğini anlattı. Bunlar içerisinde en dikkat çekici ve önemli ödemelerin Sümer Holding'e yapıldığını ifade eden Karakoyunlu, Tekel'in de şu anda en önemli özelleştirme kuruluşu olarak ele alındığını kaydetti. Karakoyunlu, şöyle konuştu 
     ''Bildiğiniz gibi Tekel'de 37 bine yakın işçi çalışmaktadır. Bunların içerisinde en önemli üretim birimi olarak durmaktadır, Şeker fabrikalarıyla ilgili özelleştirmede Özelleştirme İdaresi'nin içerisine gireceği ifade edildi. Telekom ise özel kanunundan kaynaklanan nitelikleriyle özel bir kurum tarafından özelleştirilmektedir. 
     En önemli konulardan bir tanesi de Özelleştirme İdaresi'nin kanuni, mali, idari ve teknik yönden karşılaştığı sorunların bütün detaylarıyla Bakanlar Kurulu'na anlatılması oldu. 1983 yılında benimsenen özelleştirme ilkeleriyle, 1984 yılında kabul edilen 4046 sayılı Kanun içeriğindeki esaslar dahilinde gerçekleştirilebilecek özelleştirmenin ulaşabileceği maksimum durum bugün ise aritmetiğini özetlediğim durumdur. Bakanlar Kurulu'na bu konuda ayrıntılı olarak bilgi verilmiş ve mevcut kanun çerçevesinde bundan sonra istenilen etkinlikte, hızda, verimlilikte herhangi bir özelleştirmenin mümkün olamayacağı anlatılmış ve süratle yeni bir yasal düzenleme ihtiyacı ortaya konmuştur. 4046 sayılı Kanun'da karşılaşılan güçlükleri bertaraf eden ve yeni gelişen ekonomik koşulların getirdiği imkanları sonuna kadar değerlendiren bir anlayışla yeni bir kanun hazırlanması prensip itibariyle kabul edilmiştir. Özelleştirme İdaresi'nin çok uzun zamandan beri hazırlıkları mevcuttur.'' 
     Karakoyunlu, özelleştirmeden sorumlu Devlet Bakanı olarak göreve başladığının ertesi günü Özelleştirme İdaresi ile yaptığı toplantıda, en ciddi eksikliklerin başında yasal düzenlemelerin yetersizliğinin geldiğinin tespit edildiğini ifade etti. Söz konusu toplantıda yeni bir özelleştirme kanunu hazırlamaları direktifi verdiğini belirten Karakoyunlu, kısa sürede çok etkin, nitelikli bir kanun tasarısı hazırlandığını bildirdi. 
     Karakoyunlu, bugün akşamdan itibaren Başbakan Bülent Ecevit'in direktifiyle tüm bakanlıkların görüşleri alınmak üzere bu tasarının dağıtılacağını belirterek, bu kanunla getirilen yeni ve önemli konuları şöyle anlattı 
     ''Yeniliklerden birisi süratle özelleştirilebilmesi için Özelleştirme İdaresi Kurulu'nun görevlerinin ve yetkilerinin arttırılmasıdır. 1994 yılında özelleştirme için benimsenen ve 'en az kriterler bütünleşmesi' dediğimiz hususlar bugün artık önemini kaybetmiştir. Yeni ekonomik şartlar itibariyle daha süratli, emniyetli karar alabilecek mekanizmaların işletilmesi gerekmektedir. Bakanlar Kurulumuz bu konudaki açıklamaları kabul etmiş ve bu çerçevede bir kanun tasarısı hazırlanması direktifini vermiştir. Hazırlıklarımız buna göre düzenlenecek ve bu akşam itibariyle dağıtılacaktır. Önümüzdeki günlerde Bakanlar Kurulu bu tasarı üzerinde bakanlıkların görüşlerine göre revize edilmiş kısmı yeniden ele alacak ve kanunlaştırmak üzere Meclis'e sevk edecektir.'' 
     Karakoyunlu, dünyanın bütün ülkelerinde özelleştirme kanunlarının ekonomiyi yakından etkileyen ve ilgilendiren önemli hukuk düzenlemeleri olduğunu belirterek, bunların temel kanun niteliğinde olduklarını söyledi. Karakoyunlu, yeni kanunun özelleştirme hedefleri açısından ülkeye, ulusa, ekonomiye, özel sektöre ve devlete hayırlı ve uğurlu olması temennisinde bulundu. 






</TEXT>
</DOC>
