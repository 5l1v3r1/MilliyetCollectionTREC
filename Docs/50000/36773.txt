<DOC>
<DOCNO> 36773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/dunya/dun02.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat - Şam sürpriz aşkı 
</HEADLINE>
<TEXT>

     DIŞ Haberler Servİsİ 

     1980’de İran - Irak savaşı yüzünden ilişkilerini askıya alan Bağdat ve Şam 20 yıllık aradan sonra "yakınlaşma ve dostluk" süreci başlattı. Suriyeli 7 bakan ve işadamlarından oluşan önemli bir heyetle resmi bir ziyaret için Irak’ın başkenti Bağdat’a giden Suriye Başbakanı Mustafa Miro dün, Irak lideri Saddam Hüseyin tarafından kabul edildi. 
     Suriye Devlet Başkanı Beşşar Esad ve Suriye halkından Saddam ve Irak halkına sevgi mesajı getirdiğini belirten Miro, Irak’a uygulanan BM ambargosunun bir an önce kaldırılmasını diledi, Suriye halkının Irak halkıyla her zaman dayanışma içinde olduğunu söyledi. Irak’a düzenlenen saldırıları kendi ülkelerine düzenlenmiş gibi algıladıklarını ifade eden Miro, Filistin halkının mücadelesini desteklediklerini ve Arapların bu konuda ortak bir tutum takınması gerektiğini belirtti. Saddam ise görüşmede, iki ülke arasındaki ilişkilerin güçlendirilmesinin Arap dünyası için de büyük bir kazanç olduğunu vurguladı. 
     İki ülke arasında 20 yıldan fazla bir süreden sonra ilk kez bu düzeyde yapılan ziyaretin 3 gün süreceği açıklandı. Irak’la Suriye arasındaki ilişkiler İran - Irak savaşı sırasında kesilmişti. 
     



 DÜNYA 












</TEXT>
</DOC>
