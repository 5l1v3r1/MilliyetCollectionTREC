<DOC>
<DOCNO> 27608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/siyaset/siy01.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den RTÜK’e veto 
</HEADLINE>
<TEXT>

Cumhurbaşkanı, iade yazısını Anayasa’ya aykırılık saptamalarından çok, ekonomik sosyal ve siyasal değerlendirmelerle gerekçelendirdi 
     ANKARA Milliyet 

     Cumhurbaşkanı Ahmet Necdet Sezer, "RTÜK Yasası" olarak bilinen Radyo ve Televizyonların Kuruluş ve Yayınları Hakkında Kanun, Basın Kanunu, Gelir Vergisi Kanunu ile Kurumlar Vergisi Kanununda Değişiklik Yapılmasına Dair Kanun’u, bir kez daha görüşülmek üzere TBMM Başkanlığı’na geri gönderdi. 
     Cumhurbaşkanı, 16 sayfalık iade yazısını, Anayasa’ya aykırılık saptamalarından çok ekonomik, sosyal ve siyasal değerlendirmelerle gerekçelendirdi. Veto yazısında "Anayaya’sa aykırılık" konusundaki tek vurgunun "tekelleşme olasılığına" ilişkin olması dikkat çekti. 
     
İşte veto gerekçesi      Sezer, veto gerekçesinde "üye seçimi, üst kurulun Başbakanlık Yüksek Denetleme Kurulu’na bağlanması, para cezası ile bu cezaların uygulanmasını gerektiren eylemler arasındaki oransızlık, cezaların alt ve üst sınırları arasındaki dengesizlik, izlenme oranı, tekelleşme ve internet yayıncılığı" konularına yer verdi. 
     Yasanın "kamu yararıyla bağdaşmayan, demokratik geleneklere, temel hak ve özgürlüklere, hukuka ve anayasal ilkelere uygun düşmeyen kurallar içerdiğini" savunan Cumhurbaşkanı, yasaklara aykırı eylemlerin para ile cezalandırıldığını, ceza oranlarının yüksek olduğunu, ceza hukuku ilkelerinin dikkate alınmadığını belirtti. Sezer, "Para cezalarının tutarı, özellikle bölgesel ve yerel yayın yapan kuruluş yönünden son derece yüksektir" dedi. 
     Sezer, üst kurul oluşumuyla ilgili olarak şu görüşleri dile getirdi "Mesleki bilgi ve deneyim, her zaman radyo ve TV yayıncılığı ile ilgili olmayabilecektir. Radyo ve TV yayıncılığı konusunda çok önemli görevler üstlenen Üst Kurul’a seçilecek üyelerde, basın, yayın iletişim ve teknolojisi, kültür, din, eğitim ve hukuk’ alanlarında birikimi olma niteliğinin aranmaması bir eksiklik olarak değerlendirilmiştir." 
     RTÜK’ün Başbakanlık Yüksek Denetleme Kurulu’nun denetimine bağlanmasının "tarafsızlık" ilkesiyle bağdaşmadığını belirten Sezer, bu görevin Sayıştay’a verilmesinin daha uygun olacağını vurguladı. Anayasa’ya göre yasa Meclis’ten aynen geçerse bu kez onaylamak zorunda olan Cumhurbaşkanı’nın, Anayasa Mahkemesi’ne gitme hakkı bulunuyor. 
     
Ecevit Arkadaşlarla görüşeceğim      Başbakan Bülent Ecevit, iade gerekçesini inceleme fırsatı bulamadığını belirterek, yasanın TBMM tatile girmeden yeniden görüşülüp görüşülmeyeceği sorusuna "Bilemiyorum, o konuları görüşeceğim şimdi arkadaşlarla" yanıtını verdi. DSP Grup yöneticileriyle iade gerekçesini incelemek üzere bir araya gelen Ecevit’in konuyu liderler zirvesinde de değerlendireceği kaydedildi. 
     FP Genel Başkan Yardımcısı Mehmet Bekaroğlu ise, veto kararını "Sayın Sezer’in kararı son derece isabetli, kendisini tebrik ediyoruz" diye değerlendirdi. 
     



 SİYASET 











</TEXT>
</DOC>
