<DOC>
<DOCNO> 33849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/dunya/dun01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce piknik sonra intihar 
</HEADLINE>
<TEXT>

Sri Lanka’da askeri üs ve uluslararası havaalanını cehenneme çeviren Tamil gerillaları, baskından hemen önce çevrede piknik yaptıktan sonra vücutlarına bomba bağlayıp yanlarına da sağ ele geçmemek için siyanür almışlar 
     DIŞ HABERLER SERVİSİ 

     Sri Lanka’da önceki gün ülkenin en önemli askeri hava üssünü ve hemen bitişiğindeki uluslararası havaalanını basarak ortalığı cehenneme çeviren Tamil gerillalarının, saldırıdan hemen önce piknik yaptıkları, vücutlarına bombalar yerleştirdikleri ve tutsak düştüklerinde intihar etmek için yanlarında siyanür taşıdıkları belirtildi. Saldırının, örgüte bağlı "Kara Kaplanlar" adlı intihar komandoları tarafından düzenlendiği ifade ediliyor. 
     
     İhbarlar ciddiye alınmadı 
     14’ü gerilla 21 kişinin öldüğü, 16 kişinin yaralandığı ve sekizi askeri olmak üzere 13 uçağın imha edildiği baskının şokunu hala atlatamayan Sri Lanka’da, "Kara Kaplanlar"ın nasıl olup da bu kadar yoğun güvenlik önlemine rağmen ağır otomatik silahlarla havaalanı çevresine nasıl yaklaşabildikleri tartışılıyor. 
     Asıl adları "Tamil Elam Örgütü Kurtuluş Kaplanları" olan ve ülkenin kuzeydoğusundaki Tamil bölgesinde etnik temelde bir devlet kurmak için çoğunluktaki Sinhalizlere karşı 30 yıldır savaş veren örgüte bağlı gerillaların, baskından hemen önce, civardaki bir parkta piknik yaptıkları anlaşıldı. Basına sızan bilgilere göre, yaklaşık 14 kişinin bir arada toplandığını gören halk şüphelenip, yetkililere haber verdi ancak ihbarlar ciddiye alınmadı. 
     
     Ayakları çıplaktı 
     Canlı ele geçmemek için intihar etmekte kullanacakları siyanürü yanlarında taşıyan gerillaların, pikniğin ardından vücutlarına bombalar yerleştirdikleri ve havaalanının güvenlik önlemlerini etkisiz hale getirmek için elektrik trafolarını bozup, tel örgüleri keserek içeri sızdıkları belirtiliyor. Tel örgüler civarında yapılan incelemede 13 çift postal ve bir çift terlik ele geçirilmesi, gerillaların baskını çıplak ayakla gerçekleştirdiğini de ortaya koydu. 
     
Dünyanın en kanlı örgütü      Uluslararası düzeyde çok iyi örgütlenmiş oldukları belirtilen Tamil Kaplanları, dünyanın en kanlı örgütleri arasında gösteriliyor. Birçok Tamil gerillası, örgüt lideri Velupillai Prabhakaran’a göre, bugüne dek en az 70 intihar saldırısı düzenledi. 
     Kamuya açık yerlere bomba koyan, kendi ılımlı politikacılarını dahi öldüren Tamil Kaplanları, Sri Lanka’ya Tamillerle mücadele için Hint ordu birlikleri gönderen Hindistan’ın eski Başbakanı Raciv Gandi’ye yönelik 10 yıl önceki suikasttan da sorumlu tutuluyor. Bir zamanlar Marksist söylemlerle yola çıkan örgüt şu an sadece Tamil milliyetçiliği yapıyor. Tamil Kaplanları’yla Sri Lanka ordusu arasında 30 yıldır süren çatışmalarda 64 binden fazla kişi öldü. 20 milyonluk Sri Lanka’da yaklaşık 4 milyon Tamil yaşıyor. 
     



 DÜNYA 












</TEXT>
</DOC>
