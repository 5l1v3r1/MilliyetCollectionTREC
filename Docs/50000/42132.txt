<DOC>
<DOCNO> 42132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun11.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD cevap vermeye hazırlanıyor, özel kuvvetler göreve çağırıldı 
</HEADLINE>
<TEXT>

     ABD Savunma Bakanlığı Pentagon'un, bütün özel nitelikli kuvvetlerini göreve çağırdığı bildirildi. 
     ABD Savunma Bakanlığı kaynakları, ülke çapında bütün özel eğitimli birliklerin tam kapasite göreve çağrıldıklarını açıkladı. Washington ve New York'ta kaçırılan uçaklarla düzenlenen intihar saldırılarının ardından en yüksek düzeyde alarma geçen Amerikan ordusunda bu çağrının yapılması, yakın bir zamanda ABD'nin saldırılara karşılık vermeye hazırlandığı yorumlarına neden oldu. 
     ABD Dışişleri Bakanı Colin Powell, saldırıların bir numaralı şüphelisinin, bütün dünyada Amerikan hedeflerine saldırılar düzenleyen terörist El Kaide örgütünün lideri, Suudi asıllı Usame bin Ladin olduğunu açıklamıştı. 
     Başkan George W. Bush da, bütün gün Ulusal Güvenlik Konseyi yetkilileriyle, saldırılara askeri karşılık verilmesi konusunu görüştü. 
     Özellikle Pakistan hükümetiyle yakın temasta bulunan ABD'nin, Usame bin Ladin'i barındırdığına inanan Afganistan'ı vurmayı planladığı yorumları yapılıyor. 
     Pakistan Devlet Başkanı Pervez Müşerref, bugün ABD Başkanı Bush'a bir mesaj göndererek, ''terörizmle mücadele çabalarında Pakistan, ABD'nin yanında, bütün kaynaklarını suçluların bulunmasına yöneltmeye hazırdır'' sözleriyle destek vermişti. 
     
     







</TEXT>
</DOC>
