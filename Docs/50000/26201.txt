<DOC>
<DOCNO> 26201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/yasam/yas05a.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’de 5.7’lik deprem 
</HEADLINE>
<TEXT>

Ege Denizi açıklarındaki şiddetli deprem 10 saniye sürdü. En çok Çeşme sallandı. Deprem, Altınoluk’tan Didim’e kadar bütün yerleşim bölgelerinde panik yarattı 
     İZMİR DHA 

     Ege Bölgesi’nin sahil kesimi, dün öğleden sonra merkez üssü Ege Denizi açıkları olan Richter ölçeğine göre 5.7 büyüklüğündeki depremle sarsıldı. 
     Merkez üssü Yunanistan’ın Sakız Adası’nın batısında Ege Denizi açıkları olarak saptanan deprem saat 16.11’de meydana geldi. Altınoluk’tan Didim’e kadar tüm sahil şeridindeki yerleşim birimlerinde hissedilen deprem sırasında halk kısa süreli paniğe kapıldı, ancak can kaybı ve hasar olmadı. 
     Sarsıntı en fazla Sakız Adası’nın tam karşısındaki Çeşme ilçesinde hissedildi. 
     Prof. Dr. Ahmet Mete Işıkara, 10 saniye kadar süren ve merkez üssü Çeşme ilçesine 96 kilometre uzaklıkta saptanan depremin 5.7 büyüklüğünde ve şiddetli bir deprem olduğunu söyledi. 
     
     Artçı şoklar sürüyor 
     Sakız Adası’nın batısında meydana gelen depremin ardından artçı şoklar da sürüyor. Boğaziçi Üniversitesi Kandilli Rasathanesi’nden alınan bilgiye göre, saat 17.13’te 4.0, 18.14’te 3.5 ve 18.53’te de 3.3 büyüklüğünde üç sarsıntı kaydedildi. Artçı şoklar, bölge halkında panik ve korku yarattı. 
     



 YAŞAM 




















</TEXT>
</DOC>
