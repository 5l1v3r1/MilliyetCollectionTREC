<DOC>
<DOCNO> 41493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/guncel/gun08.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
8 yıllık eğitim başarılı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN ŞEN 

     Türkiye, 8 yıllık zorunlu eğitime uzun yıllar süren çalışmalarla kavuştu. Büyük hedeflerle başlatılıp, büyük mücadele sonucu kabul edilen 8 yıllık kesintisiz eğitim başarıya ulaştı mı 8 yılın başarıya ulaştığını belirtenler bunu "Anne babaların bu fikri benimsemesi bile başarıdır" şeklinde açıklıyor. Zorunlu eğitimde başarıya ulaşılamadığını belirtenler ise gerekçe olarak, tutturulamayan hedefleri gösteriyor. İşte, bu konudaki tarafların görüşleri. 
     
     Alaaddin Dinçer EğitimSen Gn.Başkanı 
Hedeflere varılamadı      Türkiye’deki gerek okullaşma oranı, gerekse eğitim alan insan sayısı bakımından 8 yıllık eğitim bir olumluluk yarattı. Ancak hedefine ulaştığını söylemek mümkün değil. Öncelikle 147 bin 326 derslik yapılacağı söylenmişti, 84 bin derslik yapılabildi. 190 bin öğretmen hedefi vardı. Toplam öğretmen sayısı 4 yıllık sürede 120 bin civarında kaldı. Toplanan para 1 katrilyon 250 trilyon lira. Oysa bu rakama 2000 yılı sonunda ulaşılması gerekiyordu. Burada da hedeflerin gerisinde kalındı. Bilgisayarlı okullar hedeflenmişti, hiç başarılamadı. Öğrencilere rehberlik eğitimi verilecekti, bu da olmadı. Çok büyük rehber öğretmen açığı var. 
     
     Ali Coşkun AK Parti Gn. Başkan Yard. 
Halk desteği sağlanmadı      8 yıllık kesintisiz eğitimin alt yapısı hazır değildi. Köylerin, kentlerin durumuna bakılmadan lades denildi. Özellikle taşımacılık sistemi, çocukları perişan etti. Anadolu’da çocuğu okula göndermeme eğilimi başladı. Okullarda yanlış yönlendirme oldu. Özel okullar baskı altına girdi. Hiçbir hedef tutmadı. "20 kişilik sınıflar, bilgisayarlı eğitim" denildi bunun için paralar toplandı. Ancak ortada hiçbirisi yok. Kamuoyundan kopuk bir uygulama yapıldı. Aşamalı olarak eğitim 9 yıla, 11 yıla çıkabilecekken bunun da önüne geçildi. Çünkü güven duygusu zedelendi. Halkımız en fazla eğitime destek veriyor. Bu hareket toplumun beklentisiyle bütünleştirilseydi, halk desteği olsaydı, başarıya ulaşılabilirdi. 
     
     Metin Bostancıoğlu Milli Eğitim Bakanı 
Başarıyla yürütülüyor      8 yıllık zorunlu temel eğitim başarıyla yürütülmektedir. Ülkemizin dört bir yanında okullaşma oranı artmış, özellikle kırsal kesimde daha fazla kız çocuğumuzun okula gönderilmesi sağlanmış, ilköğretimden sonra ortaöğretime geçiş oranı yüzde 92’ye ulaşmıştır. 
     Yurdumuzun her yanı, yeni okul binaları, derslikler, laboratuvarlar ve spor salonlarıyla donatılmış, bilgisayar ve eğitim teknolojileri yaygın olarak kullanılmaya başlanmıştır. 8 yıllık eğitime geçilmeden önce yılda ortalama 6 - 7 bin dolayında derslik yapılırken, 1998 yılından itibaren, merkezden ihale ve yerel ihalelerle yılda 20 bini aşkın derslik yapılmaya başlanmış, toplam 106 bin 672 derslik hizmete sunulmuştur. Eğitim yatırımları bütün hızıyla devam etmektedir." 
     
     Ömer Balıbey İstanbul Milli Eğ. Müd. 
Tam uyum sağladık      8 yıllık kesintisiz zorunlu eğitim başarılı bir şekilde yürütülüyor. İstanbul’da daha önceden aldığımız önlemler ve çalışmalarla 8 yıla geçişi sancısız ve problemsiz olarak sağladık. 
     Bu konudaki fizik ve mekan sorunlarını kısa sürede aşan ilimizde, şu anda yaptığımız iş, öğretmenlerimizin mesleki gelişimini sağlayacak çalışmalara hız vermektir. Burada hedefimiz, eğitimimize kalite ve verimlilik kazandırmaktır. 
     



 GÜNCEL 


















</TEXT>
</DOC>
