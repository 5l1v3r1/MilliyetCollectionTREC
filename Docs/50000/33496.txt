<DOC>
<DOCNO> 33496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/23/son/sontur11.html </URL>
<DATE> 2001/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı sıcaklar asfaltı eritti 
</HEADLINE>
<TEXT>

     Bolu'da, 37 dereceye kadar çıkan hava sıcaklığı, 100 kilometrelik asfaltı eritti. 
     Karayolları 41. Şube Şefi İlkay Aktuğ, aşırı sıcaklar nedeniyle eriyen asfaltları onarmak için 2 aydan bu yana çalışma yaptıklarını söyledi. 
     512 kilometrelik karayolundan sorumlu olduklarını ifade eden Aktuğ, aşırı sıcaklardan dolayı Mengen'de 30, Mudurnu'da 20, Yeniçağa-Mengen arasında 15, Çilimli'de 10, Abant'ta 10, ve Gölyaka, Melenağzı ve Cumayeri'nde 15 kilometrelik karayolunda asfaltın eridiğini belirtti. Aktuğ, şunları kaydetti 
     ''Haziran ayından beri bakım, onarım çalışmalarımız devam ediyor. Aşırı sıcaklar nedeniyle asfaltlarda erimeler, kusmalar meydana geliyor. Asfaltlardaki kusmalarla mücadele etmek için 5 ekip kurduk. Kusma olan bölgelere, çok ince malzeme döküyoruz.'' 
     Bu arada, Meteoroloji Müdürü Kadir Şanlı, geçtiğimiz Cumartesi günü 37 derece olan hava sıcaklığının bugün 27 dereceye kadar düştüğünü kaydetti. 
     
     






</TEXT>
</DOC>
