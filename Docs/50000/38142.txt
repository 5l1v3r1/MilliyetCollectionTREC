<DOC>
<DOCNO> 38142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/ekonomi/eko01.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim bizi de vurdu’ 
</HEADLINE>
<TEXT>

Turkcell Genel Müdürü Cüneyt Türktan, Telsim’in Motorola ile hukuki tartışmasının kendi şirketlerinin de kredi itibarını azalttığını söyledi 
     ŞÜKRÜ ANDAÇ Bodrum 

     Turkcell Genel Müdürü Cüneyt Türktan, Telsim’in Motorola ile arasındaki hukuki tartışmanın kendilerini de etkilediğini söyledi. 
     Rakipleri olsun, olmasın herhangi bir şirketin böyle bir hukuki tartışmaya girmesinin yabancı yatırımcı üzerinde olumsuz etki bıraktığını söyleyen Türktan, "Türkiye’ye bakıldığı zaman kanunların sıkıntılı olduğu ve kararların kolay alınmadığı gözleniyor" dedi. 
     Telsim ile Motorola arasındaki hukuki tartışmadan olumsuz etkilendiklerini kaydeden Türktan, "Bu tip görüntüler maliyetlerimizi artırıyor. Yeni kredi alırken ya pahalı kredi veriyorlar ya da hiç vermiyorlar" diye konuştu. Türktan, Telsim’in Motorola ile davasının büyümesinin sadece Turkcell’i değil, Türkiye’deki bütün şirketleri de olumsuz etkileyeceğini vurguladı. 
     
     Borcumuzun arkasındayız’ 
     Turkcell’in borçları hakkında da bilgi veren Türktan, tüm sıkıntılara rağmen martta 100 milyon dolar, haziranda 150 milyon dolarlık dış borcunun faiz ve ana parasını ödediklerini söyledi. Eylülde 250 milyon dolarlık bir borç daha ödeyeceklerini belirten Türktan, şöyle konuştu "Hiçbir zaman borçlarımızı ertelemeyi düşünmedik. Çünkü bu hem bizim hem de Türkiye’nin kredibilitesi açısından risk yaratır. Eylül ayında 250 milyon dolarlık bir ödememiz var. Bunun için de biz 175 milyon dolarlık sermaye artışı gerçekleştirdik. Yabancı ortaklarımız da bu kriz ortamında bize desteklerini sürdürdüler." 
     
Evimin anahtarını kimseye vermem      Yeni GSM operatörleri Aria ve Ay - Cell’in Turkcell’le yapmak istedikleri roaming anlaşmaları konusunda bilgi de veren Türktan, şunları söyledi 
     "Biz bugüne kadar 3 milyar dolarlık yatırım yaparak bu noktaya gelmişiz. Bizden bu sistemi bedavaya veya bedavaya yakın bir ücrete kullanmak istiyorlar. Biz de diyoruz ki, Bu anlaşma ile siz yatırım yapmayacaksınız. Yaklaşık 1 milyar dolarlık yatırımdan söz ediyoruz. Bu yatırımın faizini bile düşünseniz, sizin verdiğiniz rakamdan yüksek olur.’ Ortadaki rakamlar arasında farklılıklar var. Tabii ki Aria ve Ay - Cell bu işi bedavaya yapmak isterler. Ben evimin anahtarını onlara teslim edeceğim, onlar evime girecekler, ancak ücret ödemeyecekler. Biz buna karşıyız." 
     
Yatırımcı bizden soğuyor’      Turkcell’in yabancı ortaklarının Türkiye’yi kendilerinden daha iyi takip ettiğini vurgulayan Türktan, şöyle konuştu "Yabancı ortaklarımız Türk Telekom’daki yönetim değişikliği ve bakanlıklardaki tartışmaları çok iyi izliyorlar. Yabancı ortaklarımız ortama ve şirketimize baktıklarında olumsuz tablo ile karşılaşıyorlar. Şu anda Türkiye’de henüz taşlar yerine oturmuş değil. Bu da tabii ki tereddütlü yaklaşıma neden oluyor." Turkcell’in altı aylık faaliyet raporunun yarısında hukuki davalar bulunduğunu söyleyen Türktan, şöyle devam etti "Yabancı ortaklar bu durumu gördükleri anda sorun çıkarıyorlar. Bu sorunun ana nedeni hukuki düzenin sürekli değişmesi. Bu yüzden hisse senedi değerimiz düşüyor. Korkan bazı yabancı fonlar zararına bile satış yapabiliyor. Turkcell’e ilgi azalıyor." Yılın ilk altı ayında kur farkından dolayı 100 milyon dolarlık zarara uğradıklarını belirten Türktan, yaşanan kriz sebebi ile küçülme kararı aldıklarını ve dolar kontratlarında da kuru 850 bin liradan belirlediklerini anlattı. Turkcell’in geçen yıl sonunda 10.1 milyon aboneye ulaştığını söyleyen Türktan bu yılın ilk üç ayında 800 bin, ikinci üç ayında ise 400 bin yeni abone kazandıklarını söyledi. 
     



 EKONOMİ 


















</TEXT>
</DOC>
