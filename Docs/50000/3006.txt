<DOC>
<DOCNO> 3006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur23.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Ülkü Ocakları üyesi bir grup Fransa Başkonsolosluğu'na yumurta attı 
</HEADLINE>
<TEXT>

     Fransa Meclisi'nin, Ermeni tasarısını kabulü, İstanbul Ülkü Ocakları üyesi bir grup tarafından bu ülkenin İstanbul Başkonsolosluğu önünde protesto edildi. 
     Taksim Meydanı'nda toplanan İstanbul Ülkü Ocakları üyesi bir grup, İstiklal Caddesi'ndeki Fransa'nın İstanbul Başkonsolosluğu önüne kadar yürüdü. Burada, binaya yumurta atarak, ''bozkurt işareti'' yapan grup,''Fransa şaşırma, sabrımızı taşırma'', ''Türk'e kefen biçenin sonu korkunç olur'' şeklinde slogan atarak, tekbir getirdi. 
     Bu arada çevrede önlem alan emniyet güçleri, slogan atmaya devam etmeleri halinde gruba müdahale edecekleri uyarısında bulundular. Bunun üzerine gruptakiler slogan atmaya son verirken, İstanbul Ülkü Ocakları Başkanı Levent Temiz de yaptığı açıklamada, Türkler'in hiçbir zaman soykırım yapmadığını savunarak, ''Fransızların bütün ürünlerini kullanmayacağız, kullandırtmayacağız. Artık Paris'e tatile gidilmeyecek'' dedi. 
     Türk Milleti'ne düşmanlığın Fransızlar'a birşey kazandırmayacağını da ifade eden Temiz, ''Sizlerin Cezayir meselesinde dediğiniz gibi Bırakın tarihi tarihçiler tartışsın '' şeklinde konuştu. Açıklamanın ardından grup dağıldı. 
     Bu gösteriden yaklaşık 1 saat önce de, Mustafa Baştuğ adlı bir kişi, emniyet şeridi ile çevrili alana girerek, Fransa'nın İstanbul Başkonsolosluğu önüne siyah çelenk bırakmak istedi. 'Cezayir'de yaptıklarınızı ne çabuk unuttunuz'' şeklinde bağıran Baştuğ, önlem alan emniyet birimlerince yakalandı. Elindeki çelenge el konulan ve gözlem altına alınan Mustafa Baştuğ'un, bir sürücü kursunda direksiyon eğitmeni olduğu ve eylemi tek başına gerçekleştirdiğini söylediği öğrenildi. 
     



</TEXT>
</DOC>
