<DOC>
<DOCNO> 42234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/guncel/gun02.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş başlıyor 
</HEADLINE>
<TEXT>

ABD, kendi topraklarında uğradığı saldırının acısını, uzun zamanlı, geniş kapsamlı ve global nitelikte bir savaş stratejisiyle çıkaracak 
     YASEMİN ÇONGAR WASHINGTON 

     ABD, füze atışına dayalı sınırlı bir misillemeyle yetinmek yerine uzun zamanlı, geniş kapsamlı ve global nitelikte bir savaş planlıyor. Birçok ülkede birçok hedefin vurulmasını içerebilecek olan böyle bir savaşın, bazı bölgelerde pilotlu bombardıman uçakları, paraşütçü birlikleri ve kara harek tını bile içerebileceği kaydediliyor. 
     
     'Kayıp verebiliriz' 
     Savaşın, siyasi ve iktisadi yaptırımlarla da pekiştirilmesi bekleniyor. ABD Savunma Bakan Yardımcısı Paul Wolfowitz, eylemin "uzun süreli" olacağını belirterek, "Bu, sadece sorumlu kişileri yakalayıp hesabını vermelerini sağlamakla sınırlı bir iş değil, terörizmi destekleyen devletlere son vermeye yönelik bir iş" dedi. Bu sözler, ABD Dışişleri Bakanı Colin Powell'ın "Kayıp vermeye de hazır olmalıyız" sözleriyle birleşince, düşünülen askeri harek tın boyutu ortaya çıkıyor. 
     
     Yeni Körfez Savaşı 
     Yetkililer, Ladin'in saldırıları pek çok ülkede birimleri olan geniş bir terör ağına dayanarak gerçekleştirdiğine ve Irak gibi bazı devletlerden istihbarat yardımı aldığına inanıyor. 
     Öte yandan The Washington Post gazetesi, dünkü haberinde Afganistan'ın dışında Yemen, Sudan, Pakistan ve Cezayir'deki bazı hedeflerin de vurulabileceğini duyurdu. CIA eski başkanlarından James Woolsey da Ladin ile Irak arasında işbirliği olduğunun belirlenmesi halinde, Bağdat'a yönelik yeni bir Körfez Savaşı'nın da gündeme alınması gerektiğini söyledi. 
     
     AFGANİSTAN 
     Usame bin Ladin bu ülkede, Kandahar dağlarında saklanıyor ve Taliban yönetimi tarafından korunuyor. ABD, 1998 yılında Hint Okyanusu'ndaki kuvvetleri aracılığıyla Afganistan'a 70 Cruise füzesi atmış ancak Ladin'in vuramamıştı. 
     
     YEMEN 
     Yönetimin çabalarına rağmen Usame bin Ladin'in en iyi örgütlendiği ülkelerden biri. Amerikan USS Cole savaş gemisine karşı gerçekleştirilen ve 37 Amerikan askerinin öldüğü intihar saldırısı burada meydana gelmişti. 
     
     SUDAN 
     Ladin, Hasan el Turabi döneminde, bu ülkede 2 yıl saklanmıştı. Kenya ve Tanzanya'daki ABD elçiliklerine düzenlenen saldırıların bu ülkeden desteklendiği gerekçesiyle ABD, Sudan'daki bir silah fabrikasını vurmuştu. 
     
     PAKİSTAN 
     İslamabad, dünyada Taliban iktidarını tanıyan üç hükümetten biri. Ladin'i koruyan Taliban'la yakın ilişkileri var ve destek sağlıyorlar. Ladin'e bağlı yüzlerce militanın da Peşaver'de eğitim gördüğü biliniyor. 
     
     CEZAYİR 
     Laik yönetimin başı 1990'lardan beri şeriatçılarla dertte. Afganistan'da eğitim gören radikal İslamcı GİA örgütüyle yönetime bağlı güçler arasında 1990'ların ikinci yarısında büyük bir iç savaş yaşandı. 
     
Son sığınağı Kandahar Sürekli yer değiştiriyor      DIŞ HABERLER SERVİSİ 

     ABD'deki saldırıların baş zanlısı Usame bin Ladin, kamuoyu önünde son olarak geçen şubat ayında, oğlunun Kandahar kentindeki düğününde görülmüştü. Bu, onun, 1998'deki Amerikan füze saldırısından sonraki ilk görünüşüydü. Taliban komutanları, küçük konvoylar eşliğinde beyaz bir jiple dolaşan Ladin'in sürekli yer değiştirdiğini söylüyor. Rus Genelkurmayı'na göre Ladin son olarak Kandahar'daki dağları kendine üs olarak seçti. Kandahar'daki dağlar geçit vermeyecek kadar sarp olduğundan, muhtemel bir misilleme için Ladin'i bulmak Amerika için hiç kolay olmayacak. 
     
     



 GÜNCEL 


























</TEXT>
</DOC>
