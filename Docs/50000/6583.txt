<DOC>
<DOCNO> 6583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/son/sonspo01.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Daha erken sonuca gitmemiz gerekiyordu" 
</HEADLINE>
<TEXT>

     Galatasaray Kulübü Asbaşkanı ve Basın Sözcüsü Ali Dürüst, Bursaspor maçında galibiyete son dakikalarda ulaştıklarını kaydederek, ''Daha erken sonuca gitmemiz gerekiyordu'' dedi. 
     Karşılaşmada Emre Belözoğlu'nun sakatlanmasının oyun kurgusunu bozduğunu ifade eden Ali Dürüst, ''Bu da futbolumuzu etkiledi. Verilmeyen penaltılar da vardı. Ayrıca, Şenol'un Jardel'e yaptığı hareket de penaltı olmalıydı'' diye konuştu. Kaptan Bülent Korkmaz'a da övgüler yağdıran Dürüst, bu futbolcunun, kazanma inancıyla arkadaşlarını motive ettiğini söyledi. Dürüst, kaptan Bülent Korkmaz'ı kutladığını da ifade ederek, ''O'nu takdir etmek lazım. Maç boyunca arkadaşlarına kazanma hırsı aşıladı. Maçın kazanılmasında büyük etken oldu'' diye konuştu. 
     Bursaspor maçını artık unuttuklarını ve Avrupa Şampiyonlar Ligi'nde yapacakları Deportivo La Coruna maçına konsantre olacaklarını ifade eden Dürüst, bu maçta taraftarlara da büyük iş düştüğünü vurguladı. 
     Avrupa Şampiyonlar Ligi maçlarının havasının tamamıyla başka olduğunu belirten Dürüst, sözlerini şöyle sürdürdü 
     "Bu maçta seyirci desteği çok önemli. Bütün taraftarlarımızı maça bekliyoruz. Taraftarlarımızdan UEFA Kupası Şampiyonu bir takıma yakışır biçimde stadı doldurmalarını bekliyoruz.'' Okan'ın Bursaspor maçında sakatlığı nedeniyle kadroya alınmadığını kaydeden Dürüst, Çarşamba günkü Deportivo La Coruna maçınının bilet fiyatlarının ise yarın belli olacağını sözlerine ekledi. 




</TEXT>
</DOC>
