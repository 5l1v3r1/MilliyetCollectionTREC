<DOC>
<DOCNO> 40844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/dunya/dun01.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Biyolojik’ itiraf 
</HEADLINE>
<TEXT>

ABD’nin biyolojik silah üretimi için kurduğu gizli merkez, medya tarafından ortaya çıkarılınca, Bush yönetimi, Merkez araştırma ve savunma amaçlı’ dedi. ABD’nin biyolojik silahları yasaklayan 1972 tarihli antlaşmayı ihlal ettiği öne sürüldü 
     YASEMİN ÇONGAR Washington 

     ABD’nin, Clinton yönetimi döneminde biyolojik silah araştırması yapan gizli bir merkez kurduğu ve burada "kitlesel imha" potansiyeli taşıyabilecek bazı bakterileri ürettiği ortaya çıktı. Gerek Clinton yönetiminin, gerekse Bush yönetimi yetkililerinin "araştırma ve savunma amaçlı" diye nitelendirdikleri merkezin varlığı, ABD’nin 1972 tarihli, biyolojik silah üretimini yasaklayan uluslararası antlaşmayı ihlal ettiği tartışmasını başlattı. 
     "The New York Times" gazetesinin haberleri ve talebi üzerine, bu gazeteden bir muhabir ile ABD televizyonundan bir ekip, Savunma Bakanlığı’nın Pentagon özel izniyle, Nevada Çölü’nün ortasındaki gizli tesise girdiler. 
     
     Hızlı ölüm silahları 
     Yetkililer, bu "bakteri fabrikasının," 1999 ve 2000 yıllarında "deneme amacıyla" bazı biyolojik maddeleri ürettiğini doğrularken, bu maddelerin "kitlesel imha yeteneğine sahip olmadığını," dolayısıyla antlaşma ihlalinden sözedilemeyeceğini belirtiyorlar. Ancak fabrikayı gezen gazetecilerin haberlerine göre, tesisin kapasitesi onbinlerce kişiyi hızla öldürebilecek miktar ve etkide biyolojik madde üretmek için yeterli. 
     Clinton yönetiminin savunma bakanı William Cohen, "Bachus" olarak adlandırılan projeye sahip çıkarak, "Bu, Amerikan halkına yönelik biyolojik silah tehdidine karşı hazırlıklı olma, gerekli aşıları üretebilme amaçlı, savunma güdüsüyle başlatılmış, sınırlı bir projedir" dedi. 
     ABD’deki birçok savunma uzmanı ise, 1972 antlaşmasının her türlü hastalık yayıcı bakteri üretimini yasakladığını ve tesisin bu yasağı deldiğini öne sürüyor. 
     



 DÜNYA 











</TEXT>
</DOC>
