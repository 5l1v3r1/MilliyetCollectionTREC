<DOC>
<DOCNO> 29486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/soneko01.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye, 17 maddelik ek niyet mektubu gönderildi 
</HEADLINE>
<TEXT>

     Uluslararası Para Fonu'na IMF 17 maddeden oluşan ek niyet mektubu gönderildi. 
     Edinilen bilgiye göre, Devlet Bakanı Kemal Derviş ve Merkez Bankası Başkanı Süreyya Serdengeçti imzasıyla gönderilen ek niyet mektubu, 17 maddeden oluşuyor. Tablolarla birlikte 15 sayfa olan ek niyet mektubunda, 8. gözden geçirmeye ilişkin ön koşulların yerine getirildiği belirtiliyor. 
     Ek niyet mektubu, IMF İcra Direktörleri Kurulu'nun 3 Temmuz'da yapacağı toplantıda ele alınacak ve muhtemelen ikinci kredi dilimi olan 1,5 milyar dolarlık kısım ay başında serbest bırakılacak. Diğer dilim olan 1,5 milyar dolarlık kısmın da 25 Temmuz'da serbest bırakılması planlanıyor. 
     Diğer 3'er milyar dolarlık dilimler ise 20 Eylül ve 15 Kasım tarihlerinden sonra serbest bırakılacak. 
     IMF yönetimi, 3,8 milyar dolarlık ilk dilimden sonraki dört kredi diliminin serbest bırakılmasının, program hedefleriyle ilgili gözden geçirmelerin sonuçlarına bağlı olacağını vurgulamıştı. 
     Uluslararası Para Fonu heyetinin, 9. gözden geçirmeye ilişkin Türkiye ziyaretinin ise Temmuz ayı içinde yapılması bekleniyor. 
     
     
     







</TEXT>
</DOC>
