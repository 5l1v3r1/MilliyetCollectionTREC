<DOC>
<DOCNO> 21111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/spor/ybjkgok.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtar bizi Şifo 
</HEADLINE>
<TEXT>

     ATTİLA GÖKÇE 

     Beşiktaş için Gençlerbirliği maçları tam anlamıyla bir korku tüneli. Beşiktaş bu yıl, Gençlerbirliği önünde ligde ve kupada aldığı yenilgilerle tam bir şok yaşadı. Siyah - Beyazlı takımı hedefinden koparan, Nouma’yı işinden ve formasından soğutan başkent takımı oldu. Elbette Kırmızı - Siyahlı kulübü kesin olarak suçlayamayız. Onlar futbol ölçüleri içinde gerekenleri yapıp, kesin üstünlük sağladılar. Beşiktaş’ta korkunun temel nedeni güvensizlik, tecrübesizlik, kadro sıkıntısı. Ankara’daki lig rövanşında hedefsizlik ve dirençsizlik de bunlara eklenince iyi başlayan gün kötü bitti Beşiktaş için. 
     Evet, özellikle Nihat’ın, Bayram’ın ve Karhan’ın gayretleriyle Beşiktaş pamuk ipliğine bağlı UEFA şansını zorluyordu. Hele Nihat’ın Bayram’a attırdığı bir gol var ki, ayakta alkışlanmaya değer. Genç futbolcunun adam eksiltip çalım atarak arkadaşına yaptığı asist olağanüstü güzellikteydi. Beşiktaş üzerinde çalışılmış ve tıkır tıkır işleyen pozisyonlarla yükleniyordu Gençlerbirliği’ne. Nouma’nın yokluğu da kimsenin umurunda değildi. 
     Ancak, golün hemen ardındaki temel gerçekler yavaş yavaş ortaya çıkıyordu. Ayhan, bu maçı nerede ve niçin oynadığını bilmeyen savruk bir günündeydi. Orta alan yavaş yavaş yoruldu. Savunma çözülmeye başladı. Gençlerbirliği’nin oyundaki ısrarı ve devamlılığı Beşiktaş’ı uyandırmaya yetmedi. Ümit Karan’ın ıslak zeminde sekerek Fevzi’yi avlayan frikiğine bir şey demeyelim. Peki, ikinci goldeki Fevzi gafletine ne diyeceğiz Fevzi, Sellami’nin pasını kabul ediyor, Ümit Karan gibi bir adamı çalım atıp güya kontrollü bir pas vermek istiyor. Orada en az beş santim su var. Top suya takılınca Ümit Karan da Fevzi’nin boşalttığı kaleye faturayı yolluyor. Beşiktaş kalecisi dün en az dört kez topu cezaalanının dışından degajladı. Oyunu seyrederken dalıp dalıp gitti. Ve ikinci golde kendi takımının ipini çekti. Bu duygu ve dikkat boşluğunun Fevzi’ye ve Beşiktaş’a neler kaybettirdiğini varın siz hesap edin. Golden sonra Beşiktaş yeniden eski kaptanına sığınıyor Kurtar bizi Şifo 
     Kurtaracak ne kaldı ki 
     



 SPOR 































</TEXT>
</DOC>
