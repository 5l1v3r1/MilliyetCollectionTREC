<DOC>
<DOCNO> 22002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/sontur08.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi'nden Sabah ve Takvim gazetelerine kınama 
</HEADLINE>
<TEXT>

     Basın Konseyi Yüksek Kurulu, Albayrak Turizm A.Ş ve Nuri Albayrak'ın başvurusu üzerine Sabah ve Takvim gazetelerinin ''kınanmasına'' karar verdi. 
     Basın Konseyi'nden yapılan yazılı açıklamada, Konsey Yüksek Kurulu'nun, Albayrak Turizm A.Ş ve Nuri Albayrak'ın başvurusu üzerine Sabah gazetesinin 21 ve 23 Şubat 2001 tarihli nüshalarıyla, 12, 13, 14 ve 15 Mart 2001 tarihli nüshalarında yayınlanan ''Doymuyor'', ''Hale de el attılar'', ''İstanbul hortumcusu'', ''Albayrak'a çifte kıskaç'', ''Albayrak ne yasa ne yasak tanıyor'' ve ''Hortumcu tehdit etti'' başlıklı haberler ile Takvim gazetesinin 13, 14 ve 15 Mart 2001 tarihli nüshalarında yayınlanan ''Hortum Nuri'', ''Hortum sıkıştı'' ve ''Hortum Nuri'den ekmek oyunu'' başlıklı haberleri değerlendirdiği kaydedildi. 
     Yapılan değerlendirme sonucunda Sabah ve Takvim gazetelerindeki haberlerde Albayrak Şirketler Grubu'nun, İstanbul Büyükşehir Belediyesi'nden aldığı ihaleler ve yaptığı işlerin anlatıldığı ancak ''kaynak ve kanıt göstermeden, haber konusu şirketler ve Nuri Albayrak'ın suçlandığı, şirketler ve Nuri Albayrak hakkında eleştiri sınırlarını aşan ifadeler kullanıldığı'' sonucuna varıldığı belirtilen açıklamada, şöyle denildi 
     ''Basın Konseyi Yüksek Kurulu, bu nedenlerle Basın Meslek İlkeleri'nin 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4, 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6, 'Yasaların suç saydığı eylemler, gerçek olduğuna inandırıcı, makul nedenler bulunmadıkça kimseye atfedilemez' içerikli 10. maddelerini ihlal eden Sabah ve Takvim gazetelerinin 'kınanmasına' oy birliği ile karar vermiştir.'' 






</TEXT>
</DOC>
