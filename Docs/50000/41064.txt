<DOC>
<DOCNO> 41064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/08/guncel/gun13.html </URL>
<DATE> 2001/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Öğrenci kayıtları uzatıldı 
     İstanbul’da öğrenci kayıtları, 17 Eylül Pazartesi gününe kadar uzatıldı. Milli Eğitim İl Müdürlüğü’nden yapılan yazılı açıklamada özetle şöyle denildi "Okullara kayıt olamayan öğrencilerin kaydolabilmesi için genel lise, endüstri meslek lisesi, çok programlı lise, kız meslek lisesi, ticaret meslek lisesi, imam hatip lisesi, müfredat laboratuvar okulları ve ilköğretim okulu kayıt süreleri, 17 Eylül Pazartesi günü saat 17.30’a kadar uzatılmıştır." 
     
     Denizyollarından indirim 
     Türkiye Denizcilik İşletmeleri TDİ , İstanbul - Avşa hattında, tam yolcu taşıma bedelini yüzde 20 öğrenci, yaşlı ve özürlü yolcu taşıma bedellerini de yüzde 25 indirdi. 10 milyon lira olan tam yolcu bedeli 8, 8 milyon lira olan öğrenci, yaşlı ve özürlü taşıma bedeli 6 milyona düştü. 
     
     Ölüm orucunda 33’üncü ölüm 
     Küçükarmutlu’da ölüm orucu eylemini sürdüren 30 yaşındaki Gülay Kavak, dün hayatını kaybetti. Ölüm orucu eyleminin 323. gününde Kavak dün aniden fenalaştı. Kavak saat 20.00 sıraları eylemini sürdürdüğü evde öldü. Kavak’la birlikte ölüm orucunda ölenlerin sayısı 33’e ulaştı. 
     
     Başkan, ağır yaralandı 
     Kırıkkale Belediye Başkanı Mustafa Pekdoğan’ın makam otomobili, sollama yaptığı kamyonun sıkıştırması sonucu 50 metre sürüklenip direğe çarptı. Pekdoğan ile Başkan Yardımcısı İhsan Kayalak, koruma Ayhan Pekdoğan ve şoför Ümit Laçinok, Kırıkkale Devlet Hastanesi’ne kaldırıldı. Durumları ağır olan Pekdoğan ile Kayalak, Ankara Numune’ye sevk edildi. 
     
     1 milyar dolarlık teminat 
     Çin, Ukrayna’dan satın aldığı uçak gemisi Varyag’ı Boğazlardan geçirebilmek için, Türkiye’nin istediği iki yıl süreli 1 milyar dolarlık yaklaşık 1.42 katrilyon lira teminat mektubunu vermeyi kabul etti. Denizcilik Müsteşarlığı yetkilileri, geçişin gündüz başlayacağını ve Marmara Denizi’nde gece süreceğini kaydetti. 
     



 GÜNCEL 






















</TEXT>
</DOC>
