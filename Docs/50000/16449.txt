<DOC>
<DOCNO> 16449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/ekonomi/eko04.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK mal müdürlüğü oldu 
</HEADLINE>
<TEXT>

Yapı Kredi Yönetim Kurulu Üyesi Ali İhsan Karacan, "Bankacılık Düzenleme ve Denetleme Kurumu mal müdürlüğü ve savcılık ofisine dönüştürülerek kuruluş amacından uzaklaştırıldı" dedi 
     FİNANS SOHBETLERİ KADİFE ŞAHİN 

     Bankacılık sektöründe bugünkü tablonun 20 yıldır yaşanan krizlerden kaynaklandığını belirten Yapı Kredi Bankası Yönetim Kurulu Üyesi Ali İhsan Karacan, Bankacılık Düzenleme ve Denetleme Kurumu’nun BDDK da mal müdürlüğü ve savcılık ofisine dönüştürüldüğünü söyledi. 
     Kurumun gerçek misyonundan koptuğunu belirten Karacan, "Bu bankacılık ve ekonomi açısından büyük bir risk" dedi. 
     Makro ekonomik politikaları yürütenlerin 20 yıldır krizlerin faturasını banka bilançolarına süpürdüğünü belirten Karacan, "Bu hem özel hem de kamu bankaları için böyle oldu. Geriye dönüp baktığımızda bunun pek çok örneğini görüyoruz. Sümerbank’ın risklerini temizlemek için Türkbank’ın bilançosu bozuldu. Bir IMF programı nedeniyle kredi verilemeyen FİSKO Birliği özel bankalar finanse etti. Devlet daha sonra bu borcunu tanımadı. Halı artık daha fazla pislik kapatamıyor. Bu nedenle kriz ilk defa sokağa taştı" diye konuştu. 
     
Bankalar için çözüm nedir 
     Sektör çok ciddi bir yaylım ateşi altında. Bu yaylım ateşinde bankacıların da elbette kusuru var. Ancak, bankacıları hapse atarak, bankalara el koyarak sorunları çözeceğimiz yanılgısına kapıldık. Camdaki sineği cama zarar vermeden öldürmek yerine taş atarak öldürmek istedik. Sineği öldürmediğimiz gibi camı da kırdık. Çözüm için reçete çok ve çoğu da siyasi. Ancak bankacılık sektörüne bakış açımızın değişmesi gerekiyor. Bankalar kanunu çıktığı zaman problem çıktığında müdahale seçeneklerinin bire indirilmesini eleştirmiş ve sistemin önünün tıkanacağını belirtmiştik. Öyle de oldu. Şimdi yeni kanun ile bu seçenekleri artırmaya çalışıyorlar. İkincisi Mevduat Sigorta Fonu sistemik krizlerin değil bireysel krizlerin çözüm aracıdır. Fonu sistemik krizleri çözmede kullanarak kaynak ve moral olarak tükettik. 
     
     Kanunda hata yapıldı 
BDDK kuruluş fonksiyonlarını yerine getirmiyor mu 
     Hem kanunun hazırlanmasında hem de BDDK’nın kanuna dayanarak yaptığı düzenlemelerde dizayn sorunu yaşadık. Dizayn hataları sonunda misyon hatalarına yol açtı. Bir kurumun misyonunda kayma yaparsanız kurumun normal görevlerini yapmasında sıkıntı çıkar. BDDK göreve geçme süresi içinde misyonunu oluşturmak için sektör, piyasa ve diğer kamu kurumları ile hiç bir diyaloğa girmedi. Bu kurumun misyonunu oluşturmada önemli bir handikaptı. BDDK göreve başladıktan sonra da kamulaştırma dairesi ve savcılık ofisi gibi çalıştı. Kurumun diğer misyonlarının hepsi ikinci plana itildi. 
     Şimdi bunlara icra dairesi ve amme alacakları ile uğraşan mal müdürlüğü fonksiyonları eklenmek isteniyor. Bu bankacılık, ekonomi ve BDDK için çok ciddi bir risk. Çünkü bir kurum gerçek misyonunun dışına çıktığı zaman düşüşe geçer. 
     
Bu misyon kayması nasıl önlenebilir 
     Mali piyasalar kurulunun kurulması ile önlenebilir. Bu kurulun bir an önce BDDK, SPK ve Hazine’deki sigortacılık fonksiyonları birleştirilerek yeniden kurulması ve misyonunun da doğru biçimde belirlenip yeniden örgütlenmesi lazım. 
     
"Para Kurulu Türkiye’ye uymaz"      Ekonomik programla birlikte gündeme gelen konulardan biri olan Para Kurulu’nun Türkiye’de uygulanamayacağını belirten Karacan, sistemin pek çok riski olduğunu söyledi. Para Kurulu’nun halkın gelir seviyesini daha da düşüreceğini bildiren Karacan, şöyle konuştu 
     "Sistemin riskleri var. Birincisi Türkiye çapında bir ülkede uygulanmış bir örneği yok. Arjantin önce başarılı oldu, ama krizle sonuçlandı. İkincisi Para Kurulu için çok büyük döviz rezervlerine ihtiyaç var. Türkiye çok büyük bir krizden büyük yara aldı. Türkiye’nin Para Kurulu’na geçmesi için ilave 20 - 25 milyar dolar yeni rezerv gerekir. Üçüncü neden, davranış kalıpları. Para Kurulu geldiğinde Merkez Bankası büyükçe bir döviz büfesine dönecek. Döviz karşılığında ulusal parayı alan satan bir kurum olacak. Siyasetçi ve mali sektör dışında sokaktaki insan Merkez Bankası’nın böyle bir kuruma dönmesine hazır mı Bence değil. Merkez Bankası sadece para arzını ayarlayan, enflasyon hedefi olan kurum değildir, bir ülkenin büyümesinin sorumluluğunu da taşır. Yoksa Türkiye’nin Merkez Bankası’na ihtiyacı yok." 
     
     
     


 EKONOMİ 














</TEXT>
</DOC>
