<DOC>
<DOCNO> 42100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/yasam/yas10.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2000 kişi hep birlikte sığınakta ağlıyorduk’ 
</HEADLINE>
<TEXT>

Kulelerin binlerce kişiye mezar oluşunu adım adım izleyen Cemal Ercan, sokaktakinin gözüyle’ dehşet gününü anlattı 
     SONGÜL HATISARU 

     Saldırı anında Dünya Ticaret Merkezi’ne yürüyüş mesafesindeki 60 Wall Street JP Morgan Chase binasında bulunan Cemal Ercan "Yaşadığımız kıyamet dehşetinde bir şeydi" dedi. 
     7 yıldır bölgede bulunan 5 Country Cafe’lerin sorumlu müdürü olarak çalışan Ercan o anları şöyle anlattı "O anda dışarıda olmamam gerektiğini düşündüm ve kafeye kaçtım. Her yer kapkaranlıktı. Toz bulutu dizimize kadar geliyordu. Dışarı kaçamayanlar çıkış için dumanın dağılmasını bekliyordu... Bir anda Dünya Ticaret Merkezi’nin bulunduğu alan kağıt, çelik parçaların üşüştüğü bir cehenneme dönüştü" 
     
     EZE EZE KAÇIŞ 
     Özellikle ikinci uçak saldırısından sonra o ana kadar hiç kuşku duymadıkları binalarının deprem dehşetinde sarsıldığını vurgulayan Ercan, insanların panik içinde kaçıştıklarını kimilerinin panik yapmayın çığlığına kimi insanların "canınızı kurtarın" çığlıklarının karıştığını bildirdi. Ercan, şöyle konuştu 
     "Herkes karanlıktan kaçıyordu. Feciydi karanlık. Acayip bir panikti. İnsanlar birbirinin üstünden atlıyordu. Binalar yıkılınca etraf simsiyah oldu. O korkuyu anlatmak kolay değil. 42 yaşındayım, böyle bir olayı en gerilimli korku filmlerinde dahi izlemedim." 
     İkinci binanın çökmesinden sonra güvenlik görevlilerinin herkesi sığınıklara girmeye zorladığını ifade eden Ercan, sözlerini şöyle sürdürdü "70 katlı JP Morgan binasının üst katındakiler telaş içinde asansörlerden iniyorlardı. Çünkü onlar uçakların binaların içine girdiğini görmüştü. Dışarıda nefes alınamıyordu. Toz duman, parçalar yutuluyordu sanki. Duman bir türlü açılmıyor, siyahlık bir türlü dağılmıyor ve arkasından neyin geleceği bilinmediği için panik katlanıyordu." 
     
     SAVAŞ GİBİYDİ 
     Binanın güvenlik görevlilerinin dükkanları kapatın ve sığınağa inin uyarısı üzerine, sığınağa yönlendiklerini vurgulayan Ercan, "Hepimiz binanın alt katında bulunan sığınaklara indik. Bizim bulunduğumuz sığınakta yaklaşık 2000 kişiydik. Her binanın altında bu sığınıklardan var. İnsanların oturması için koltuklar, televizyon vardı. Kahve makinelerinden sürekli kahve içtik. Binanın öteki kafetaryasından yemek getirdiler bize. Herkes ağlıyordu, iki saat kaldık burada. Resmen savaş gibiydi. Herkes iyi olduğunu söylemeye çalışıyordu ailesine..." diye konuştu. 
     
     GARİP BİR HÜZÜN 
     Ercan şöyle konuştu "Binanın düşüceğini tahmin etmiyordum. Binanın düştüğünü görünce bütün güvenlik duygum yok oldu. Asıl bu anda panik, ölüm korkusuna dönüştü. Duman azaldı dediklerinde şok halinde çıkışlara yöneldik. Mendilimi ıslatıp, yüzüme bağladım. Dışarısı dehşetti. Yığınların üzerinde neye bastığımı bilmeden koştum. Dizlerime kadar toza batıyordum her adımda. Evim 75. cadde 3’üncü Aveneu’da. 2.5 saatte yürüyerek eve geldim. Saldırıdan bu yana genelde evdeyiz. İlk günün şokunu atlaktık. Ancak dün gece Empire State boşaltılınca panik yine arttı. 40’ıncı katında bomba var dendi, binanın bütün ışıkları söndü. Demek ki bitmedi’ kanısı yayıldı. Şehir eski şehir gibi değil. Sessiz karanlık ve uçak geçmiyor. New York’un böyle bir şehir haline gelebileceğini herhalde hiç kimse düşünümezdi. Garip bir hüzün var" 
     



 YAŞAM 






























</TEXT>
</DOC>
