<DOC>
<DOCNO> 34236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/spor/aspo.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan bir içim su 
</HEADLINE>
<TEXT>

İtalyan medyası, Fatih Terim’in takımını, Amsterdam’daki Ajax galibiyeti sonrası göklere çıkardı. Çizme basını, az idmanlı yıldızların, umut verici oynadığını yazdı 
     Manşetlere çıktı 
     FATİH Terim’in takımı Milan’ın, Ajax karşısında elde ettiği 1 - 0’lık galibiyet, İtalyan basınında manşetlere çıktı. Corriere dello Sport başlığını, "Terim ve Rui Costa. Milan bir içim su" diye attı. Gazete maçla ilgili yorumunda da, "Siyah - Kırmızılılar iyi yolda. Terim takımından memnun. İnzaghi ile Shevchenko arasındaki uyum tam" ifadelerini kullandı. Tuttosport da, başlığında "Bu ne Milan Rui Costa’dan süper şov" sözlerini yayınladı. 
     
     İmza Rui Costa 
     TUTTOSPORT, ayrıca maçla ilgili "Ajax, Milan’a oranla iki hafta daha çalışarak maça çıktı. Bu nedenle, Milan’ın başarısı, son derece umut verici" yorumunu yaptı. La Gazzetta dello Sport ise "Günaydın Milan. İmza Rui Costa" başlığını attı. Gazete, "Milan henüz Terim’in istediği gibi oynamıyor ama, kontrataklarla birçok gol fırsatı yakalıyor. Sonuçta, Milan henüz yarı yarıya bir güçte. Rui Costa’nın kalitesi de tartışılmaz. Attığı gol güzeldi" diye yazdı. 
     
     "Hafife alınmamalı" 
     FATİH Terim de, basına verdiği demeçte "Önemli bir sınavı başarıyla atlattık" dedi. Terim şöyle devam etti bu başarı hafife alınmamalı. Hazırlık çalışmalarına bizden iki hafta önce başlayan bir takımı yendik. Sadece 20 günlük bir idmanın ardından sahaya çıktık. Beni, yorgunluğuna rağmen Milan’ın çok sayıda gol pozisyonu yakalaması memnun etti." Bu arada Parmalı defans oyuncusu Laursen’in transferi için pazarlıkların sürdüğü bildirildi. 
     
     Röportaj yarışı 
     HOLLANDA’da Amstel Turnuvası’na katılan Milan’ın başında bulunan Fatih Terim ile özel röportaj yapmak için yabancı basın mensupları adeta yarışa girdiler. Hollanda, Fransa, İspanya ve İngiltere’den yaklaşık 20 gazeteci saatlerce Terim’den randevu koparabilmenin yollarını aradılar. İtalyan foto muhabirleri ise yarım saat Terim’in saha içinde fotoğraflarını çektiler. Milan bugün turnuvanın finalinde saat 19.30’da Liverpool ile karşılaşacak. 
     



 SPOR 




















</TEXT>
</DOC>
