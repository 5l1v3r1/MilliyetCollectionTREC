<DOC>
<DOCNO> 8704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/24/yazar/tamer.html </URL>
<DATE> 2001/02/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yılmaz'ın gülmesi için kriz gerekmiş 
</HEADLINE>
<TEXT>

     Başbakan Yardımcısı Mesut Yılmaz'ın kriz boyunca TV ekranlarında sürekli mütebessim yüzünü görenler hayretler içinde... 
     Pazartesi günü olaylı MGK toplantısının ardından Başbakan Ecevit bir yanına Hüsamettin Özkan'ı, diğer yanına Mesut Yılmaz'ı almış, nasıl hakarete uğradığını dramatik bir sesle anlatırken, Yılmaz'ın yüzünde basın açıklaması süresince hiç eksilmeyen sürekli bir tebessüm Oysa ANAP lideri siyasete atıldığından beri hafif suratsız olmasıyla ünlüdür. 
     İnsanlar normalde gülerken ifadesiz bir yüzle ortalıkta dolaşmayı yeğleyen Yılmaz, Anayasaların fırlatıldığı bir MGK toplantısının ertesinde artık sinirden mi gülüyor, eğlendiği için mi gülüyor, koca adamların tartışmasını komik bulduğu için mi gülüyor, abartılacak bir sorun yok izlenimini vermek için mi gülüyor, orası belli değil 
     Yılmaz'ın pazartesi günü MGK toplantısının ertesinde sürekli gülen yüzünün fazla üzerinde durulmayabilirdi belki... Eğer doların dalgalanmaya bırakılmasıyla ilgili basın toplantısında da yüzünden hiç eksilmeyen beşuş bir ifadeyle TV ekranlarında görünmemiş olsaydı... 
     Başbakanlıkta sabahlara kadar süren kriz zirvesinin ertesinde Başbakan Ecevit yine basın açıklaması yapıyor. Bu kez MHP lideri Devlet Bahçeli Türkmenistan'dan dönmüş. Ecevit bir yanına Bahçeli'yi, diğer yanına Mesut Yılmaz'ı almış. Diğerleri hem yorgun, hem gergin, hem üzgün bir yüz ifadesiyle TV ekranlarının karşısındalar. Yılmaz ise tam tersine yine sürekli gülüyor. Basın açıklaması boyunca yüzünden gülümseme hiç eksik olmuyor. Yetmiyor, ayağa kalktıktan sonra da gülümseme devam ediyor 
     Doların dalgalanmaya bırakılmasıyla herkes yoksullaşmış, ekonomi kilitlenmiş. Ortada tam bir kaos hüküm sürüyor. Ve Yılmaz sürekli gülüyor. Hafta başından beri gülüyor. Ne olup bittiğini anlamak için her zamankinden çok daha dikkatle TV başına kilitlenmiş halkımız da Yılmaz'ı gülerken gördükçe sinir oluyor. Çünkü sağolsunlar TV kanallarımız aynı görüntüleri bıkıp usanmadan defalarca, defalarca, defalarca gösteriyor. 
     Yılmaz'ın gülüşünü yadırgalayanlar, sinir olanlar ya da dalga geçtiğini sananlar ise soluğu köşemizde alıyor ve yorum getirmeye çalışıyorlar 
     Kimine göre Yılmaz, son başbakanlık döneminde işi iyice azıtan kamu bankalarının Devlet Denetleme Kurulu tarafından incelenmesi suya düşer mi umuduyla gülüyor. 
     Kimine göre Yılmaz, bu kargaşada Enerji Bakanı Cumhur Ersümer'i Beyaz Enerji Operasyonu nedeniyle istifadan kurtardığı için gülüyor. 
     Kimine göre Lütfullah Kayalar gibi parti içindeki muhaliflerinin nafile çıkışlarının sonuç vermeyeceğini baştan bildiği için gülüyor. 
     Kimine göre çok istediği Cumhurbaşkanlığı koltuğuna oturmasının engellenmesinde önemli katkıları bulunan Ecevit ve Özkan'dan intikam almanın keyfiyle gülüyor MGK'dan sonraki gülüşü için . 
     Kimine göre son kaos ortamında deneyimli politikacı aranırken ve Güneş Taner'den Işın Çelebi'ye ülkeyi bugünkü çıkmaza getirmekte deneyimli eski bakanlar TV ekranlarında boy gösterirken, "Acaba ben de yeniden yeniden başbakan olup dümenin başına geçebilir miyim " hayaliyle gülüyor. 
     O kadar da kötü niyetli olmayın canım. Yılmaz belki de tüm bu olan bitenlere sinirinden gülüyordur. Çoğumuzun hiç beklenmedik zamanlarda gülme krizine tutulmuşluğumuz vardır. 
     Hem gülmek Mesut Yılmaz'a pek yakışıyor... 
     
Ya enflasyon ya iflaslar      Kentbank'tan ticari kredi verdiği bir müşterisine dün şu yazı gidiyor "Ticari kredinizin yüzde 90 olan yıllık faizi, son gelişmeler nedeniyle yüzde 2000'e çıkartılmıştır. Uygulama 2 gün geriye dönük olarak çarşamba sabahından başlatılmıştır." 
     Piyasalar 2 gündür tümüyle kilitlenmiş durumda. Para olmadığı için kimse birbirine ödeme yapamıyor. Dolayısıyla krediyi geri ödeyip faizden kurtulmak da mümkün değil. Bu faizlerle 1 ay tutacak olsa, aldığı krediyi tam 2 katı olarak geri ödemesi gerek. 
     Beni aradığında "Asıl kıyamet bundan sonra kopar. Şimdiye kadar bir şey olmadı, ama bu kilitlenme birkaç gün sürerse intiharlar başlar" diyordu. Bir yandan Kentbank'ın yanlış stratejisinin faturasını kredi müşterisine yüklediğinden yakınıyor, diğer yandan da Merkez Bankası'nın faizleri dondurması gerektiğini düşünüyordu. 
     Görüştüğümüz diğer bankalardan ticari kredi faizlerini yüzde 500'e, yüzde 700'e çıkartan vardı, ancak Kentbank'tan başka yüzde 2000 diyen yoktu. 
     Merkez Bankası ise ulaşılmaz durumda. Sadece bizler değil, elinde TL'si olup da döviz almak isteyen de ulaşamıyor Merkez Bankası'na. Bankaların ellerinde TL olsa bile ancak birbirlerinden ya da Tahtakale'den alabilecekleri döviz miktarı ise taahhütlerini karşılamaya yetmiyor. 
     Uzmanlara göre Merkez Bankası'nın faizleri dondurması söz konusu olamaz. Piyasadaki sıkışıklığı aşmak için karşılıksız para basarsa enflasyon azar, basmazsa da iflaslar 
     Aşağı tükürsen sakal, yukarı tükürsen bıyık. 
     
     





Kriz yönetimi 


Krizin yararı 


O yine sıyırır 


Programın maliye ayağı 


Kadınla erkek eşittir ama biri daha eşittir 


Dikkat Türkiye bıçak sırtında 


Çığ 


Hep değişiyor, aksi yok 


Alman üniversitesi ve şaşkın Ankara 


Yeni kadro yeni umuttur 


Türkiye devre dışında değil 


Herkes paranın peşinde... 


Ekonomik kriz kelle alacak 


"Fil Hamdi"den "Komser Şekspir"e... 


Bir zamanlar Ecevit... 


Şakşak nerede 


Yılmaz'ın gülmesi için kriz gerekmiş 


Biraz döviz, biraz TL sinirleri gevşetir 


Nobel kalmadı, Darwin verelim 


</TEXT>
</DOC>
