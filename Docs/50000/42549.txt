<DOC>
<DOCNO> 42549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/spor/spo01.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"PES ETMEK YOK" 
</HEADLINE>
<TEXT>

Beşiktaş Kulübü Başkanı Serdar Bilgili, Teknik Direktör Daum ile futbolculara güvendiğini söyledi, "Şimdi birlik ve beraberlik zamanı. Bu kadronun her zaman arkasındayım" dedi 
     Takıma sahip çıktı 
     BEŞİKTAŞ Kulübü Başkanı Serdar Bilgili, takıma ve teknik kadroya sahip çıktı, eleştirileri yanıtladı. Bilgili, "Her zaman söyledim, bugün de aynı şeyi tekrarlıyorum. Bu kadronun ve teknik ekibin arkasındayım. Tüm sorumluluk başkan olarak bende. Birlik ve beraberliğin tam zamanı. Çünkü bu takım hepimizin. Önemli olan kötü günde Beşiktaş’ın yanında olmaktır" diye konuştu. 
     
     Bütçemiz bu kadar’ 
     BİLGİLİ, İstanbulspor maçından sonra medyanın hedefi haline gelen yabancı oyuncularla ilgili olarak da "Bütçemize göre transfer yaptık" yorumunu yaptı. Serdar Bilgili, "Ülkemizin içinde bulunduğu ekonomik kriz yüzünden olanaklarımızı en iyi şekilde kullandık. Biz de kulübü milyonlarca dolar borca sokabilirdik. Bugün değil, yarın çok önemli" ifadelerini kullandı. 
     
     Tepkiler doğal’ 
     İLHAN, Tümer ve Tamer’i kısıtlı bütçelerini zorlayarak aldıklarını hatırlatan Bilgili, şöyle konuştu "Kayıp dokuz puana karşın Daum ve futbolcularımıza eskisinden daha fazla güveniyorum. Yeni bir takım olduğumuz için bir iki kaza olacak, ancak pes etmek yok. Beşiktaş’ı zirvede bırakmak istiyoruz. Tepkiler doğal. Ancak bunların kişisel boyuta taşınmaması gerekir" dedi. 
     
Nouma pişman      BEŞİKTAŞ’TAN sorunlu bir şekilde ayrılan ve Marsilya’ya transfer olan Pascal Nouma, Fransa’nın en çok satılan gazetelerinden L’Equipe’e çarpıcı açıklamalarda bulundu. Fransız futbolcu, "Keşke Beşiktaş’tan önce Galatasaray transfer teklifi yapsaydı. Beşiktaş da iyi bir takım. Ancak Galatasaray Avrupa’nın en büyük kulüplerinden biri. Orada oynamak isterdim. Türkiye’deki seyirci muhteşem. Sesleri kısılana kadar takımlarını destekliyorlar" dedi. 
     
Ahmet’in özlemi      TRABZONSPOR maçında sakatlanan ve bugün Almanya’ya giderek Wolfarth tarafından tedavisi yapılacak olan Beşiktaş’ın forvet oyuncusu Ahmet Dursun, formasını özlediğini söyledi. Takımı bu zorlu yarışta yalnız bıraktığı için üzgün olduğunu kaydeden Ahmet Dursun, "Adeta bunalıma girdim. Arkadaşlarım sahada ter dökerken ben kahroluyorum. Oynasaydım, en az 10 puanımız olurdu. Galatasaray maçında bomba gibi geri döneceğim" diye konuştu. 
     
Federasyona büyük öfke      YÖNETİM, ertelenen Samsunspor maçı konusunda henüz karar veremeyen Futbol Federasyonu’nu eleştirdi.Yönetici İbrahim Altınsay, "Aradan bir hafta geçti hala maçın ne zaman nerede oynanacağı belli değil’dedi. Altınsay "Ankara’da oynamak için başvurduk, yanıtını alamadık. Herhalde federasyon 19 Mayıs Stadı’ndaki çimlerin kimyasal analizini yapıyor. Bu konuda yönetmelikler yok mu İngiltere’de olsaydı, aynı akşam karar verilirdi" diyerek tepki gösterdi. 
     
Kartal’da izin bitti      SÜPER Lig’de sıkıntılı günler geçiren Beşiktaş, Ankaragücü maçının hazırlıklarına bir günlük aradan sonra bugün başlayacak. Ümraniye Tesisleri’nde öğleden sonra yapılacak taktik ağırlıklı antrenman medyaya açık olacak. Siyah - Beyazlı ekibin Teknik Direktörü Christoph Daum’un Ankaragücü maçında takımda revizyona gideceği belirtildi. Yedek futbolculardan Erman, Yasin, Ahmet Yıldırım, Stavrum ve Bayram’ın ilk on birde sahaya çıkması bekleniyor. 
     



 SPOR 






















</TEXT>
</DOC>
