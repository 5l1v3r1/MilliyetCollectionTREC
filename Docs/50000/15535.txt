<DOC>
<DOCNO> 15535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/sondun04.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Aliyev ve Koçaryan ile ayrı ayrı görüştü 
</HEADLINE>
<TEXT>

     ABD Başkanı George Bush, Beyaz Saray'da, Azerbaycan Cumhurbaşkanı Haydar Aliyev ve Ermenistan Cumhurbaşkanı Robert Koçaryan ile ayrı ayrı görüştü. 
     Florida'nın Key West bölgesinde geçen hafta başından beri Yukarı Karabağ konusunda görüşmelerde bulunan Aliyev ve Koçaryan'ın, bu görüşmelerde ilerleme kaydettikleri belirtilmiş ve Başkan Bush, iki lideri Beyaz Saray'a davet etmişti. 
     Bush, Beyaz Saray'da önce Koçaryan'ı, daha sonra Aliyev'i kabul ederek, her biriyle yaklaşık 20'şer dakika görüştü. Beyaz Saray'dan görüşmelere ilişkin henüz bir açıklama yapılmadı. Eski Başkan Bill Clinton yönetiminin aksine, yeni Amerikan yönetiminin dünya sorunlarından kendini izole eden bir yaklaşım sergilediği yorumlarına karşılık, ABD Dışişleri Bakanı Colin Powell, geçen hafta başında, Aliyev ve Koçaryan arasında, Yukarı Karabağ sorununa ilişkin görüşmeleri başlatmıştı. 
     Avrupa Güvenlik ve İşbirliği Teşkilatı AGİT Minsk grubu eş başkanları ABD, Rusya ve Fransa'nın katıldığı görüşmelerde, ilerleme kaydedildiği açıklanmıştı. Bu çerçevede Haziran ayında Cenevre'de iki liderin tekrar biraraya gelmesinin sözkonusu olduğu kaydedilmişti. 
     
     




</TEXT>
</DOC>
