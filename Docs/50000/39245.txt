<DOC>
<DOCNO> 39245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/27/son/sonspo07.html </URL>
<DATE> 2001/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulübeyi yumruklayan Terim, parmaklarını zedeledi... 
</HEADLINE>
<TEXT>

     İtalyan 1. Futbol Ligi'nin 1. haftası sonrasında Brescia ile 2-2 berabere kalan Milan'da eleştiri okları teknik direktör Fatih Terim'e çevrildi. 
     Terim'in Brescia maçının 2. yarısında sinirlenerek kulübeye yumruk attığı ve sağ parmaklarının zedelendiği görüldü. Basın toplantısına parmaklarında bandajla gelen Terim, meraklı basın mensuplarına ''Her zaman olabilen şeyler. Mühim birşey değil'' şeklinde konuştu. 
     Özellikle defansta Contra'nın yerine Chamot'la oyuna başlamayı tercih etmesinden eleştirilen teknik direktör Terim, ''Hatamı kabul ediyorum. Eğer Brescia maçını tekrarlama olanağı olsa, farklı bir 11 çıkartırım'' dedi. 
     Türk teknik adam ''2. yarıda istediğim Milan vardı'' derken, İtalyan basınının 2. yarıyı da göz önüne alarak konuşmasını istedi. Milan Kulübü'nün 2. başkanı Adriano Galliani ise basında yer alan demeçlerinde ''İlk yarı çok kötü bir Milan gördüm. Biz Contra'yı oynatmak için satın aldık'' dedi. 
     Basındaki yorumlara gelince, La Gazzetta dello Sport ''Brescia, Milan'a korku veriyor'' başlığında verdiği haberinde ''Terim, Milan'ın sadece iyi yanını görüyor'' denildi. 
     Tutto Sport gazetesi ''Galliani, sadece Rui Costa'nın sakatlığından değil, ilk yarıdaki kötü oyundan da sinirlendi. Chamot bir felaket'' diye yazarken, Corriere dello sport, ''Terim köpürüyor. Milan'da gösteriden başka şeyler var'', La Repubblica ''Milan, Terim şimdiden suçlama altında'', İl Giornale ''Terim, Terim'i kabul etmiyor. Terimli Milan gol atıyor ama attırmasını da biliyor'' ifadelerini kullandı. 
     Son olarak, Brescia karşısında sakatlanarak sağ dirseği çıkan ve eli çatlayan Rui Costa'nın sahalara dönmesinin 1 ayı bulacağı bildirildi. 






</TEXT>
</DOC>
