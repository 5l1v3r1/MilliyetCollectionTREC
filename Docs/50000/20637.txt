<DOC>
<DOCNO> 20637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/spor/spo03.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
JARDEL bilmecesi 
</HEADLINE>
<TEXT>

     SAKAT olduğunu belirterek, kalan üç maçta oynamayacağını bildiren Jardel, dün sabah Portekiz’e gitti. Kulüp doktorlarının ise "Önemli bir şeyi yok" demeleri yöneticileri kızdırdı. Yöneticiler, doktor raporu istedikleri Jardel’den bunu getirmemesi halinde hesap soracaklar. Jardel’in gitmesiyle forvet Serkan’a kaldı. Jardel’in transfer çalışmaları yapacağı ileri sürüldü. 
     
Taffarel’e son teklif      GALATASARAY yönetimi, kaleci Taffarel’i bir yıl daha tutmak için harekete geçti. Türkiye’den ayrılacağını belirten, hatta eşyalarının taşınması için kolları sıvayan Taffarel’e kalması için baskı yapılacak. Samsunsporlu İlhan’dan sonra Bursa’da oynayan Ümit Özat’la da prensip anlaşması yapıldı. Bu arada 6 yıldır stat için finans arayan yönetim, bunu başaramayınca projeyi askıya aldı. 
     
Anlamlı ziyaret      GALATASARAYLI futbolcular, Böbrek Vakfı’nı ziyaret ederek, hastalara moral verdiler. Merter’deki Böbrek Vakfı’na giden kaptan Bülent ile Suat, Faruk ve kaleci Kerem, Diyaliz Merkezi’nde tedavi gören hastalara çiçek verdiler. Kaptan Bülent, hastalara tek tek hangi takımı tuttuklarını sordu. Bazı hastaların Fenerbahçe’yi tuttuklarını söylemeleri üzerine de Bülent, "Onlar da bizim kardeşlerimiz" diyerek dostluk mesajı verdi. 
     
Bu kin bitmez’      GALATASARAY Kulübü’nün olağan Divan Kurulu toplantısı dün yapılırken gündemde yine Fenerbahçe vardı. Asbaşkan Mehmet Cansun, "Bu kin bitmez" diye başladığı konuşmasında, "Ne yaparsak yapalım. Ağzımızla kuş tutsak, tüm silahlı kuvvetleri oraya toplasak bile ilk maçta büyük sıkıntılar çekeceğiz" dedi. Bu arada Sarı - Kırmızılı kulübün toplam borcunun 86 trilyon 90 milyar lira olduğu açıklandı. 
     



 SPOR 
























</TEXT>
</DOC>
