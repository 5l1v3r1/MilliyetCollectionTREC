<DOC>
<DOCNO> 2841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/son/sontur26.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Fransızların yaptıkları soykırımları TBMM'ye getirelim" 
</HEADLINE>
<TEXT>

     FP Genel Başkanı Recai Kutan, Fransa Meclisi’nde kabul edilen sözde Ermeni Soykırımı Tasarısı ile ilgili olarak, Fransızlar’ın Kuzey Afrika’da yaptıkları soykırımların TBMM’de müzakereye açılması gerektiği ifade ederek, "Herhalde Fransızlar’ın layık olduğu muamele budur" dedi. 
     Kutan, FP Genel Merkezi’nde gazetecilerin konuya ilişkin soruları üzerine yaptığı açıklamada, Fransa’yı çok eskiden beri demokrasiye, insan haklarına bağlı, önyargıyla hareket etmeyen bir ülke olarak bildiklerini dile getirerek, "Bu son davranışlarıyla bu kanaatimizin yanlış olduğunu ortaya koydular" diye konuştu. 
     Fransızlar’ın Kuzey Afrika’da sözde değil, gerçek anlamda yapmış oldukları soykırımın iyi hatırlanması gerektiğini anlatan Kutan, bir ülkenin, 80-90 yıl önce meydana gelmiş bir hadiseyi gündeme getirmesinin, hiçbir şekilde makul bir izahının olamayacağını kaydetti. Çok yakın bir zamanda, Fransızlar’ın, Kuzey Afrika’da yapmış oldukları soykırımların, TBMM’de müzakereye açılması gerektiği görüşünü ifade eden FP Lideri Kutan, "Herhalde Fransızlar’ın layık olduğu muamele budur" dedi. 
     Bir süre önce Fransa Cumhurbaşkanı, Başbakanı, Meclis Başkanı ve muhalefet partilerinin liderlerine bu konuya ilişkin eleştirilerini içeren birer mektup gönderdiğini anımsatan Kutan, kendisine herhangi bir yanıt gelmediğini söyledi. 
     Kutan, hükümetin Türkiye’nin Paris Büyükelçisi’ni geri çekmesinin bu ülkeye karşı gösterilecek tepkinin ilk adımı olduğunu ifade ederek, konunun milli bir mesele olduğunu söyledi. Kutan, şöyle konuştu 
     "Hükümete teklifim bu milli bir meseledir. Dolayısıyla iktidar ortaklarının sorumluluğunda olan bir mesele değil. İktidarıyla muhalefetiyle biraraya gelip müşterek bir politika tespit edilmesinde zaruret var. Hükümet bugüne kadarki icraatında muhalefeti gözardı etmiştir. Halbuki, bu milli meselede muhalefetle iktidarın birarada hangi adımlar atılacağını tespit etmeleri gerekir. Bu çağrıdan sonra hükümetten bize görüşme talebi gelmelidir" 




</TEXT>
</DOC>
