<DOC>
<DOCNO> 7167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/yasam/yas04.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami değil üniversite 
</HEADLINE>
<TEXT>

Çinili Camii’nde, Alevilik’ten tıbba, hukuktan nükleer enerjiye her konuda vaaz veriliyor.. Hem de uzmanından.. 
     ÖMER ERBİL İstanbul 

     Topkapı Teknik Oto Sanayi Sitesi’ndeki Çinili Camii, ilginç bir uygulamayla ibadete’ yeni bir soluk getirdi. 
     Camii İmamı Ahmet Yüter, her cuma farklı bir konuğu ağırlıyor. Böylece sadece dini konularda değil, tıp, hukuk, uyuşturucu, basın yayın, tarih, ekonomi ve hatta nükleer enerji teknolojisi konularında üniversite hocaları, cuma namazı öncesi bir saat vaaz verme imkanı buluyor. Bu uygulamanın başlangıcı da, cami cemaatinin imamdan farklı konularda bilgi istemesiyle başlamış. 
     
Sadece siyaset yasaklı      Dini konular dışı sohbetler yoğunlaşınca, İmam Ahmet Yüter cemaatin talebini yerine getirmek çareyi üniversitelerle temasa geçmekte bulmuş. 
     İlk önceleri vaazlar İlahiyat Fakültesi ağırlıklı başlamış. Sonra cemaatin isteğine göre konular ve konuklar değişmiş. Bu uygulamayı yedi yıldır devam ettirmeyi başaran İmam Yüter, sadece siyasetin camiinde yasaklı olduğunu belirterek şöyle konuşuyor 
     "Cami kürsüsüne uygun isimleri seçiyoruz. Sonra müftülüğe ismi onaylatıyoruz. Sempozyum, panel ve toplantılarda konuklarımızla ön görüşmeyi yapıyor, sonra davet ediyoruz. Ama kesinlikle cami kürsüsünde siyaset konuşulmuyor." 
     
Vaazlar kitap olacak      Bu son derece faydalı uygulamayı başlatan Çinili Camii İmamı Ahmet Yüter, konuşulanların sadece camide kalmasını da istememiş. 
     Bu konuda ne yapabileceğine kafa yorduktan sonra çözümü de bulmuş. Konukların konuşmalarını teybe kaydeden İmam Yüter, bunları daha sonra iki kitap halinde yayınlamayı planlıyor. Farklı konularda yazılmış 8 kitabı daha bulunan bilimsever İmam Yüter, sözlerini şöyle bitiriyor 
     "Eski Cumhurbaşkanı Süleyman Demirel, Kültür Bakanı İstemihan Talay, Diyanet İşleri Başkanı Mehmet Nuri Yılmaz’dan teşekkür mektupları aldım. Bu büyük destek oldu bana. Camimizde vaazlara devam ediyoruz. Önümüzdeki hafta hat sanatı üzerine uzman Prof. Dr. Hüsrev Subaşı, bir hafta sonrasında da DİNGÖRSEN Genel Başkanı Ahmet Yılmaz’ı davet ettik." 
     
Akkuyu üzerine uzman çağırıldı      Çinili Cami İmamı Ahmet Yüter, kürsüsünde nükleer enerjiye yer vererek ilginç bir ilke’ de imza atmış. Bu vaazın hikayesi de şöyle 
     Akkuyu’ya nükleer enreji santralinin yapılması tartışmalarının yaşandığı günlerde cemaat konuyla ilgili konuk getirilmesini istiyor. İmam Yüter de, Türkiye Atom Enerjisi Kurumu eski Başkanı Prof. Dr. Ahmet Yüksel Özemre’yi davet ediyor. Özemre, cuma namazı öncesi cami kürsüsünden cemaate nükleer enerjinin gerekliliğini, Türkiye’nin enerji darboğazını rakamlarla anlatıyor. 
     


 YAŞAM 















</TEXT>
</DOC>
