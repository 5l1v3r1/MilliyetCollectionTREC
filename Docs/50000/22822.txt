<DOC>
<DOCNO> 22822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur10.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'de Melih Gökçek de yeni bir oluşum başlattı... 
</HEADLINE>
<TEXT>

     Ankara Büyükşehir Belediye Başkanı Melih Gökçek, Recep Tayyip Erdoğan'ın liderliğinde oluşturulduğu belirtilen ''Erdemliler Hareketi'' ile ilgili olarak, ''Emanetçiye devredilecek bir siyasi hareket içinde yer almam'' dedi. 
     Gökçek, A.A muhabirinin sorusu üzerine, uzun süredir mensubu olduğu FP içerisinde bazı milletvekilleri ile birlikte siyasi bir oluşum için çalıştıklarını, 15-20 gün önce kendisinin dışında ve eski İstanbul Büyükşehir Belediye Başkanı Recep Tayyip Erdoğan'ın liderliğinde bir oluşum sergilendiğini bildirdi. 
     Gökçek, ''Sayın Erdoğan yasaklı olmasa idi, birlikte siyaset yapmaktan memnuniyet duyardım. Ancak, Sayın Erdoğan'ın yasaklılığı devam ederken, lider olarak parti kurarsa bu oluşum içerisinde yer alamam'' diye konuştu. 
     Hem kendisinin hem de Erdoğan'ın yıllardır bir mücadele verdiklerini, bugüne kadar ''emanetçilik'' kavramına karşı çıkarak siyasal yaşamlarını devam ettirdiklerini ifade eden Gökçek, şöyle konuştu 
     ''Bu hareket içerisinde yer almam elbette mümkün değil. Çünkü, birkaç ay sonra yerine bir emanetçi bırakmak zorunda kalacak. Emanetçiliği kabul etmek, şahsıma ve halka karşı saygısızlık olur diye düşünüyorum. Ayrıca, kurulacak partinin herkesi kucaklayacak bir tablo ile siyaset sahnesine çıkması gerekir. Tayyip Bey'in yasaklılığının devamı halinde yeni oluşum hareketine liderlik yapacak kişinin, halkın nabzını tutarak tespit edilmesi şarttı. Aksi takdirde halktan oy alamayacak bir siyasi hareket ortaya çıkmış olur.'' 
     Gökçek, son 15-20 gündür Erdoğan'ın liderliğindeki hareketin toplantılarına ve diğer çalışmalarına katılmadığını bildirerek, ''Ancak, yeni bir oluşum için çalışmalarım devam ediyor. Biz mutlaka siyasetin bir yerinde olacağız. Siyasetin neresinde yer alacağımızı önümüzdeki günler gösterecek'' dedi. 
     
     
     







</TEXT>
</DOC>
