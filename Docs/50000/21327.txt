<DOC>
<DOCNO> 21327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/yazar/cemal.html </URL>
<DATE> 2001/05/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Cart curt milliyetçiliği yerine... 
</HEADLINE>
<TEXT>

     Bugünlerde cart curt milliyetçiliği yine pek revaçta. Soğukkanlı hesap kitaptan çok sloganların aldatıcı cazibesine kendini kaptıranlara sağda solda hala rastlanabiliyor. 
     Türkiye'nin geleceğini cılkı çıkmış birtakım klişelerle, üstelik bunca yıl ve acı deneyimden sonra, hala geçmişte arayanlar hem iktidar hem muhalefet çevrelerinde var. 
     Hazin bir durum 
     Ayrıca heyecan vermiyor. 
     İnandırıcı da olamıyor. 
     Bu cart curt milliyetçiliği, dünyamızın gidişinden o kadar habersiz ki, bir başka gezegende yaşıyor sanki. Dünyaya hala 1930'ların, soğuk savaş yıllarının gözlükleriyle bakıyor. 
     Gözlüğünü değiştiremiyor. 
     Bilgi çağı nedir bilmiyor. 
     Cahil 
     Slogan ve klişelerle, sözde milliyetçi komplekslerle çıkış yolu aradığı için de gülünç duruma düşüyor. 
     Ne yazık ki öyle. 
     Bilimsel teknolojik devrimin, internet devriminin dünya ekonomisini, yaşamı nasıl baş döndürücü bir hızla değiştirdiğini göremiyor. Dünyada nasıl her şeyin birbirine bağlandığını, birbirine bağımlı hale gelmeye başladığını kavrayamıyor. 
     Örneğin, Tayland'da patlayan bankacılık krizinin Rusya üzerinden gelip 1999'da Türk ekonomisini nasıl vurduğunu bu yüzden anlayamıyor. Bir Uzakdoğu ülkesindeki banka iflaslarının bizim insanımızı da nasıl işsiz bırakabileceğine akıl erdiremiyor. 
     Hala sanıyor ki, "Ben bu oyunda yokum, ben oynamıyorum " diyebilir. 
     Geçti o devir artık. 
     Etrafına yüksek gümrük duvarları çekip içine kapanamazsın. 
     Gülerler adama. 
     Bu, elektrik icat edildiğinde, "Ben elektrik kullanmam " demek gibi bir şeydir. Bu, araba icat edildiğinde, "Ben arabaya binmem " demek gibi bir şeydir. Bu, matbaa icat edildiğinde, matbaaya karşı çıkmak, baskı makinelerini kırmak gibi bir şeydir. 
     O yüzden yurdunu, ülkesini gerçekten sevenler cart curt milliyetçisi olmaz. Cart curt milliyetçiliği çıkmaz sokaktır, hesapsızlık kitapsızlıktır çünkü. 
     Türkiye bu hesapsızlık kitapsızlıktan çok çekti. 
     Hala da çekiyor. 
     Çıkış yolu, devletin iki yakasını bir araya getirmesi, yani gelir - gider dengesini sağlamasıdır. Çıkış yolu, özelleştirmenin hızla tamamlanmasıdır. Çıkış yolu, bankacılık sisteminin sağlıklı bir raya oturtulmasıdır. 
     Ve Türkiye için çıkış yolu elbette demokratik hukuk devletinin bir an önce gerçekleşmesidir. 
     Cart curt milliyetçiliği değil hesap kitap derken, bir noktayı bir kez daha vurgulamakta yarar var 
     Ekonomik bakımdan Türkiye'nin esenliğe çıkış yolu, IMF ile varılmış olan ekonomik programın ciddiyetle uygulanmasıdır. 
     Örneğin, bu programda yer alan yüzde 9'luk reel tasarrufun bundan böyle devlet harcamalarında hayata geçirilmesidir. Bunun için tarım fiyatlarında, maaş ve ücretlerde ölçülü gidilmesidir. Yatırımların kısılmasıdır, personel indirimidir vs... 
     Bütün bunlar da cart curtla ya da Kemal Derviş'e efelenmeyle değil, hesapla kitapla olur. 
     Ve unutmayın 
     Ülkemizi bu zor günlere hesap kitap adamlığı değil, cart curt milliyetçiliği getirdi. Bu milletin anasını ağlatan kasım ve şubat krizlerine de bu ülkeyi Kemal Derviş değil, unutulmasın, bugünkü koalisyon hükümeti getirdi. 
     
     







Etnik siyaset 


Neler öğrenmiş 


Albay’ın başını bar ziyareti yaktı 


Hanımlar ayıptır 


Cart curt milliyetçiliği yerine... 


Sıradışılık 


Sevmeyip, terk edenler 


Okul yerine işe 


"Evet", ama... 


Cezaevleri boşalıyor 


Derviş'in oyu 


Amca'dan tavsiye mektubu yaramıyor 


Yönetim planını inceleyin 


Bilgisayar tarlaya girdi 


</TEXT>
</DOC>
