<DOC>
<DOCNO> 2990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur07.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir DGM Ergin kardeşlerle ilgili iddianamesini tamamladı "Beş kişiyi işkenceyle öldürdüler" 
</HEADLINE>
<TEXT>

     Uşak E Tipi Cezaevi'nde, aralarında 3 cezaevi müdürünün de bulunduğu görevlileri rehin alarak, 5 kişinin ölümü 21 kişinin de yaralanmasıyla sonuçlanan olayın sanıkları Nuri ve Vedat Ergin hakkında İzmir DGM'de açılan davayla ilgili düzenlenen iddianame tamamlandı. 
     Çıkar amaçlı suç örgütü oluşturmak, örgüt adına faaliyette bulunmak ve örgüte yardım etmek suçlamasıyla hazırlanan iddianamede, kamuoyunda "Karagümrük çetesi" elebaşları olarak bilinen Nuri ve Vedat Ergin'in, cezaevine geldikleri tarihten itibaren cezaevi idaresi ve içine hakim oldukları belirtildi. 
     İzmir DGM Cumhuriyet Savcısı Ahmet Birsen tarafından hazırlanan iddianameye göre, geçen yıl Temmuz ayında, Ergin kardeşler, sanıklardan Hasan Ataç ve Hünkar Karataş ile sonradan kendileriyle birlikte hareket eden diğer sanıkların da katılımıyla Uşak Cezaevi idaresi üzerinde hakimiyet sağladılar ve cezaevinin içine egemen oldular. 
     Ergin kardeşler ve diğer sanıkların, kendileri tarafından yaratılan "adalet sistemi"ne göre, onaylamadıkları suçları işleyenler üzerinde baskı ve tehdit ortamı yarattıkları, işkence yaparak tespit ettikleri miktarlardaki paralarını zorla talep ve tahsil ettikleri bildirilen iddianamede, cezaevine soktukları silahları aleni olarak üzerlerinde taşıdıkları, aynı şekilde cezaevinde çok sayıda cep telefonunu, işledikleri suçların organizasyonunda kullandıkları kaydedildi. Kendileriyle hasım olan diğer suç örgütlerine üye olanlara acımasızca işkence yaparak öldürdükleri, çatışmaların, cezaevinin içine kadar yansıdığı ve son derece etkili olduklarının anlaşıldığı belirtildi. 
     İddianameye göre, Kasarteks isimli fabrikanın basılması olayıyla ilgili tutuklanan, cezaevi olayları sırasında öldürülen Orhan Cemal Yeşilkaya, Erol Neşet, Nihat Yargı, Reşat Daşçı ve Atamer Hoşkara, cezaevine girdikten sonra Vedat Ergin ve adamları tarafından bir koğuşa alınarak sorgulandılar. Cezaevine gelenlerin, Eskişehir Cezaevi'nde bulunan İbrahim Cici isimli suç örgütü liderinin adamları olduğu şeklinde haberlerin yayınlanması üzerine, Ergin kardeşler, bu kişileri, İbrahim Cici ile Kürşat Yılmaz, Adnan Çiçek ve Alaattin Çakıcı isimli suç örgütleri tarafından aralarındaki çıkar çatışmalarından doğan husumet nedeniyle Kasarteks Fabrikası'nın basılması olayını düzenleyerek cezaevine girdikleri ve kendilerine yönelik bir imha planları olduğu düşüncesiyle tek tek dövüp işkence ederek sorguladılar. Ergin kardeşler, bu kişilere, kendilerini öldürmek için kişi başına 250'şer bin dolar para ödeneceğinin taahhüt edildiğine ve sırf bu amaçla Uşak Cezaevi'ne geldiklerine dair beyanlarını alıp imzalattırdılar. 
     Nuri Ergin'in ifadesinde, Eskişehir Cezaevi'nde bulunan İbrahim Cici ile telefonla görüştüğü ve Cici'nin olayı teyit ettiğ ve hatta "Madem işi beceremediler. Senin için temin edilen uzun namlulu silahın da yerini söylesinler, bunların hepsi şerefsizmiş, sen ne yaparsan yap" diyerek telefonu kapattığını söyledi. 
     Ergin kardeşler, uzun namlulu silahın bulunmasından sonra bu kişileri rehin aldılar. Bu cezaevinde can güvenliklerinin bulunmadığını öne süren Ergin kardeşler, başka cezaevinde bulunan adamlarıyla birlikte can güvenliklerinin sağlanabileceği bir cezaevine nakillerini, bu olmadığı takdirde arkadaşlarının Uşak Cezaevi'ne getirilmelerini isteyen Ergin kardeşler, aksi halde Kasarteks olayı nedeniyle tutuklanan kişilerle birlikte cezaevinde kendilerine hasım gördükleri ve kendilerince onaylamadıkları ahlaka aykırı suçlardan tespit ettikleri 100 civarındaki tutuklu ve hükümlüyü öldüreceklerini söylediler. 
     İddianameye göre, cezaevi 1. müdürü Mustafa Kurt, 2. müdürlerden Bekir Yeşilyurt ve Yılmaz Ersoyoğlu ile infaz koruma memuru Mustafa Özder'i rehin alan Ergin kardeşler ile adamları, belirledikleri sürede istekleri yerine getirilmeyince Orhan Cemal Yeşilkaya, Erol Neşet, Nihat Yargı, Reşat Daşçı ve Atamer Hoşkara'yı öldürüp idare binasından aşağı attılar, ardından Ergin kardeşler ve birlikte hareket eden bazı sanıklar, Bilecik Cezaevi'ne sevk konusunda güvence aldıktan sonra olayları sona erdirdiler. 
     Nuri ve Vedat Ergin ile aralarında Tuncay Kütüklüoğlu adlı avukatlarının da bulunduğu 26 adamı hakkında, "çıkar amaçlı suç örgütü oluşturmak, örgüt adına faaliyette bulunmak ve örgüte yardım etmek" suçlarından eylemlerine uyan TCK'nın 4422 sayılı yasanın 1 1-2. ve 31,33. maddeleri uyarınca cezalandırılmaları talep edildi. 
     Ege Bölgesi'ne yayın yapan Ege TV'nin, "Nuri Ergin'e cezaevinde özel uygulama yapıldığı" haberinden sonra canlı yayın aracı ve hizmet binasının, Nuri ve Vedat Ergin'in talimatıyla Foça Cezaevi'nden firar eden sanık Barış Seyhan ve arkadaşları tarafından kurşunlandığı tespit edildi. 
     İddianamede, Nuri ve Vedat Ergin'in cezaevi içinde ve nüfuzlarını kullanarak dışarıda büyük miktarlarda para, araç ve silah gasp edilmesi olaylarına da yer verildi. 
     Bu olaylardan birinde, Uşak Cezaevi olaylarından sonra Ergin kardeşlerle birlikte hareket eden Burdur Cezaevi'nde bulunan Engin Keser'in, İzmir'deki kardeşi Devrim Keser'e, mankenlik ajansı sahibi Öner Evez ile Altay Kulübü Eski Başkanı İşadamı Tuğrul Koparan ve Akhisar'da galericilik yapan İhsan Durmaz'dan 10'ar bin dolar para istemesi talimatını verdi. Ancak Devrim Keser ile arkadaşı Mesut Çınar, gittikleri Evez'in işyerinde suçüstü yakalandılar. 
     6 klasör soruşturma evrakıyla birlikte düzenlenen 28 sanıklı iddianamede, 35 kişi "şikayetçi ve mağdur" olarak gösterildi. Bunlar arasında Adalet Bakanı Hikmet Sami Türk ile Ceza ve Tevkifevleri Genel Müdürü Ali Suat Ertosun da "şikayetçi ve mağdur" sıfatıyla yer aldı. 



</TEXT>
</DOC>
