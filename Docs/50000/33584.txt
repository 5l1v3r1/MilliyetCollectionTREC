<DOC>
<DOCNO> 33584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/spor/spo18.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Elvan’ın derdi      AVRUPA Gençler Atletizm Şampiyonası’nda iki altın, iki de bronz madalya kazanan sporcularımız dün yurda döndü. İki kez zirveye çıkan Elvan Can, rakipsizlikten şikayet etti. Antrenör Ertan Hatipoğlu da, "Eğer İtalya’da Elvan’ı zorlayacak rakipler olsaydı, dereceler daha iyi çıkardı" diye konuştu. 
     
Ödül yağmuru      ÖDÜL yönetmeliğinin yürürlüğe girmediği dönemde Türkiye’ye Olimpiyat ve Dünya şampiyonlukları kazandırmış 33 şampiyon, bugün Ankara’da yapılacak törenle bir defaya mahsus olmak üzere 10 milyar 800’er milyon lira ödül alacaklar. Hayatta olmayan şampiyonların ödülleri ailelerine verilecek. 
     
Favoriler zorlanmadı      COPA America’da Uruguay ve Meksika yarı finale yükseldi. Kolombiya’da 12 takımın katılımıyla düzenlenen şampiyonada Uruguay, Kosta Rika’yı 2 - 1 yenerek, yarı finalist oldu. Meksika da Şili’yi 2 - 0 mağlup etti. Uruguay ile Meksika, 26 Temmuz’da şampiyonanın ilk yarı finalini oynayacak. 
     
Greene hızlı döndü      ABD’li Dünya rekortmeni ünlü sprinter Maurice Greene, sol dizinden geçirdiği sakatlık sonrası katıldığı Londra’daki Grand Prix Atletizm Yarışmaları’nda 100 metrede 9.98’lik derecesiyle altın madalyaya ulaştı. Bayanlarda ise aynı mesafede yine ABD’den Marion Jones, 11.00 ile birinciliği elde etti. 
     
Batista krizi      GAZİANTEPSPOR’DA Hakan Bayraktar’ın ardından şimdi de Batista krizi çıktı. Brezilyalı futbolcunun ülkesinin 1. Lig takımlarından Flamenco ile anlaştığı ileri sürüldü. Futbol Şube Sorumlusu Asım Atmaz, "Üç yıllık sözleşme imzaladı. Başka kulüple anlaşırsa futbol hayatı biter" dedi. 
     
Oktay’ın acı günü      GEÇEN sezon Trabzonspor’da kiralık oynayan yıldız futbolcu Oktay Derelioğlu dün 77 yaşındaki anneannesi Nahide İlsever’i toprağa verdi. Uzun süredir rahatsız olan İlsever, Eyüp Sultan Camii’nde kılınan cenaze namazının ardından Eyüp Kabristanı’na defnedildi. 
     
Sertoğlu’na görev      ATICILIK Federasyonu Başkanı Metin Sertoğlu, Avrupa Atıcılık Birliği Asbaşkanlığı’na seçildi. Sekiz yıldır yönetim kurulu üyeliği yapan Sertoğlu, Hırvatistan’da dün yapılan genel kurulda 44 ülkenin oylarıyla asbaşkanlığa getirildi. 
     
B Kategorisi’nde fikstür çekiliyor      İKİNCİ Lig’de B Kategorisi’nin fikstüri bugün Ankara’da çekilecek. Tandoğan’daki Ador Altınel Oteli’nde saat 14.00’te başlayacak fikstür çekilişine federasyon yetkilileri ve kulüplerin temsilcileri katılacak. 
     



 SPOR 

























</TEXT>
</DOC>
