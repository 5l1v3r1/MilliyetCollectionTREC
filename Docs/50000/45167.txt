<DOC>
<DOCNO> 45167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/siyaset/asiy.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’ın son telefonu sonuç vermedi 
</HEADLINE>
<TEXT>
İrtemçelik de ANAP’ı terk etti 
ANAP’tan istifasını Meclis’te basın toplantısı yaparak açıklayan İstanbul Milletvekili, Başbakan Ecevit’in de çekilmesini istedi 
     ANKARA Milliyet 

     ANAP Genel Başkanı Mesut Yılmaz’ın Dışişleri Bakanlığı dönemindeki sağ kolu ve askerlik arkadaşı, İstanbul Milletvekili Mehmet Ali İrtemçelik, "Fiili istifama resmiyet kazandırmayı kararlaştırdım" diyerek partisinden ayrıldı. 
     İrtemçelik, mayısta Devlet Bakanlığı görevinden istifa etmesinin ardından, daha önce çok yakın ilişkisi olan Yılmaz’la bağlarını kopardı. Parti faaliyetlerine de katılmayan İrtemçelik’i istifa kararından döndürmek için önceki akşam devreye giren Yılmaz’ın son telefonu da sonuç vermedi. 
     İrtemçelik, TBMM’de düzenlediği basın toplantısında, "Ulusça yakın tarihimizin en sancılı ve kaygı verici evresini yaşamaktayız" dedi. İrtemçelik, kamuoyu yoklamalarında hükümete desteğin yüzde 52’den yüzde 20’lerin altına indiğini söylerken, "Halk başka ülkelerde yaşama özlemi içinde. ABD’deki terör saldırısının ardından tablo daha da ağırlaştı. Artık hazırlıklı olunması gerek" diye konuştu. 
     İrtemçelik, özetle şunları söyledi 
     "Önümüzdeki veriler bunlarsa, çare için bakılacak ilk nokta, tabiatıyla kaptan köşkümüz, yani hükümetimizdir. Hükümetimiz güven yoksunluğuyla maluldür. Tıpkı geçmiş zaman ve tüketilmiş aşklar bağlamında geçerli olduğu gibi, güven duygusu genlerinde de geri dönebilme yeteneği yoktur. 
     Dünyanın neresinde olursa olsun, halkın gönlünden çıkmış bir hükümet, söyleyecek sözü kalmamış olduğunu, artık ülkesine yük olduğunu anlaması gereken hükümettir. Hal böyleyken, Sayın Ecevit ve koalisyon ortaklarının görevde devamda direnmeleri, ne zaman ateş alıp ne denli tahribat yapacağı belirsiz bir tehdit hüviyeti kazandırmaktadır. 
     Türkiye, kritik kararlara, stratejik tercihlere, bu takatsiz ve itibarsız hükümetle yakalanmamalıdır. 
     Ülkemizin bugün ihtiyaç duyduğu hükümetin, olabildiğince geniş tabanlı, toplumsal mutabakatı yansıtacak yapıda olması gerekir. Sayın Ecevit, bu ortamı değerlendirerek, genç nüfusun önemli bir kesiminin anne babasından dinlediği efsane, zihinlerimizden silinmeden görevinden ayrılmalıdır." 
     
TBMM’deki son sandalye dağılımı DSP 131 MHP 126 ANAP 83 DYP 81 AK Parti 52 SP 48 Bağ 20 Boş 9 Toplam 550      
     
Geliyorum’ der gibiydi...      İstifalarla çalkalanan ANAP’ta İçel Milletvekili Ali Er’in de istifası bekleniyor. Siyaset kulislerinde AK Parti’ye geçeceği ileri sürülen Er’in önceki gün Genel Kurul salonunda AK Parti Grup Başkan Vekili Salih Kapusuz ile bakışmaları dikkatli gözlerden kaçmadı. Er’in Işın Çelebi ve Yaşar Eryılmaz’la yaptığı sohbet sırasında ne denli keyifsiz olduğu da görüldü. 



 SİYASET 















</TEXT>
</DOC>
