<DOC>
<DOCNO> 40029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/son/sontur16.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te PKK lehine slogan atan gruba polis müdahalesi.. 
</HEADLINE>
<TEXT>

     Siirt'te, terör örgütü PKK lehine slogan atan grup, polisin müdahalesiyle dağıtıldı. 
     1 Eylül Dünya Barış Günü nedeniyle bir grup HADEP'li Cumhuriyet Meydanı'ndaki parti il binası önünde toplandı. HADEP İl Başkanı Ahmet Konuk'un basın açıklamasından sonra terör örgütü lehine sloganlar atmaya başlayan gruba, polis müdahale etti. Dağılan grup, daha sonra Halk Eğitim Merkezi binası önünde toplanarak Çakmak Mahallesi'ne doğru yürüyüşe geçti. Polis, alkışlarla terör örgütü lehine slogan atan gruba ikinci kez müdahalede bulundu. HADEP'liler polisin müdahalesiyle dağılırken, kentte geniş güvenlik önlemleri alındı. 
     Bu arada, Elazığ'da da Dünya Barış Günü nedeniyle Hürriyet Caddesi'ndeki HADEP İl binasında partililerce basın açıklaması yapıldı. Açıklamadan sonra parti binası çevresindeki grup, sessizce dağıldı. 
     HADEP Batman İl Başkan Yardımcısı Aydın Üneşi, yaptığı yazılı açıklamada, partilerinin tüm girişimlerinin engellendiğini ileri sürerek ''Geride bıraktığımız 20 yıl boyunca şiddet ve çatışma ortamından fazlasıyla nasibini alan güzel Batmanımız'ı, bundan böyle 'Barış Şehri' ilan ediyoruz. Batman'dan, hangi türden olursa olsun, hangi biçimde olursa olsun, her türlü şiddeti reddetme seferberliği başlatıyoruz'' dedi. 
     Malatya'da da barış günü nedeniyle CHP İl Başkanı Veli Ağbaba tarafından yapılan yazılı açıklamada, iç, sosyal ve toplumsal barıştaki kanamaların kalıcı olarak durdurulması gerektiği belirterek, ''Böylesine bir dünyada, ülkemizde de özellikle son 20 yıldır iç barış gereğince korunamamış, toplumsal barış yeterince geliştirilememiş, insana saygı anlayışı kökleştirilememiş'' denildi. Malatya'da DİSK, KESK, TMMOB da ortak bir basın açıklaması yaptı. Açıklamayı okuyan KESK Dönem Sözcüsü Ali Ekber Baytemur, çatışma ortamının bitmesinin demokratikleşme açısından önemli olanaklar sağlayacağını belirterek ''Bu ülkenin ihtiyacı, anayasasıyla, yasalarıyla, uygulamalarıyla, demokratik, özgürlükçü, çoğulcu bir düzenlemedir'' dedi. 






</TEXT>
</DOC>
