<DOC>
<DOCNO> 5462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/son/sondun02.html </URL>
<DATE> 2001/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu’da şiddet durmuyor 
</HEADLINE>
<TEXT>

     İsrail askerleriyle Filistinliler arasında dün Batı Şeria’daki El Halil kenti ve Gazze Şeridi’nde çatışmalar çıktığı bildirildi. 
     İsrail askeri komutanlığından yapılan açıklamada, İsrail askerlerinin Gazze Şeridi’nin İsrail topraklarına yakın tarafındaki geçiş noktası Kisufim’de, İsrail’e sızmak isteyen bir Filistinliyi vurarak öldürdükleri belirtildi. 
     Askerlerin ayrıca, El Halil’deki bir evde saklanan silahlı Filistinlilerin kentteki bir Yahudi yerleşimine ateş açmalarının ardından evi makinalı tüfeklerle taradıkları, olayda can kaybı olmadığı kaydedildi. 
     Bu son ölümle, Ortadoğu’da 28 Eylül’den beri devam eden çatışmalarda ölenlerin sayısı 395’e yükseldi. 
     Bu arada, başbakanlık yarışında önde giden sağcı Likud partisi Genel Başkanı Ariel Şaron karşıtı yaklaşık 4 bin İsrailli, İsrail Başbakanı Ehud Barak’a destek amacıyla Kudüs’te yürüyüş yaptı. 
     




</TEXT>
</DOC>
