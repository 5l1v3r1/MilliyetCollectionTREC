<DOC>
<DOCNO> 4111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sontur22.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Açıklamalarda maksat aşılmamalı" 
</HEADLINE>
<TEXT>

     Adalet Bakanı Hikmet Sami Türk, Anayasa değişikliği konusunun milletvekillerinin yetkisinde olduğunu belirterek, "partilerarası görüşmelerin, gelinen noktada bir uzlaşma zeminini ortaya çıkardığını" söyledi. 
     Noterlik Hukuku Araştırma Enstitüsü Vakfı'nın NOTEV düzenlediği "Elektronikte Gelişmeler ve Hukuk" konulu sempozyumun açılışında konuşan Türk, soruları yanıtlarken, Danıştay Başkanı Nuri Alan'ın açıklamalarına ilişkin şunları söyledi 
     "Türkiye'de yargı kararlarının uygulanmasındaki aksaklıklar konusundaki görüşleri doğrudur. Hukuk devletinde bu tür aksaklıklar yaşanmamalıdır. Ancak Yüksek yargı organlarının başkanlarının ne zaman konuşacakları bellidir. Bir düzeltme amacının ötesine giden açıklamalardan kaçınmak gerekir." 
     Türk, Anayasa Mahkemesi Başkanı Mustafa Bumin'in konuşmalarını da bu şekilde yorumlayıp yorumlamadığının sorulması üzerine, "Basının, yapılan bu tür konuşmalar ve zaman zaman askeri yetkililerin değerlendirmelerini 'ültimaton' olarak yorumlamalarını yadırgıyorum. Bunlar doğru değil. Herkesin yetki ve görev alanlarını kullanmasına saygı göstermek gerekir" dedi. 




</TEXT>
</DOC>
