<DOC>
<DOCNO> 1712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sonspo03.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Belek'te çalışmalara başladı 
</HEADLINE>
<TEXT>

     Beşiktaş, devre arası hazırlıklarının ikinci etabı olan Antalya'daki çalışmalarına başladı. 
     Belek Adora Golf Resort Oteli'nin sahasında, bu sabah ilk antrenmanını yapan siyah-beyazlılar, tek pas ile güç ve kondisyona dayalı istasyon çalışması yaptılar. Antreman yaklaşık 1.5 saat sürdü. 
     Teknik Direktör Nevio Scala'nın, İstanbul'dan ayrılmadan önce fizik ve kondisyon olarak ''İyi duruma geldik'' açıklamasına karşın,Belek'te de teknik ve taktik antrenmanı yerine, yeniden güce dayalı bir idman yaptırması dikkati çekti. 
     Belek kampından oldukça memnun kalan futbolcuların neşeli oldukları gözlenirken, sakatlığı süren Ayhan, takımdan ayrı olarak düz koşulara başladı. 
     Futbol komitesi başkanlığından dün istifa eden Ahmet Hamoğlu'nun, yarın kampa katılacağı öğrenildi. Yönetim kurulu üyesi ve kafile başkanı Fevzi Karaca, tecrübeli bir işadamı olan Hamoğlu'nun yönetim kurulundaki görevine devam ettiğini belirterek, ''İstifasından 1 gün önce yaptığım görüşmede, bana çok yorulduğunu ve bu yüzden başkanlık görevinden ayrılmak istediğini söylemişti'' dedi. 
     Karaca, kamp sürecinin futbolcuların birbirlerine adaptasyonu için çok önemli olduğunu vurgulayarak, ''Daha önemlisi sakat futbolcularımızın iyileşmesi. İkinci yarının ilk 3 haftasında, çok farklı bir Beşiktaş izleyeceğiz'' diye konuştu. 
     Aynı otelde kamp yapan Belçika'nın Charleroi takımının hem ikinci başkanlığını, hem de teknik direktörlüğünü yapan Enzo Schifo, Beşiktaş antrenmanını izledi. 
     Antrenman sonrasında, Scala ile bir süre sohbet eden Schifo, ''Şifo'' lakaplı Mehmet Özdilek ve siyah-beyazlıların Fransız golcüsü Pascal Nouma ile de sohbet etti. Nouma da Charleroi de forma giyen Fransız futbolcu arkadaşı Christian Engoye ile hasret giderdi. Öte yandan, Adora Golf Resort Otel'de kalan yabancı konuklar, siyah-beyazlı futbolcular ve teknik direktör Scala'ya yoğun ilgi gösteriyor. Antrenman sonrasında turistler, Nouma ile hatıra fotoğrafı çektirdiler. Beşiktaş, Belek'teki ilk hazırlık maçını, 13 Ocak Cumartesi günü Üçüncü Lig ekiplerinden Tokatspor ile yapmayı planlıyor. 




</TEXT>
</DOC>
