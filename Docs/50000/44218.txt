<DOC>
<DOCNO> 44218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun14.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'ın yakaladığı İngiliz kadın gazeteci, 1 Filistinliyle yaşıyormuş 
</HEADLINE>
<TEXT>

     Afganistan'a kaçak olarak girmeye çalışırken Taliban rejimi tarafından tutuklanan Sunday Express muhabiri Yvonne Ridley'in eski bir Filistin Kurtuluş Örgütü üyesiyle birlikte olduğu ve bu ilişkiden bir kız çocuğu bulunduğu ortaya çıktı. 
     Ridley'nin, 54 yaşındaki eski FKÖ üyesi Davud Zarura ile Kıbrıs'ta tanıştığı ve bu beraberlikten 9 yaşında bir kız çocuğu sahibi olduğu belirtiliyor. 
     Halen Kuzey İngiltere göçmen servisinde direktör olarak çalışan Zarura, Ridley için endişe ettiğini bildirdi. 
     Ridley'in daha önce de Sunday Times ve Observer gazeteleri için çalıştığını belirten Zarura, ''Taliban rejiminin, onun istihbarat elemanı zannetmesinden ve ağır şekilde cezalandırmaya kalkmasından korkuyorum'' dedi. 
     Sunday Express gazetesi editörü Martin Townsend de Dışişleri Bakanlığı ile yakın işbirliği içinde bulunduklarını ve Ridley'in serbest bırakılması için gereken çabayı gösterdiklerini bildirdi. 
     






</TEXT>
</DOC>
