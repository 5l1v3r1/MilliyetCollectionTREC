<DOC>
<DOCNO> 33171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/spor/spo03.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo yardım hattı 
</HEADLINE>
<TEXT>

G.Saray, mali krizden kurtulmak için yeni bir ilke imza atıp, 900’lü hatlarla taraftardan yardım toplayacak. Büyük bir kampanya hazırlığına girişen yönetim medyadan da destek isteyecek 
     HALİL ÖZER 

     2 milyon ödenecek 
     MADDİ krizi aşmak için yeni formüller üreten Sarı - Kırmızılılar, kapsamlı bir yardım kampanyası organize etme kararı aldı. Bu amaçla 900’lü telefon hatları kullanılacak ve taraftardan yardım toplanacak. Her arayan taraftar, 2 milyon lira vererek, kulübe katkı sağlayacak. Yönetim, taraftarları kulübü sahip çıkmaya çağırarak, buradan gelecek parayla da nakit akışını sağlayıp, ödeme dengesi kurulacak. Bu hatların yurt dışına da açılması planlanıyor. 
     
     Yazarlara yemek 
     GALATASARAY, kampanya doğrultusunda Türk basının önemli politik ve spor yazarlarına da Kuruçeşme’de bir yemekte bir araya getirecek. Sıkıntılarını aktarıp, medyayı destek vermeye çağırıp, yardım isteyecekler. Kampanyaya büyük önem veren yöneticiler, bu şekilde borçların büyük kısmını kapatmayı hedefliyorlar. Buradan sağlanacak gelirle öncelikle banka borçları sıfırlanacak, ardından da futbolculara alacakları ödenecek. 
     
G.Saray’dan gol şov 4 - 1      GALATASARAY, Almanya’daki son hazırlık maçında ikinci lig takımlarından Reutlingen’i farklı yendi. Özellikle ilk 45 dakikada başarılı bir futbol oynayan Galatasaray’ın gollerini Ümit Karan, Ergün, penaltıdan Ümit Davala ve Hakan Ünsal attı. Rakip takımın tek sayısı ise Sbordone’den geldi. İkinci yarıda oyuna giren Mondragon kötü futbolu ile dikkati çekti. Hatalı hareketleri nedeniyle birara Popescu ile tartıştı. Karşılaşma öncesinde bazı örgütlerin tehdidi nedeniyle Alman polisinin yoğun güvenlik önlemi aldığı gözledi. 
     
     Maçın karnesi 
     HAKEMLER K.Kircher , T.Schiffner , M.Kempter 
     REUTLİNGEN 05 Curko - Weigl , Klee Dk.65 , Kovar , Sbordone - Traub , Schmiedel , Garsia Dk.46 , Aduobe , Gerster , Janic - Hoffmarn , Kies Dk.65 , Djappa 
     GALATASARAY Kerem Mondragon Dk.46 -Capone , Emrah Dk.70 , Popescu , Bülent Korkmaz Emre Dk.65 , Hakan - Ümit Davala Sabri Dk.81 Suat Bülent Akın Dk.61 , Ergün , Ayhan Dk.61 , Hasan Şaş -Arif Sedat Debreli Dk.81 , Ümit Karan , Serkan Dk.46 
     GOLLER Ümit Karan Dk.10 , Ergün Dk.33 , Ümit Davala Dk.38 pen. , Sbordone Dk.50 , Hakan Ünsal Dk.75 
     
Jardel’in karar günü      SARI-KIRMIZILI yönetimin başını ağrıtan Jardel sorununun bugün çözülmesi bekleniyor. Brezilyalı yıldız, kararını verip, hangi kulübe imza atacağını bildirecek. Valencia’nın ağır bastığı, golcü futbolcunun Marsilya’nın teklifini de yeniden gözden geçireceği öğrenildi. Jardel’in Porto veya Hamburg’la anlaşmasına ise sürpriz olarak bakılıyor. Bu arada Galatasaray dün Perez’in kağıtlarını Marsilya’dan aldı ve UEFA’ya bildirdi. 
     
Sergen’e gece hayatı yasak      GALATASARAY’DA kalbinde ritm bozukluğu çıkan, ancak daha sonraki kontrol sonrası ise hiçbir rahatsızlığı bulunmadığı açıklanan Sergen’e doktorlar bir dizi yasak koydu. Son yapılan eforlu testte herhangi bir olumsuz durumla karşılaşılmamasına rağmen doktorlar yıldız futbolcuyu uyarıp, tavsiyelerde buludu. 
     UZMANLAR bu tip ritm bozukluklarının düzensiz yaşamaktan ve yorgunluktan kaynaklandığını ifade ettiler. Doktorlar, Sergen’e "Gece hayatından uzak durup, dinlenmelisin. Kendine çok iyi bak. Futbol oynamanda sakınca yok. Ancak dikkatli ol. Bunlara uymazsan, rahatsızlık uzun vadede seni etkileyebilir" dediler. 
     



 SPOR 

























</TEXT>
</DOC>
