<DOC>
<DOCNO> 19739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sontur06.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Biri Bizi Gözetliyor"a kapatma cezası izleyiciyi ikiye böldü 
</HEADLINE>
<TEXT>

     RTÜK'ün, genel ahlak, toplum huzuru ve Türk aile yapısına aykırı olduğu gerekçesiyle bir günlük yayın durdurma cezası verdiği ''Biri Bizi Gözetliyor'' adlı yarışma programı, izleyiciyi ikiye böldü. Yarışmaya karşı olanlar ile yarışmayı destekleyen izleyicilerden, RTÜK'e telefon yağıyor. 
     RTÜK'ün şikayet hattı Alo 178'i arayan bazı izleyiciler, ''ahlaka aykırı'' olduğu gerekçesiyle yarışmanın acilen kaldırılmasını isterken, bazı izleyiciler de, ''bu yarışmayı kapatırsanız size yazıklar olsun'' siteminde bulunuyor. 
     RTÜK'ü suçlayan bazı izleyiciler ''ahlaka aykırı programın sürmesi, RTÜK'ün başarısızlığıdır'' derken, bazıları da, ''bu programı kaldırmaya gücünüz yetmeyecek, biz çok severek izliyoruz'' sözleriyle yarışmayı savunuyor. 
     Yarışmanın kaldırılması istemiyle RTÜK'ü arayan izleyicilerin büyük çoğunluğu ''yarışmanın ahlaka, Türk aile yapısına aykırı'' olduğunu ifade ederken, bir izleyici de, ''Ahmakça, saçma sapan, ahlaksız bir program. Ekranlardan uçurulmasını istiyorum'' görüşünü dile getiriyor. 
     İzleyiciler, yarışmanın gençleri ''fuhuşa'' ve aile dışı yaşama özendirdiğini, yarışmada gençlerin çok fazla argo kelime kullandığını, yarışmanın aile yapısına dinamit koyarak gençleri kötü yola ittiğini'' belirterek, yarışmanın acilen kaldırılmasını istiyor. 
     Yarışma ile ilgili şikayet telefonları, izleyicilerin bazı yarışmacıların tavırlarını tepkiyle karşıladıklarını ortaya koydu. Bazı izleyiciler, yarışmacıların sürekli sigara içerek gençlere kötü örnek olduğunu belirtirken, bazı izleyiciler de, gençler arasındaki ilişki ve konuşmaların seviyesizliğinden yakındı. 
     Yarışmacıları hedef alan şikayetlerden bazıları şöyle 
149   Şiddet içeren kötü örnek olan bir program. Yarışmacılardan biri arkadaşına 'elimde bıçak var, elini yüzünü dağıtırım' dedi. 
149   Oradaki insanların basit ve ahlaksız hareketlerinden sıkılıyoruz, bize ters geliyor. 
149   Yataktaki kızın ahlaksızlığı hoşuma gitmedi. 
149   Yarışmacılara uyuz oluyorum, sapık bunlar. 
149   Yarışmadaki kişiler bıçak çekiyor, gençlere kötü örnek oluyorlar. -Çok pis laflar söylüyor, yaşlarına yakışmayan, ahlaka aykırı şeyler yapıyorlar. 
149   Aşk hakkında saçma konuşmalar yapıyor, çocuklara kötü örnek oluyorlar. 
149   Çok ahlaksızlar, oralarını buralarını açıyorlar. 
149   Yarışmanın mantığı ve orada sergilenen davranışlardan rahatsız oluyor, yayından kaldırılmasını istiyorum.'' 
     Eray'a dikkat 
     Öte yandan RTÜK'e gelen şikayetler arasında yarışmacılardan Eray'ı hedef alanlar dikkati çekiyor. 
     Bir izleyici ''Eray'ın kavgacı tavrından şikayetçiyim'' derken, bir başka izleyici de ''Eray adlı yarışmacı sinir bozuyor, onun efe efe dolaşmasını istemiyorum. Diskalifiye edilsin'' görüşünü savunuyor. 
     Bir hastanenin Psikiyatri Servisi'nden aradığını belirten bir başka izleyici de, Eray adlı yarışmacının ''paranoid şizofreni'' belirtileri gösterdiğine dikkat çekerek, ''kişilik ve davranış bozukluğu olan bu yarışmacının diğer yarışmacılara ve izleyici gençlere zarar verebileceği'' uyarısında bulunuyor. Bu izleyici, Show TV'nin uyarılarak Eray'ın acilen yarışmadan çıkarılmasını tavsiye ediyor. 
     Öte yandan bir başka izleyici de, Melih adlı yarışmacının ''ukala hal ve hareketlerinin önüne geçilmesini'' istiyor. 







</TEXT>
</DOC>
