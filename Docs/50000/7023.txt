<DOC>
<DOCNO> 7023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun08.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Miloşeviç'i kurtarmaya çalışıyor 
</HEADLINE>
<TEXT>

     Rusya, eski Yugoslavya'daki savaş suçlularını yargılamak amacıyla Lahey'de kurulan Uluslararası Savaş Suçları Mahkemesi'nin kapatılması yönünde girişim başlattı. 
     Rusya'nın BM Daimi Temsilcisi Büyükelçi Sergey Lavrov, Güvenlik Konseyi'nde yaptığı konuşmada, mahkemeyi ''Sırp aleyhtarı'' olarak nitelendirdi ve Güvenlik Konseyi'nin bu mahkemeyi kapatma konusunu görüşme zamanının geldiğini savundu. 
     Lavrov, buna gerekçe olarak, Konsey tarafından geçen Kasım ayında kabul edilen bir karar tasarısını gösterdi. Söz konusu tasarıda, BM Genel Sekreteri Kofi Annan'a, ''mahkemenin görevinin sona ermesi konusunda en kısa zamanda öneri yapması'' çağrısı yer alıyor. 
     Konuşmasında, USSM Başsavcısı Carla del Ponte'yi de suçlayan Rus temsilci, ''başsavcının görevi sırasında yanlı hareket ettiğini ve haksızlık yaptığını'' iddia etti. İsviçreli olan Başsavcı Del Ponte, özellikle eski Yugoslavya Devlet Başkanı Slobodan Miloşeviç'in bir an önce USSM'ye teslim edilmesini talep etmişti. Bu amaçla, Yugoslavya Devlet Başkanı Voyislav Koştunitsa ile de görüşen Del Ponte'nin talebine Koştunitsa'nın sıcak bakmadığı bildirilmişti. USSM, 1993 yılında 4 yıllık bir süre için kurulmuş, görev süresi 1997'de 4 yıl daha uzatılmıştı. 




</TEXT>
</DOC>
