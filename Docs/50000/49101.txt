<DOC>
<DOCNO> 49101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/27/son/sondun13.html </URL>
<DATE> 2001/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Die Welt gazetesi Atatürk'ü tanıttı... 
</HEADLINE>
<TEXT>

     Almanya'da yayımlanan Die Welt Gazetesi, önemli şahsiyetleri tanıttığı ''portre'' köşesini bu kez Atatürk'e ayırdı. 
     ''Kemal Paşa Atatürk Modern Türkiye'yi yaratan adam'' başlığını kullanan gazete, modern ve Batı'ya dönük bir Türk devletinin kurulmasının Atatürk sayesinde gerçekleştiğini, Türkiye'nin günümüzde Avrupa ve Asya arasında büyük bir stratejik öneme sahip olduğunu kaydetti. 
     ABD'de 11 Eylül'de düzenlenen saldırılardan sonra AB'nin Türkiye'ye karşı ''yarı gönüllü'' davranmasının mümkün olamayacağını yazan gazete, ''Türkiye bu kritik dönemde bir kez daha Atatürk'ten yana cephe alırsa, Avrupa'nın Türkiye lehine karar vermekten başka çaresi kalmaz'' ifadesini kullandı. 
     Die Welt, ''Atatürk olmasaydı, Ortadoğu haritası çok farklı görünecekti ve Türkiye'nin sınırları bugünkünün yarısı kadar olacaktı'' diye yazdı. 
     Atatürk'ün orduyu modernleşme aracı olarak kullandığını belirten gazete, Atatürk'ün, Osmanlı Devleti'nin Birinci Dünya Savaşı'na katılmasına karşı çıkmasına rağmen, Churchill'in ''soğukkanlı planını'' bozarak, Gelibolu'nun başarılı şekilde savunulmasıyla üne kavuştuğunu kaydetti. 
     Mustafa Kemal'in 1920 yılında Sevr Anlaşması'na karşı mücadele ettiğini, 1922'de Yunan işgalini geri püskürttüğünü ve 1923 yılında Lozan Anlaşması'nın imzalanmasını sağladığını hatırlatan Alman gazetesi, daha sonra yapılan reformları anlatırken, ''İnsan hakları konusunda Almanya alışkanlık icabı Türkiye'ye ders vermeye çalışır. 
     Ancak Atatürk'ün 1933 yılında Almanya'dan kaçan Almanlara iltica hakkı tanıdığını kimse bilmez'' diye yazdı. 
     Die Welt, Batı'da Atatürk ile mukayese edilebilecek az sayıda devlet adamı bulunduğunu, Charles de Gaulle ve Winston Churchill'in bile ünlerini İkinci Dünya Savaşı'na borçlu olduklarını, ancak Atatürk kadar yenilik yapmadıklarını belirtti. 
     






</TEXT>
</DOC>
