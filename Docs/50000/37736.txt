<DOC>
<DOCNO> 37736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/spor/ygokberk.html </URL>
<DATE> 2001/08/18/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Yaşlı ve bilge 
</HEADLINE>
<TEXT>

     BİLGİN GÖKBERK 

     Kader işte. Aynı sene doğmuşlar, biri kulübün başkanı, öbürü kalecisi olmuş. Serdar Bilgili ve Peter Kjaer. "Kim bu adam " demeyin. Erken tepki göstermeyin. Kızmayın. Zaten başkan ve yönetim, genç ve tecrübesizler. Aralarına yaşlı, bilge birini almışlar. Üstelik olgun ve deneyimli. Ve Danimarkalı. Yani, kanı soğuk akanlardan. Fazla gol kurtarmamış. Az milli olmuş. Çok yemiş, yani az yorulmuş, diri, zinde kalmış. 
     Danimarkalı’ya fazla takılıp, Fevzi’yi atlamayalım. O’nu kaybettiler. Birkaç saatlik adama kaleyi teslim ettiler. Zaten hassas, duygusal Fevzi’yi de psikolojik yardıma muhtaç hale getirdiler. Üç puan gelmiş, gitmiş ne farkeder. Uzun ligde Fevzi’ye işleri düşmeyecek mi 
     Maça ne zaman gireceğim diye beklemeyin. Girmeyeceğim. Zaten basın tribününde arkalardayım. Ne pas olukları, ne koridorları, ne de dehlizler buradan gözükmüyor. Hatta iki cümleyle staddan da çıkıcam. Fatih Terim, Sebatsporlu Mehmet’e güvenip şampiyon olmadı mı Ya da aynı Fatih Terim, "Bir oyuncu yoksa, o yok diye ağlarsan, onun yerine oynatacağını da kaybedersin" demiyor mu Alman mantığı işte buna denir. Belki Leverkusen’de, Almanlar’la olur. Ama Beşiktaş’ta oynayanlar Türkler. Moral değerleriyle bu kadar oynanmaz. Hem Fevzi, hem takım etkilenmiş. İlk devre Beşiktaş’ın üç topu direkten döndü. Kötü değiller. İlhan, Tümer, Baya’yla çok da tehlikeli olurlar. Eksikleri, sevgi, hoşgörü ve güven. Sinan ve Daum’dan belli korkuyorlar, hatta ürküyorlar. Rahat değiller. 
     Yukarıda Danimarkalı hakkında söylediklerim, Bursa 2 - 1 öne geçince aniden çok önem kazandı. Bütün arkadaşları üzgün bir şekilde çimenlere yığılmışken, 36’lık Danimarkalı, taş gibi ayaktaydı. Yediği onca golden biriydi. Böyle çok gol yemiştir. Arkadaşlarını yerden kaldırışı, omuzlarına dokunuşu, onlara moral verişi, çok etkileyiciydi. İşte bu yüzden getirmişler herhalde. Aldığı parayı da daha ilk maçta helal ettirmiştir. 
     Bu sene ne kadar gol yerse yesin, belli yıkılmayacaktır. Önemli değil miydi bu 
     



 SPOR 

























</TEXT>
</DOC>
