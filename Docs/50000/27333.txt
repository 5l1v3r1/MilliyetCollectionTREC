<DOC>
<DOCNO> 27333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/son/sondun08.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem "Papandreu çok iyi bir arkadaş" 
</HEADLINE>
<TEXT>

     Dışişleri Bakanı İsmail Cem, Yunanistan Dışişleri Bakanı Yorgo Papandreu'nun, ''Çok iyi bir arkadaş'' olduğunu belirterek, ''Politikadan çekildiğimiz ileriki yıllarda da arkadaşlığımızı sürdüreceğiz'' dedi. 
     Atina'da yayımlanan To Vima gazetesinin Pazar dergisi Vimagazino ile Ankara'da sanat ve siyaset ağırlıklı bir söyleşi yapan Cem, dergi tarafından, ''Fotoğrafçı, yazar, aydın, solcu ve bakan'' olarak nitelendirildi. 
     Derginin, ''Bakanlıkla entellektüel kimliği birarada taşımanın zorluğuna'' ilişkin değerlendirmesini Papandreu'dan örnek vererek yanıtlayan Cem, ''Aynı görüşte değilim. Yorgo, seçkin bir aydın ve bunun paralelinde çok iyi bir dışişleri bakanı. Sert bir müzakereci. Eğer Yunanlı olsaydım, onun için çok iyi bir dışişleri bakanı derdim''dedi. Söyleşiyi yapan Yunanlı gazetecinin Papandreu'nun sanatçı kimliği taşımadığını belirtmesi üzerine, ''Sanatçı değil, ama benden daha fazla entellektüel. Edebiyat ve şiir alanında muazzam bir bilgiye sahip'' diyen Cem, Papandreu ile yalnızca siyasi konuları değil, edebiyat, aile ve yaşam konularında da sıkça konuştuklarını söyledi. ''Papandreu'nun çok iyi bir arkadaş olduğunu'' kaydeden Cem, ''Politikadan çekildiğimiz ileriki yıllarda da arkadaşlığımızı sürdüreceğiz'' dedi. 
     Yunanlı gazetecinin, geçen hafta araştırma gemisi Piri Reis'in Ege'ye çıkacağı haberi geldiğinde olduğu gibi, ''barometrenin yükseldiği anlarda'' Papandreu ile nasıl bir yöntem izledikleri sorusunu yanıtlayan Cem, ''İlk olarak ortak düşüncemiz, problemleri sahne ışıkları altında ele almamak. Örneğin, Yorgo bana Katimerini gazetesindeki haber hakkında bilgi verdiğinde, 'Açıklamalarda bulunma, konuyu bilmiyorum, fakat bakacağım. Eğer bir terslik varsa ele alırım' dedim. Sonra gördüm ki hayır. Yani basında yer aldığı boyutlarda değil. Çünkü Yunanistan'dan da, Türkiye'den de bu tür araştırma gemileri sık sık açılıyorlar. Yunan gemileri Türkiye'nin kıta sahanlığına girmiyor, Türk gemileri de Yunanistan'ın kıta sahanlığına. 
     Eğer durum başka türlü olsaydı, her şey daha ciddi olurdu, ama böyle bir şey yok'' dedi. 
     
     Kıbrıs 
     Sorular üzerine Kıbrıs konusuna da değinen Cem, ''Size Moskova'da bir meslektaşınıza verdiğim yanıtı vereceğim. Kıbrıs'ta bir çözüm bulunması için gerçekten çok çalışıyorum. Bu konuya ne kadar zaman ayırdığımı bilemezsiniz, ama kolay değil. Kıbrıs'ta söylediğim gibi, her şey gerçekten tıkanırsa, ki bunu bütün içtenliğimle söylüyorum, herkes problemlerle karşılaşacaktır. Ve dedim ki, herkesten çok Türkiye bu problemlerle yüzyüze gelecektir. Fakat hepimiz gireceğiz. 
     Bu durumda karşılıklı olarak kabul gören bir çözüm bulunmasını diliyorum ve bunu yapmaya çalışıyorum'' şeklinde konuştu. Hem Türkiye, hem de Yunanistan çıkarı için yakınlaşmadan yana olduğunu vurgulayan Cem, ''Her zaman yakınlaşmadan yanaydım. Bunun hem Türkiye'nin, hem de Yunanistan'ın çıkarına olduğuna inanıyorum. Barışa, işbirliğine karşılıklı anlayışa inanıyorum'' dedi. 
     
     Sanatçı kimliği 
     Bu arada, ''siyasi konuların, özellikle solcular için sanatla kırılmaz bir bütünlükleri olduğu'' değerlendirmesinde bulunan Vimagazino, sol ve sosyal demokrasi hakkında kitaplar yazan Cem'in, fotoğraflarında insan figürlerinin pozitif yanlarını resmetmeye çalıştığını yazdı. 
     Dergi, Cem'in, fotoğrafları hakkında, ''Ele aldığım konular genellikle hayatın güzel tarafları, insanların pozitif yanları. Üzüntü veren acıklı konulara ise yer vermiyorum. 
     Buna da neden olarak, yaşamım boyunca bir politikacı olarak can sıkıcı gerçekler ve sosyal haksızlıklarla yüzyüze gelmiş olmamı gösterebilirim. Bu konular hakkında yazdım. Böylelikle fotoğraflarımda sosyal uğraşa katılan bir kişi değilim. İnsan doğasının güzelliklerini yansıtmak istiyorum, acınacak yanlarını değil'' ifadelerini kullandığını belirtti. Politikanın, kendisi için, politika yapma çerçevesinde son bulmadığını belirten Cem, fotoğraf çekmediği takdirde iyi bir politikacı olamayacağına inandığını da kaydetti. Cem'in söyleşi sırasında ''Mevsimler-2'' adı altında topladığı fotoğraflarını da gösterdiğini belirten Vimagazino, Dışişleri Bakanı'nın Atina'da sergi açmanın ''muhteşem bir fikir'' olduğunu söylediğini yazdı. Dergi, Cem'in yoğun işlerinden dolayı tarih belirleyemediğini, ancak Yunanistan'a Eylül ayında yapacağı ziyaretin ardından sergi açmayı düşünebileceğini belirttiğini kaydetti. 







</TEXT>
</DOC>
