<DOC>
<DOCNO> 13839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sontur13.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Paraşüt operasyonu sanığı Altınbaş "Kuzuydum kurt oldum" 
</HEADLINE>
<TEXT>

     Ankara Devlet Güvenlik Mahkemesi Cumhuriyet Savcılığı’nca, hayali ihracata yönelik başlatılan ve kamuoyunda "Paraşüt Operasyonu" olarak bilinen çalışma kapsamında tutuklanan Gaziantep’te yerleşik Doğal Altınbaş Holding’in Yönetim Kurulu Başkanı Yasin Altınbaş’ın yargılanmasına devam edildi. 
     Kilis Ağır Ceza Mahkemesi’ndeki duruşmada, toplu halde gümrük kaçakçılığı yapmak suçundan tutuklu Yasin Altınbaş ile tutuksuz yargılanan holding çalışanları Remzi Horzum, Recep Kayar, Aydın Güneş, Semih Dönmez ve Hüseyin Gençay ile eski Habur Gümrükleri Müdürü Mehmet Ünlü, eski Öncüpınar Gümrük Müdür Vekili Çetin Kaya, yardımcısı Hüseyin Şenocak, gümrük memurları Ümit Murat Kalaycıoğlu ve Mustafa Bozkurt hazır bulundu. 
     Dava ile ilgili olarak, askerlik görevini yaptığı Mamak Askeri Cezaevi’nde tutuklu olan Fatih Ağcakala, tutuksuz sanıklar Ertuğrul Aydın, Ahmet Eroğlu, Mustafa Kemal Akay ve TCDD’de şef Melahat Özyürek ile gıyabi tutuklu Mehmet Emin Altınbaş ve Kemal Özsönmez ise duruşmaya gelmedi. - 
     Yasin Altınbaş’ın avukatı Erdal Merdol, müvekkilinin 11 aydan beri tutuklu olduğunu anımsatarak, "Tutuklama tedbir almaya yöneliktir. Kamu düzeninin bozulmasını ya da delillerin karartılmasını önlemeye yönelik bir tedbirdir. Deliller bizim elimize geçmiyor ki, müvekkilim tarafından karartılsın" dedi. 
     Maliye Bakanlığı Mali Suçları Araştırma Kurulu’nun delilleri incelemek için aldığını ifade eden Merdol, "Bu delillerin ve hazırlanacak raporun mahkemeye geleceğine yönelik inancımı kaybettim" diye konuştu. Merdol, 8 celseden beri müvekkili hakkında tahliye talebinde bulunduğunu, ancak yargıya duyulan güven savunmaya duyulmadığı için bu taleplerin karşılıksız kaldığına dikkati çekti. İddia-savunma dengesinin kurulamadığını ileri süren Merdol, şöyle devam etti 
     "Ortaya konulan delilleri delik deşik ettik. Rapor asılsız ve desteksiz. Mali Suçları Araştırma Kurulu’nun dosyaları ne zaman göndereceği belirsiz. Yargı, kamuoyu ve basının baskısı altında. Müvekkilimin tahliyesini talep ediyoruz." Merdol, savunmasının sonunda, müvekkili hakkında "dürüst olmayan" ve asılsız haber yaptığı gerekçesi ile Uğur Dündar’ı RTÜK’e şikayet ettiğine ilişkin yazıyı mahkemeye sundu. Diğer avukat Abdi Bulut ise müvekkiline ait olan ve el konulan kamyon ve diğer araçların iadesini talep etti. 
     Yasin Altınbaş da 25 yıldır ticaretle uğraştığını, bunun 11 yılının Öncüpınar’da ithalat ve ihracat işlemleri yapmakla geçtiğini ifade etti. Tüm gümrük işlemlerini mevzuata uygun yaptığını savunan Altınbaş, sözlerini şöyle sürdürdü 
     "Ayrıca, Öncüpınar Gümrük Kapısı, her yıl müfettişler tarafından denetlenir. Bu zaman kadar hiçbir olumsuzluk tespit edilmedi. Bunca yıl ithalat ve ihracatı dürüstçe, kanunlara uygun olarak yaptım. Suriye’den asılsız belgeler toplanarak suçlanıyorum. Bu belgelerin hiçbir dayanağı yok. Bağımsız yargıdayım ama 11 aydır tutukluyum. Kilis Asliye Ceza Mahkemesi’nin kararına rağmen muz sarartma depomun kapısı açılmadı ve 4 bin ton muz çürüdü. Cezaevinde olduğum için işlerimi takip edemiyorum. 4 banka iflasımı istedi. Mallarım 4’te 1 fiyatına satılıyor. Daha fazla mağdur edilmemem için tahliyemi talep ediyorum. Suçum ülkemi ve insanları sevmek mi Kuzuydum kurt oldum." 
     




</TEXT>
</DOC>
