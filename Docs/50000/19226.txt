<DOC>
<DOCNO> 19226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur08.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afla serbest bırakılan bazı mahkumlar cezaevine mi dönecek 
</HEADLINE>
<TEXT>

     Yargıtay Ceza Genel Kurulu, müebbet ağır hapis cezasına çarptırılanlar için Şartla Salıverme ve Cezaların Ertelenmesine İlişkin Yasa uyarınca yapılacak 10 yıllık indirimin 20 değil, 36 yıl üzerinden yapılması gerektiğine karar verdi. Söz konusu yasa çıktıktan sonra 20 yıl üzerinden indirim yapılarak tahliye edilenlerin durumu yeniden incelenecek. 
     Mardin Cumhuriyet Başsavcılığı, 4616 sayılı Şartla Salıverme ve Cezaların Ertelenmesine İlişkin Yasa yürürlüğü girince birden çok kimseyi öldürmek ve yasak silah taşımak suçundan müebbet ağır hapis cezasına hükümlü Mehmet Günbay'ın şartla salıverme tarihinin belirlenmesini istedi. 
     Adalet Bakanlığı, yerel mahkemenin bu kararının yazılı emir yoluyla bozulması istemiyle Yargıtay'a başvurdu. Yargıtay 1. Ceza Dairesi de Mardin 1. Ağır Ceza Mahkemesi'nin kararını katılarak Adalet Bakanlığı'nın yazılı emir yoluyla bozma istemini reddetti. Yargıtay Cumhuriyet Başsavcılığı, bu karara itiraz etti. 
     Başsavcılık, 4616 sayılı Yasa'nın uygulanmadığı durumlarda müebbet ağır hapis cezası yerine 36 yıldan değil, 20 yıllık süreden mahsup ve koşullu salıvermeye ilişkin indirim yapıldığını belirterek, 4616 sayılı yasanın öngördüğü 10 yıllık indirim söz konusu olunca 36 yılı devreye sokmanın hiçbir haklı gerekçesi olamayacağını ileri sürdü. 
     Yargıtay Ceza Genel Kurulu, Yargıtay Cumhuriyet Başsavcılığı'nın istemine oybirliği ile reddetti. 
     Genel Kurul'un bu kararından sonra müebbet ağır hapis cezasına çarptırılan hükümlülerin 20 yıl üzerinden yapılan 10 yıllık indirimleri tekrar incelenecek. Eğer bu şekilde tahliye edilenler varsa tekrar cezaevine girebilecek. 
     







</TEXT>
</DOC>
