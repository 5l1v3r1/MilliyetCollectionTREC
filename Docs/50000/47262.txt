<DOC>
<DOCNO> 47262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/guncel/agun.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelecekse Türk askerleri gelsin 
</HEADLINE>
<TEXT>

Bölgeye gelecek Müslüman barış gücünde sadece Türk askerlerinin yer almasını isteyen Taliban karşıtı güçler, Ankara ile temas halinde olduklarını açıkladı 
     DIŞ HABERLER SERVİSİ 

     Afganistan'daki Taliban karşıtı güçlerin Washington Temsilcisi Harun Amin, Taliban'ın devrilmesinden sonra bu ülkeye yerleştirilmesi planlanan barış gücünün Türk askerlerinden oluşması konusunda Ankara ile özel görüşmeler yaptıklarını açıkladı. 
     Ankara'nın bu konudaki sessizliğini korumasına karşın, The Wall Street Journal gazetesi önceki gün, Afganistan için İslam ülkelerinden oluşturulacak barış gücünün komutanlığını Türkiye'nin üstlenmesinin gündemde olduğunu yazmıştı. 
     Beyaz Saray'a yakınlığıyla bilinen Washington Post gazetesinin dünkü sayısında yer alan habere göre de Amin, Taliban'ın devrilmesinden sonra BM çatısında görev yapacak İslam ülkelerinden oluşan bir gücün yerleştirilmesi konusunda eski Kral Zahir Şah'la görüş birliğine vardıklarını söyledi. 
     Amin, bir an evvel toparlanabilmesi açısından, söz konusu gücün sadece bir ülkenin askerlerinden oluşturulmasını tercih ettiklerini de söyledi. Amin'in, bu sözlerle, muhtemel barış gücünün en azından ilk aşamada sadece Türk birliklerinden oluşmasını yeğlediği tahmin ediliyor. 
     
     Eski kral da hemfikir 
     Halen Roma'da yaşayan eski kral Zahir Şah da, dün BM Güvenlik Konseyi üyesi ülkelere birer mektup yazarak, Taliban rejiminin çökmesinden sonra oluşacak iktidar boşluğunu gidermek üzere BM Barış Gücü oluşturulmasını istedi. Zahir Şah, aksi takdirde Afganistan'ın yeni ve tehlikeli bir kaosa sürüklenebileceğini belirtti. 
     
Barış gücüne TSK katılabilir’      BARÇIN YİNANÇ Ankara 

     Türk cumhuriyetlerinin Ankara büyükelçileriyle bir araya gelen Dışişleri Bakanı İsmail Cem, Türkiye'nin barış gücü operasyonlarında başarılı bir performans sergilediğini, BM'nin Afganistan'a yönelik bir misyonu çerçevesinde, TSK'nın katılımının söz konusu olabileceğini söyledi. 
     
     Dört aşamalı plan 
     Afganistan'ın geleceğinin nasıl şekillenmesi gerektiğine dair görüşlerini aktaran Cem, 4 aşamalı bir süreci masaya getirdi. Cem, aşamaları şöyle sıraladı "Ülkede istikrarın sağlanması, geniş tabanlı bir hükümet, BM himayesinde seçimler yapılması, ekonominin ayağa kaldırılması için uluslararası yardım kampanyası." 
     



 GÜNCEL 













</TEXT>
</DOC>
