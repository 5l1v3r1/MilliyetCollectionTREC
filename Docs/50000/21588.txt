<DOC>
<DOCNO> 21588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sonspo01.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Ülker karşısında seriyi 2-1'e taşıdı 
</HEADLINE>
<TEXT>

     Basketbol Erkekler Birinci Ligi Play-Off Çeyrek Final ilk maçında, uzatmada Ülkerspor'u 95-90 yenen Galatasaray, seride 2-1 öne geçti. 
     Her iki takımın da adam adama savunmayla başladığı karşılaşmanın ilk periyodunda Galatasaray, pota altında Arda ve dış atışlarda da Tolbert ile etkili oldu, ancak özellikle ilk çeyrekte 11 sayı kaydeden Tutku ile Handlogten'i durdurmakta sıkıntı çekti. İlk periyot, 24-22 Ülkerspor üstünlüğüyle geçildi. 
     İki takımın da karşılıklı basketleriyle geçen ikinci periyotta, Harun ve Handlogten ile üst üste sayılar bulan Ülkerspor, Galatasaray'ın sayı yükünü üstlenen Tolbert'ın basketlerine engel olamadı ve ilk yarıyı Galatasaray bir sayı farkla 49-48 önde kapadı. 
     İkinci yarı ise son derece çekişmeli bir mücadeleye sahne oldu. İki takım da yüksek top kaybı ve düşük şut yüzdesiyle oynarken, Ülkerspor'un Handlogten, Haluk, Ufuk ve Tutku ile bulduğu sayılara Galatasaray, Tolbert, Arda ve Mujezinoviç ile karşılık verdi. 3. periyot 62-62 eşitlikle tamamlandı. 
     Son periyotta da iki takım birbirlerine üstünlük sağlayamadı ve maçın normal süresi 78-78 sona erdi. 
     5 dakikalık uzatma devresinde, Ülkerspor Lollis, Goljoviç ve Handlogten ile sayılar bulmasına karşın, son dakikalarda top kayıpları yaptı. Galatasaray, Tolbert ile sonuca gitti ve maçı 95-90 kazanarak, seride durumu 2-1 yaptı. 







</TEXT>
</DOC>
