<DOC>
<DOCNO> 42349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sontur12.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Spekülasyonlar üzerine birşeyler söyleyemem" 
</HEADLINE>
<TEXT>

     Başbakan Bülent Ecevit, ABD'nin İncirlik Üssü'nü kullanımı konusunda şu ana kadar herhangi bir önerinin gelmediğini belirterek, ''Spekülasyonlar ve ihtimaller üzerinde birşey söyleyemem. Olaylar kendi süreci içinde yer alır. Duruma göre bakarız'' dedi. 
     DSP Genel Başkanı ve Başbakan Bülent Ecevit, DSP Genel Merkezi'nden, eşi ve Genel Başkan Yardımcısı Rahşan Ecevit ile ayrılışı sırasında gazetecilerin sorularını yanıtladı. 
     Bir soru üzerine ABD Başkanı George Bush ile görüşmediğini ancak ABD Büyükelçilik yetkilileriyle her gün temas halinde olunduğunu ifade eden Ecevit, ABD'nin komşu ülkeleri bombalaması durumunda Türkiye'nin tavrının ne olacağının sorulması üzerine, ''Olasılıklar üzerinde durmak istemiyorum'' yanıtını verdi. 
     Bir gazetecinin, ''NATO ülkeleriyle istihbarat alanında bir koordinasyon sağlanması gerektiğini söylediniz, eğer bu koordinasyon sağlanırsa Türkiye Avrupa'da yaşayan terörist elebaşılarını isteyecek mi '' sorusuna Ecevit, ''İstemek tabii hakkımız, ama aynı zamanda onlara orada sağlanmış kolaylıkları önlemek için de birbirimize malzeme verilmiş olacak'' yanıtını verdi. 
     ''NATO'nun 5. maddesinin uygulanmasıyla Mehmetçik gözü kapalı savaşa mı gönderilecek '' sorusuna ise Ecevit, ''Bu ihtimaller üzerinde durmak istemiyorum. Şimdilik böyle bir olasılık yok'' yanıtını verdi. 






</TEXT>
</DOC>
