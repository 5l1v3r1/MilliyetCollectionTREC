<DOC>
<DOCNO> 15561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/10/son/soneko14.html </URL>
<DATE> 2001/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, önemli dış destek geleceğini açıkladı 
</HEADLINE>
<TEXT>

     Devlet Bakanı Kemal Derviş, ekonomik programın bu hafta içinde açıklanacağını bildirdi. 
     Derviş, TESK'e yaptığı ziyarette gazetecilerin sorularını da yanıtladı. Derviş, programa ilişkin bir soru üzerine, programın bu hafta içinde açıklanacağını kaydetti ve ''Tam gününü şu anda bilemiyorum. Çok yoğun bir çalışma içerisindeyiz ve programın birçok ana hatları zaten biliniyor. Bazı konularda büyük bir sürpriz yok. Bazı konularda ise yenilikler, eklemeler olacak'' dedi. 
     Bakan Derviş, programın hepsini bir bütün olarak bir paket halinde bu hafta içinde açıklayacaklarına inandıklarını belirterek, ''Fakat gününü şu anda açıklayamayacağım'' diye konuştu. 
     Derviş, dış destekle ilgili bir başka soruya da ''Onu da şu anda açıklayamayacağım'' yanıtını verdi. Derviş, bu konuda hem içeride, hem dışarıda ciddi çalışmaların sürdürüldüğünü ifade ederek, çalışmaların gece gündüz devam ettiğini söyledi. 
     Dış desteğin hem IMF'nin, hem Dünya Bankası'nın, hem de Türkiye'nin dostu olan güçlü ülkelerden geleceğini kaydeden Derviş, ''Miktarını ve bileşimini şu anda açıklayamayacağım. Fakat oldukça önemli olacağını ve bizim ihtiyacımızı da karşılayacağını ümit ediyorum. Tabi bu programın bütün ayrıntılarıyla ortaya çıkması gerekiyor. Hem içeride, hem dışarıda kamuoyunun ve uzmanların bütün ayrıntılarını görmeleri gerekiyor'' diye konuştu. 
     Derviş, bundan sonra bu desteğin hızla yerine geleceğine gerçekten inandığını söyledi. Bakan Derviş, TOBB Başkanı Fuat Miras'ın bugünkü konuşmalarında hükümete mesaj verdiğini hatırlatan bir gazeteciye, ''Ayrıntısını görmedim. Mesajını dinleyemedim. Çalışma içerisindeydik ve şimdi hemen buraya geldik'' dedi. 
     TOBB Başkanı Fuat Miras ile geçen 3 hafta içerisinde 2 defa görüştüğünü belirten Derviş, şöyle devam etti 
     ''Programın birçok boyutu tabiki kamuoyu tarafından biliniyor. Örneğin bir takım yasalardaki çalışmalar herkesçe biliniyor. Bütün ayrıntılar, özellikle bütçe ile ilgili ayrıntılar bilinmiyor. Biz de şu anda bunun son şeklini bulmaya çalışıyoruz. Dolayısıyla program tümüyle ortaya çıkmış değil. Bugünlerde bütün ayrıntılarıyla ortaya çıkacağını ümit ediyorum. Dolayısıyle toplumun bir kesimi şunu biliyor, diğer kesimi bunu biliyor diye birşey yok. Zaten söyleyeceklerimizi hep söylüyoruz, gayet açık bir biçimde. Söyleyemiyeceklerimizi, daha henüz belli olmayan şeyleri söyleyemiyoruz. Olay bundan ibaret.'' 
     




</TEXT>
</DOC>
