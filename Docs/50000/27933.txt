<DOC>
<DOCNO> 27933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sontur17.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi FP'nin erteleme isteğini reddetti 
</HEADLINE>
<TEXT>

     Anayasa Mahkemesi, FP'nin, kapatılan RP'nin Avrupa İnsan hakları Mahkemesi'nde AİHM devam eden davası ile TBMM gündeminde olan Anayasa değişiklikleri sonuçlanıncaya kadar Fazilet Partisi'nin kapatılması davasının görüşmelerinin ertelenmesi talebini reddetti. 
     Anayasa Mahkemesi Başkanvekili Haşim Kılıç, mahkemenin öğleden sonraki toplantısı devam ederken verilen arada, FP Genel Başkanı Recai Kutan'ın, davanın ertelenmesine ilişkin başvurusu hakkında verilen ara kararı açıkladı. 
     Haşim Kılıç, şunları söyledi 
     ''FP Genel Başkanı Recai Kutan'ın bu sabah yaptığı başvuru sonunda AİHM'nin kararı ile TBMM'de gündemde olan Anayasa değişikliğinin sonuçlarının beklenmesiyle ilgili, bu davada talebi oldu. Bu talep Başsavcı'nın da görüşü alınmak suretiyle kurulumuz tarafından değerlendirildi ve FP Genel Başkanı Kutan'ın ileri sürdüğü nedenlerin davanın görüşülmesini ertelenmesini gerektirecek nitelikte olmadığı sonucuna oybirliği ile varmıştır ve davaya devam ediyoruz.'' 
     Alınan bilgiye göre, Anayasa Mahkemesi Heyeti sabahki toplantısında Kutan'ın talebi ile ilgili olarak Yargıtay Cumhuriyet Başsavcısı Sabih Kanadoğlu'na yazı ile görüş sordu. Kanadoğlu'nun yazılı yanıtının Anayasa Mahkemesi'ne ulaşmasının ardından heyet söz konusu kararı verdi. Kanadoğlu'nun da Kutan'ın isteminin reddi yönünde görüş bildirdiği öğrenildi. 
     

</TEXT>
</DOC>
