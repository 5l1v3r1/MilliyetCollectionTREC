<DOC>
<DOCNO> 34755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko18.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte TOBB'un hükümete sunduğu rapor... 
</HEADLINE>
<TEXT>

     Türkiye Odalar ve Borsalar Birliği TOBB , hükümet yetkililerine sunulmak üzere reel sektörün sorunları ve çözüm önerileri ile ekonomik krizin yarattığı sorunlar ve çözüm önerilerini içeren ve iki bölümden oluşan bir rapor hazırladı. 
     Raporu bugün reel sektörün sorunlarını iletmek için hükümet yetkilileri ile yapacakları görüşmelerde ilgililere sunacaklar. 
     Devlet Bakanı Kemal Derviş'e de verilen ve öğleden sonra Başbakan Bülent Ecevit'le yapılacak görüşmede Başbakan'a sunulması beklenen raporda çarpıcı görüşlere yer veriliyor. 
     Raporun başlangıcında 5 ve 26 Temmuz tarihleri arasında 18 il ve 32 ilçeyi kapsayan ve yaklaşık 4 bin 500 kilometreden oluşan bir seyahat gerçekleştirildiği belirtilerek, söz konusu seyahat sırasında ziyaret edilen bölgelerin bazı demografik ve ekonomik göstergelerine ilişkin de bilgiler sunuldu. 
     Raporda ziyaret edilen bölgelerdeki oda ve borsaların üye sayısı toplamının 556 bin 650 olduğu, bu sayının Türkiye genelindeki tüm oda ve borsaların üye sayısının üzde 57'sini oluşturduğuna dikkat çekilirken, ziyaret edilen bölgelerin nüfus toplamının ise 25 milyon 615 bin 707 olduğu ve bunun Türkiye nüfusu içindeki oranının yüzde 41'e geldiği ifade edildi. 
     Yine raporda ziyaret edilen bölgelerin ekili alan toplamının Türkiye genelinin yüzde 35'ini kapsadığı, imalat sanayi açısından ekonomiye yaptıkları katma değerin de Türkiye genelinde üretilen katma değere oranının yüzde 55'ini oluşturduğu kaydedildi. 
     Raporda Türkiye'de yaşanan sıkıntıların aşılmasının güven ortamının sağlanması ile mümkün olacağı, bunu sağlamak için herkesin el birliği yapması ve güven ortamının sağlanması noktasında hükümetin kararlı davranmasının şart olduğu vurgulandı. 
     Koalisyon ortaklarının güveni sağlamadaki çalışma ve icraatlarını kamuoyuna iyi anlatması birlik ve beraberlik mesajının doğru ve zamanında verilmesinin güvenin sağlanması açısından önemli olduğu vurgulanan raporda, ''TOBB bu ortamın sağlanmasında üzerine düşen her görevi sonuna kadar yerine getirecektir'' dedi. 
     Ekonomi borsa, faiz, döviz üçgeninde 
     Raporda dikkat çekilen bir diğer unsur ise ekonomomi yönetiminin borsa-faiz-döviz üçgeninde sıkışıp kalması olarak değerlendirildi. 
     Borcu borçla ödeme anlayışınınn ülkeyi bu duruma sürüklediği vurgulanan raporda, üretim yapılması ve üretilenin dış pazarlara taşınmasının zorunlu olduğu kaydedildi. 
     Raporda, ''Dünya ile rekabet edebilmek için maliyetlerimizi göz önüne almak, uygun fiyat ve kalitede üretim yapabilmek için reel sektörün önünün açmak zorundayız'' denildi. 
     Üretim ve istihdam konusuna da yer verilen raporda daralan iç talebe bağlı olarak üretimde hızlı bir düşüş yaşandığı, kapasite kullanım oranlarının gerilediği, kapanan fabrika ve işletme sayısının arttığı vurgulanırken, yüksek istihdam sağlayan yatırımcılar için vergi, SSK ve enerji maliyetlerinin düşürülmesi zorunluluğu bulunduğu kaydedildi. 
     Kurun aşırı dalgalanmasının reel sektörün borçlanması ve rekabet koşullarında büyük sıkıntı doğurduğu ifade edilen raporda, üretim, istihdam ve yatırımlarda olumsuzluklar yaratan durumla ilgili tedbirlerin alınması ve kuru dalgalanmasını spekülasyona alet etmeme kararlığı gösterilmesi istendi. 
     Finansman konusunun da değerlendirildiği raporda, dövizle borçlanarak yatırım yapmış işletmelerin artan kur maliyetlerini karşılayamaz durumda oldukları, bu nedenle reel sektörün borç erteleme ve finans desteğine ihtiyacı olduğu belirtildi. 
     Reel sektörün sıkıntıları aşması amacıyla kurulacak olan reel sektör kurtarma fonunun, TOBB'un da içinde olacağı ve uygulaması mümkün olan bir sistemle ortaya çıkarılması gerektiği ifade edilen raporda, kredi geri ödemelerinde ve yeni itfa taleplerinde Halk Bankası'nın katı ve yavaş davrandığı belirtilerek, Banka'nın yeni anlayışının alacakları tahsil ederek piyasadan çekilmesi olduğu vurgulandı. 
     Raporda ihracat ve ithalat konusu ile ilgili görüşlere yer verilirken, ihracatta beklenen artışın gerçekleşmediği, güven olmayan piyasalarda ihracata finans desteğinin sağlanamaması halinde beklenen bu artışın hiçbir zaman gerçekleşemeyeceği vurgulandı. 
     Eximbank yetişemiyor 
     Eximbank'ın ihracatçının talebine yetişemediği gibi kendisine yönelik kaynak aktarma taleplerine de sıcak bakmadığı, Dünya Bankası'ndan ve TOBB'dan aktarılacak kaynakların Eximbank'ın ağır hareket etmesinden dolayı aktarılamadığı belirtilen raporda, Banka kaynaklarının hangi sektörlere verildiği ve ne tür ihracat karşılığı kullandırıldığının açıklanması istendi. 
     Raporda sektörel sorunlara da değinilirken, raporun ikinci bölümünde ekonomik krizin yarattığı sorunlar ve çözüm önerileri konusunda oda ve borsaların görüşlerine yer verildi. 
     Raporun bu bölümünde her oda ve borsanın sorunlarının ayrı ayrı değerlendirdildiği dikkat çekerken, çözüm ve politika önerileri kısmında ülkenin ve ekonominin yönetiminde güçlü liderlik, güven koordinasyonun sağlanmasının gerekliliği vurgulandı. 
     Ekonomik programın tam bir siyasi tarafsızlık içinde geniş bir uzmanlar platformunda tartışılarak değerlendirilmesi istenen raporda kamu harcamalarında tam disiplin sağlanarak savurganlığın önlenmesi gerektiği kaydedildi. 
     Bankacılık sisteminin yeniden inşası sürecini hızlandırılarak durumun ortaya konulması gerektiği belirtilen raporda, Halk Bankası'na yeniden küçük ve orta boy işletme KOBİ bankası hüviyeti kazandırılması istendi. 
     
     






</TEXT>
</DOC>
