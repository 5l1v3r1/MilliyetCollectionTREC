<DOC>
<DOCNO> 21614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/16/son/sontur10.html </URL>
<DATE> 2001/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Savcı Şalk hakkında gereken yapılacak" 
</HEADLINE>
<TEXT>

     Adalet Bakanı Hikmet Sami Türk, ''Beyaz Enerji'' davası tartışmalarıyla ilgili olarak Ankara DGM Cumhuriyet Savcısı Talat Şalk hakkında ''gerekenin yapılacağını'' belirterek, ''Bu konuda zaten bakanlığımızda gerekli hazırlıklar yapılmıştır'' dedi. 
     Türk, Romanya'ya yaptığı resmi ziyaret dönüşünde Atatürk Havalimanı'nda gazetecilerin Savcı Talat Şalk hakkındaki soruları üzerine, ''yargı mensupları ve siyaset adamları arasındaki tartışmaların ne yargıya, ne siyasete yararı olmayacağını'' kaydetti. 
     Karşılıklı suçlamaların her iki kurumu yıpratacağını kaydeden Türk, ''cumhuriyet savcılarının iddianamelerinde, hakimlerin kararlarında konuşacaklarını'' dile getirerek, şunları söyledi 
     ''Her iddianın ciddi kanıtlara dayanması, kullanılan her sözcüğün özenle seçilmesi gerekir. Öte yandan, yargı sürecinde savunma çerçevesinde cevaplandırılabilecek iddiaların başka zeminlerde tartışma konusu yapılması doğru değildir. Bu arada bırakınız bir cumhuriyet savcısını, herhangi bir insanı hedef göstermek açıkça suç işlemeye teşviktir, dolayısıyla suçtur. Yargının bağımsızlığı ve tarafsızlığı, adaletin gereği hukuk devletinin vazgeçilmez ön koşuludur. Bunu sağlamak için herkesin kendisine düşeni yapması ve sağduyulu davranması, yargının bağımsızlığına ve tarafsızlığına zarar verebilecek davranışlardan kaçınması gerekir.'' 
     ''Savcı Şalk hakkında işlem yapılacak mı '' sorusu üzerine ''Gereken yapılacaktır. Bu konuda zaten bakanlığımızda gerekli hazırlıklar yapılmıştır'' yanıtını verdi. 
     







</TEXT>
</DOC>
