<DOC>
<DOCNO> 6001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/guncel/gun03.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'a rahat yok, Diyarbakır Atilla Çınar'a emanet 
</HEADLINE>
<TEXT>
Diyarbakır'da sürpriz atama 
İçişleri Bakanı Sadettin Tantan, Gaffar Okkan'ın yerine geçici olarak Malatya Emniyet Müdürü Atilla Çınar'ı atadı... 
     ANKARA Milliyet 

     Diyarbakır'da 24 Ocak'ta uğradığı silahlı saldırıda 5 koruma polisiyle birlikte şehit olan Diyarbakır Emniyet Müdürü Ali Gaffar Okkan'ın yerine vekaleten Malatya Emniyet Müdür Vekili Atilla Çınar atandı. Çınar'ın geçici görevle atanmasını sağlayan, "bakan oluru" kararnamesi dün sabah İçişleri Bakanı Tantan'ın onayından geçip yürürlüğe girdi. 
     Örgüt lideri Hüseyin Velioğlu'nun öldürüldüğü Beykoz operasyonunda önemli rol üstlenen Çınar'ın bu göreve atanması emniyette "sürpriz" olarak nitelendirildi. Okkan'ın makamı için daha önce Ağrı Emniyet Müdürü Orhan Savaş ve Şırnak Emniyet Müdürü Altan Yenice'nin ismi üzerinde durulurken, yaklaşık 6 ay kadar önce yine bakan onayıyla Malatya Emniyet Müdürvekilliği'ne getirilen Çınar'ı Tantan tercih etti. 
     
Çınar Layık olacağım      Emniyet Müdürü Çınar, atamayla ilgili olarak Diyarbakır'daki vatandaşlar ve meslektaşlarıyla birlik ve beraberlik içerisinde bu görevi yürüteceğini belirtti. Okkan'ın bıraktığı yerden bayrağı devralacağını kaydeden Çınar, "Çok değerli şehidimiz Gaffar Okkan, Diyarbakır'da çok önemli işler başarmıştır. Şehit kardeşim Gaffar Okkan'ın bıraktığı yerden devam edeceğim" diye konuştu. 
     
Zor göreve gazi vekil...      Atilla Çınar, 1958'de Kayseri'de doğdu. Polis Enstitüsü'nü 1980'de bitiren Çınar, komiser yardımcısı olarak göreve başladı. Çınar, sırasıyla Gaziantep, Ankara illerinde çalıştı, Roma Büyükelçiliği'nde güvenlik ateşeliği yaptı. Diyarbakır, Antalya ve İstanbul'da Terörle Mücadele Şube müdürlüklerinde görev yapan Çınar, son olarak Malatya İl Emniyet Müdür Vekilliği görevinde bulundu. Gaziantep'te Devrimci Yol Örgütü ile girdiği çatışmada yaralanan Çınar, evli ve iki çocuk babası. 
     


 GÜNCEL 

















</TEXT>
</DOC>
