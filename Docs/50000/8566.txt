<DOC>
<DOCNO> 8566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/23/son/soneko17.html </URL>
<DATE> 2001/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank dışında bankaların tümü tüketici kredilerini durdurdu 
</HEADLINE>
<TEXT>

     Ekonomide yaşanan kriz, banka kredilerine de yansıdı. Belirsizlik ortamında bankaların hemen hepsi tüketicilere verdikleri kredileri dondurdu. 
     Tüketici kredisi veren bankalardan sadece Dışbank, tüketici kredilerinin resmen durdurulmadığını, ancak yüksek faiz oranları nedeniyle bu kredilere pek de talep gelmediğini belirtiyor. 
     Öte yandan, bir çok banka, kredi kartlarından ve müşterilerine açtığı kredi mevduat hesaplarından nakit çekimini de durdurdu. 
     Kredi kartı ve kredili mevduat kullandıran bankalar ise Yapı ve Kredi Bankası, Türkbank, Pamukbank ve Osmanlı Bankası olarak belirlendi. Yapı ve Kredi Bankası kredi kartları ve kredili mevduat hesaplarından para çekilişine izin verirken, kredi kartlarından nakit çekiş rakamını 400 milyon lira ile sınırlandırdı. 
     Banka, kredi kartlarında faiz oranını yüzde 7.9, kredili mevduatta da faiz oranını yüzde 12 olarak uyguluyor. Türk Ticaret Bankası da kredi kartlarından nakit çekişini devam ettiren bankalardan biri. Türkbank kredi kartlarına yüzde 8 oranında aylık faiz uyguluyor. 
     Öte yandan, Toprakbank, kredi kartından nakit çekimleri durduruken, aylık kredi kartı faizini de yüzde 60 olarak açıkladı. 
     Pamukbank kredi kartı müşterilerinin limitlerinin yüzde 50'sine kadar kredi kullanımına izin verirken, yüzde 12 faiz uyguluyor. Banka kredili mevduat hesaplarındaki aylık faiz oranını ise yüzde 25 olarak belirledi. 
     Osmanlı Bankası da kredi kartı müşterilerinin limitlerinin yüzde 30'u kadar nakit kullanımına izin verirken yüzde 9.95 oranında faiz uyguluyor. Bankanın kredili mevduat hesaplarında uyguladığı faiz oranı ise yüzde 15 olarak açıklandı. 




</TEXT>
</DOC>
