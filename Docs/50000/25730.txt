<DOC>
<DOCNO> 25730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/08/son/sondun02.html </URL>
<DATE> 2001/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de seçimin galibi açık farkla İşçi Partisi ve Blair... 
</HEADLINE>
<TEXT>

     İngiltere'de dün yapılan genel ve yerel seçimlerden sonra ortaya çıkan sonuçlara göre, İşçi Partisi bir kez daha iktidara gelirken, Başbakan Tony Blair partisinin tarihinde iki kez üst üste seçim kazanan lider olma unvanını almayı başardı. 
     Tony Blair için kişisel başarı hanesine yazılan seçimde, partinin oylarında ve sandalye sayısında ise 1997 seçimlerine göre bir miktar azalma olacağı tahmin ediliyor. 
     Yerel saatle 05.00 itibariyle partilerin kazandıkları sandalye sayısı İşçi Partisi 400, Muhafazakar Parti 149, Liberal Demokrat Parti 42 ve öteki partiler 10 şeklinde sıralanırken, üç büyük siyasi partinin liderleri Başbakan Tony Blair, Muhafazakar Parti lideri William Hague ve Liberal Demokrat Parti lideri Charles Kennedy birer kez daha parlamentoya girmeyi başardılar. Seçimlerden sonra 659 sandalyeli parlamentodaki 58 sandalyenin dağılımı ise henüz belirlenmedi. 
     İngiltere'de 1997 seçimlerinde yüzde 70'ler seviyesinde olan katılım oranının yüzde 58.6'ya kadar gerilemesinin halkın siyasete bakışını ortaya koyması açısından dikkate değer bulunduğu belirtildi. 
     Başbakan Tony Blair, yerel saatle 03.00'te salt çoğunluk olan 330 sandalyeyi geçip yeniden iktidara geldiği kesinleştikten sonra halka teşekkür etti. Blair, ''Bugüne kadar yaptıklarımızla gurur duyuyoruz. Ancak bunların yeterli olmadığını, daha yapılacak pek çok şey bulunduğunu da biliyoruz'' dedi. 
     Öncelikli hedeflerinin ekonomik dengeleri bugün bulunduğu iyi yerden çok daha ileri noktalara taşımak olduğunu belirten Blair, öteki hedeflerini ise küresel rekabete ayak uydurmak, yeni teknolojileri ülkeye getirmek ve eğitim, sağlık, ulaşım gibi kamu hizmetlerini ilerletmek olarak sıraladı. 
     Sedgefield seçim bölgesinde 25 bin 143 oy alarak seçilen Başbakan Blair, kendi seçmenine de gösterdiği güvenden dolayı teşekkür etti. 
     

</TEXT>
</DOC>
