<DOC>
<DOCNO> 1274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/guncel/gun01a.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapor çelişkili 
</HEADLINE>
<TEXT>
Enerji Bakanlığı'nda tedirginlik 
     HARUN GÜREK Ankara 

     "Beyaz Enerji" operasyonu, Enerji Bakanlığı'nda tedirginliğe neden oldu. Her yıl yüzlerce trilyon liralık ihale yapılan, katrilyonluk yap - işlet - devret YİD , yap - işlet Yİ , işletme hakkı İH projelerine imza atan bürokratlar diken üstünde otururken soruşturmanın nedeni olduğu belirtilen Konya İletim Hattı raporunun çelişkiler içerdiği öğrenildi. 
     Operasyonun nedeni olarak gösterilen Konya Yeşilpınar - 4 İletim Hattı ihalesine ilişkin rapor, geçen yıl hazırlandı. 280 kilometrelik hattın üçe bölünerek yapılan ihalesinde "her müteahhidin sadece bir bölümün ihalesine girmesi" koşuluna karşın Galkon şirketi, üç ihaleye de yüzde 22 düşük fiyatla teklif verdi. Ancak oluşturulan İhale Komisyonu, işin 1 yıllık süre içinde tamamlanması için alınan kararı uyguladı ve müteahhitler arasında 280 kilometrelik iletim hattını paylaştırdı. 
     7.1 trilyon liralık tahmini bedelle çıkılan ihale 5.6 trilyon liraya bağlanırken Galkon'un düşük teklifi nedeniyle ihalenin diğer iki bölümünü alan STFA - Enerkom ve Hayrettin Özdil şirketleri arasında 386 milyar liralık fiyat farkı çıktı. 
     Fiyat farkı nedeniyle olayı soruşturmaya başlayan Enerji Bakanlığı müfettişleri, geçen yıl raporu tamamladı. Müfettişler raporda, ihalede usul hatası yapıldığını belirterek TEAŞ yöneticileri hakkında hukuk davası açılmasını istediler. TEAŞ'çılara disiplin cezası verilmesini de isteyen müfettişler cezai soruşturmaya gerek olmadığı sonucuna vardılar. 
     Bakan Ersümer, raporu işleme koyması için TEAŞ yönetimine gönderdi. Ancak görevlerinden alınan TEAŞ Genel Müdürü Muzaffer Selvi, 1. Hukuk Müşaviri Duran Belge, Müşavir Avukat Saba Soytekin raporun çelişkili olduğunu belirterek karşı çıktılar. Bunun üzerine yazışmalar başladı ve bürokratlar bakandan görüş istediler. Bürokratların, bakandan yanıt alamadıkları öne sürüldü. 
     
"Soruşturma çok büyük, sancılıyım"      DGM Savcısı Talat Şalk 'Beyaz Enerji' için "Önemli soruşturma, soğukkanlı davranamıyorum" diyor 
     "Beyaz Enerji Operasyonu"nu yürüten Ankara DGM Savcısı Talat Şalk, işin içinde üst düzey kişilerin bulunması nedeniyle soruşturma sırasında soğukkanlı davranamadığını belirtti. Operasyonun tek bir enerji ihalesinden ibaret olmadığını söyleyen Şalk, "Çok büyük bir olay. Bu yüzden sancı çekiyorum" dedi. 
     Şalk, böyle önemli soruşturmalara başlamadan önce "Acaba bir şey çıkmaz da zor durumda kalır mıyız" diye çok düşündüğünü ve "sancılandığını" ifade etti. Ancak şu ana kadar böyle bir durumla karşılaşmadığını ve sürdürdüğü bütün soruşturmalardan başarıyla çıktığını belirten Şalk, şunları söyledi 
     "Bu tür önemli soruşturmalarda soğukkanlı davranamıyorum. Çünkü bu insanlar ya Türkiye için önemli bir holdingin sahibi oluyor ya da Müsteşar Yardımcısı gibi önemli insanlar oluyor. En ufak bir hatamızda bundan Türkiye zarar görür. Bu nedenle çok hassas ve özenli davranıyoruz." 
     
Şalk operasyonları      Talat Şalk, "Beyaz Enerji Operasyonu" gibi çok sayıda önemli operasyona imza attı. Abdullah Öcalan'ı sorgulayan ve hakkında iddianame hazırlayan Şalk, terör örgütü liderinin yakalanması sürecinde HADEP'e yönelik gerçekleştirilen operasyonları da yürüttü. Şalk'ın yönettiği önemli soruşturmalardan bazıları şöyle 
     MATADOR Uluslararası uyuşturucu kaçakçısı Urfi Çetinkaya ve adamları hakkında İspanya polisi ortak yürütülen Matador Operasyonu. Şalk bu operasyon nedeniyle İspanya'dan liyakat nişanı aldı. 
     PARAŞÜT Trilyonlarca liralık hayali ihracaat yaptığı iddia edilen Altınbaş Holding ile ilgili Paraşüt Operasyonu. 
     BUFFALO Kaçak et ve gıda ürünlerinin Türkiye'ye sokulmasına ilişkin yürütülen Buffalo Operasyonu'nun başlangıcında DGM Savcısı Hakan Kızılaslan ile birlikte çalıştı. Operasyonu halen Kızılaslan sürdürüyor. 
     
Başbakan Ecevit, Kıvrıkoğlu'nu aradıANKARA Milliyet 
     Başbakan Bülent Ecevit, "Beyaz Enerji Operasyonu"nun hükümetin bilgisi dışında yürütüldüğü yönündeki iddiaların "kabul edilemez" olduğunu belirterek, söz konusu yayını yaptıranları inceleteceğini bildirdi. Ecevit, Hürriyet Gazetesi'ne konuşan askeri bir yetkilinin, "Bakan Ersümer'in üstünü çizin" açıklamasıyla ilgili olarak Genelkurmay Başkanı Orgeneral Hüseyin Kıvrıkoğlu'nu arayarak bilgi aldı. 
     
Jandarma 'Düğmeye biz bastık'ı yalanladıANKARA Milliyet 
     Jandarma Genel Komutanlığı, "Beyaz Enerji Operasyonu"na ilişkin olarak basında kendilerine atfen yer alan "Düğmeye Enerji Bakanlığı değil biz bastık" haberini yalanladı. 
     Komutanlıktan dün akşam saatlerinde yapılan kısa açıklamada şöyle denildi 
     "08 Ocak 2001 tarihli bazı yayın organlarında 'Düğmeye, o değil biz bastık' başlığıyla Beyaz Enerji Operasyonu olarak bilinen soruşturma için bir üst düzey askeri yetkiliye atfen 'Enerji Bakanı'nın operasyonu başlattığı iddiasının doğru olmadığı, Bakan'ın olaydan son anda haberi olduğu, operasyonu kendilerinin yaptığı' şeklinde ifadelerin yer aldığı bir haber yayınlanmıştır. 
     Jandarma Genel Komutanlığı'nın basına böyle bir beyanatı olmamıştır." 
     
Savcı sorgu için ek süre isteyecekANKARA Milliyet 
     "Beyaz Enerji Operasyonu"nda Jandarma Genel Komutanlığı Kaçakçılık ve Organize Suçlarla Mücadele Daire Başkanlığı'nca gözaltına alınan eski Devlet Bakanı ve TEAŞ Yönetim Kurulu Üyesi Birsel Sönmez, görevden alınan Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, TEAŞ Genel Müdürü Muzaffer Selvi, Genel Müdür Yardımcısı Ünal Peker, TEAŞ Yük Tevzii Başkanı Mustafa Arslan, İşadamı Hanifi Baş ve Angora Evleri'nin müteahhidi Hüseyin Arabul'un sorgusu devam ediyor. 
     


 GÜNCEL 




















</TEXT>
</DOC>
