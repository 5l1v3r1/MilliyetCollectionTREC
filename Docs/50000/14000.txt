<DOC>
<DOCNO> 14000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/ekonomi/eko04.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazilerine SPK önerisi 
</HEADLINE>
<TEXT>

SPK Başkanı Cansızlar, arazilerin GMYO’lar eliyle likit hale getirilmesinin ekonomiye değer yaratırken, piyasayı da derinleştireceğini söyledi 
     SONGÜL HATISARU 

     Kaynak yaratılması için satışı gündeme getirilen Hazine arazileri için Sermaye Piyasası Kurulu SPK Başkanı Doğan Cansızlar’dan gayri menkul yatırım ortaklığı GMYO modeli önerisi geldi. 
     Cansızlar, bu arazilerin GMYO’lar aracılığıyla ekonomiye kazandırılması halinde devletin milyar dolarlarla ifade edilebilecek kaynağa ulaşabileceğini belirtti. Türkiye’nin yaşadığı krizin aşılmasında sermaye piyasası araçlarından yeterince faydalanılamadığına dikkat çeken Cansızlar, "Kamu arazilerinin likit hale getirilip ekonomiye kaynak aktarılmasının GMYO’lar eliyle yapılmasında yarar var" dedi. 
     Böylece arazileri alanların üzerinde yaratacağı değerin hem vergilendirilmiş olacağına hem de gerçek değerleriyle ekonomi içinde kalacağına dikkat çeken Doğan Cansızlar, "GMYO’lar eliyle yürütülecek modelin hem sermayenin tabana yaygınlaştırılması hem de derinliğin sağlanmasına katkıda bulanacağına" dikkat çekti. 
     Meclis’te kabul edilen Özel Emeklilik Yasası’na da değinen Cansızlar, uygun bir teşvik sistemiyle emeklilik fonlarının uzun vadede 10 milyar dolarlık bir portföy büyüklüğüne erişmesinin beklenildiğini söyledi. 
     
     Teşvik özendirici olmalı 
     Cansızlar, özel emeklilik fonlarının Avrupa ve Amerika sermaye piyasalarında ulaştığı devasa parasal hacimlerin yanı sıra derinlik ve oynaklığın azaltılmasında önemli rol oynadığına dikkat çekti. Sistemin başlangıçta vergilendirilmesinden ziyade, kalıcılık süresine göre vergi yükünün farklılaştırılmasının önemine değinen Cansızlar, şöyle konuştu 
     "Amaç tasarruf eğilimi gücü olanları buraya çekerek uzun vadeli fon yaratmak olmalı. Sistemde kalıcılık süresini baz alarak vergi yükünün farklılaştırılmasında fayda var. Sistemde daha uzun süre kalana vergi avantajı sağlanmalıdır. Sisteme yapılacak katkı paylarına sağlanacak vergi teşviği katılımcıları özendirici nitelikte olmalıdır." 
     
Martta en çok altın kazandırdı      Mart ayında en çok kazandıran yatırım aracı altın oldu. 24 ayar külçe altının gram satış fiyatı yüzde 8.97, Cumhuriyet altının satış fiyatı da yüzde 13.73 arttı. Doların aylık değer artışı yüzde 7.22 olurken, mark yüzde 1.06 değer yitirdi. İkinci el tahvil ve bono piyasasında şubat ayı sonunda oluşan oranlardan yola çıkılarak yapılan hesaplamalara göre tahvil ve bononun mart ayındaki getirisi yüzde 6.27 ile yüzde 8.50 arasında değişti. Borsa endeksi ise mart ayında 768.88 düşerek 8.791 puandan 8.022 puana indi. Hisse senetlerinin aylık ortalama değer kaybı yüzde 8.75’i buldu. 
     


 EKONOMİ 
















</TEXT>
</DOC>
