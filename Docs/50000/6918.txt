<DOC>
<DOCNO> 6918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/dunya/dun01.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bul izle öldür 
</HEADLINE>
<TEXT>

İsrail, Arafat’ın güvenlik subayına helikopterden roketle suikast düzenledi 
     DIŞ HABERLER SERVİSİ 

     Ortadoğu’da son dönemde tırmanan gerginlik ve yaşanan şiddet olayları, Filistinli üst düzey bir güvenlik görevlisinin dün İsrail helikopterince düzenlenen roketli suikastta öldürülmesinin ardından daha da arttı. 
     Apache model iki saldırı helikopteri, Lübnanlı Hizbullah hareketi adına ajanlık yapmakla suçlanan Mesud Ayyad’ı Gazze Şeridi’nin kuzeyinde otomobiliyle ilerlerken takibe aldı. Filistin lideri Yaser Arafat’ın Güç - 17 adlı özel güvenlik birimine mensup 40 yaşındaki Ayyad, Cebaliya mülteci kampı yakınlarındaki Beyt Lahia kentinde kırmızı ışıkta durunca, kendisini izleyen helikopterlerden roket yağmaya başladı. 
     AFP haber ajansına göre, Ayyad ilk önce kendini yaralı olarak dışarı attı ancak fırlatılan son bir rokete yenik düştü. Saldırı sırasında civarda park halinde bulunan yedi araç hasar gördü ve dört kişi yaralandı. İsrail’in görevi bırakmaya hazırlanan başbakanı Ehud Barak, ordusunu, Ayyad’ın öldürülmesiyle ilgili olarak tebrik ederken, İsrail ordusu, Ayyad’ın Gazze Şeridi’nde, "Hizbullah’a bağlı, Filistinli tehlikeli bir örgütü yönettiğini" ifade etti ve olayı "bir teröriste yönelik hareket" olarak açıkladı. 
     


 DÜNYA 













</TEXT>
</DOC>
