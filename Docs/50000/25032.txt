<DOC>
<DOCNO> 25032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/ekonomi/eko03.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Intesa, Garanti’ye ortak oluyor 
</HEADLINE>
<TEXT>

Garanti Bankası’nın yüzde 30 - 35 oranında hissenin, İtalyan bankacılık gurubu Intesa BCI’ye satışı konusunda prensip anlaşmasına varıldı. Sıra detayların konuşulmasında. Kesin açıklama temmuzda yapılacak 
     EKONOMİ SERVİSİ 

     Garanti Bankası ile İtalya’nın önde gelen bankacılık grubu Intesa BCI arasında, Garanti’nin yüzde 30 - 35 hisseninin satışı konusunda prensip anlaşması yapıldı. Temmuz ayı sonuna kadar detaylar konuşulup, hisse oranı kesinleştirilecek. 
     Garanti Bankası’ndan dün Borsa’ya gönderilen açıklamada, taraflar arasında varılan mutabakat uyarınca görüşmelere hemen başlanacağı ve temmuz ayı sonuna kadar da sonuçlandırılmasının planlandığı bildirildi. 
     Garanti Bankası Genel Müdürü Ergun Özen de "Güçlü bir yabancı stratejik ortağın sağlayacağı avantajlar ile hem yurtiçi hem de yurtdışı finans piyasalarında lider konumumuz pekişecek, pazar payımız artacak" dedi. 
     
     Karar temmuzda 
     Konuyla ilgili olarak Intesa BCI de bir açıklama yaptı. Intesa BCI’nin açıklamasında, "Görüşmelerin tamamlandığına dair bir açıklamanın temmuz sonuna doğru yapılacağından iki grup da emindir" denildi. 
     Açıklamada, hisse oranı belirtilmeden, Doğuş Holding ile grubun bankacılık iştirakleri olan Garanti, Körfez ve Osmanlı Bankası’ndan hisse alımı için görüşmeler yapıldığı ifade edildi. 
     
     Yüzde 35’i satılacak 
     Financial Times Gazetesi’nde dün yeralan bir diğer habere göre ise, Garanti Bankası’nın 30 - 35’inin Intesa BCI’ya geçmesi konusunda prensip anlaşmasına varıldığı belirtildi. 
     Financial Times’in haberine göre, iki tarafın da satış konusunda bir niyet mektubu imzalayacakları ve ardından satış ve diğer detaylar konusunda görüşmelere geçecekleri belirtildi. 
     Ortaklık gerçekleştiği takdirde Intesa’nın, tamamıyla Garanti Bankası’na ait olan Osmanlı Bankası’nın da hisselerine otomatik olarak sahip olacağı belirtildi. 
     The Financial Times haberinde, iki grubun yarın fiyat ve muamelelerin işleyişi hakkında müzakerelere başlayacağı bildirildi. The Financial Times, anlaşma sağlandığı takdirde, Türk bankalarının geciken konsolidasyonunu birleşme başlatan süreç olacağını savundu. 
     Haberde uzmanların, "Intesa ve Garanti arasındaki anlaşma, diğer Türk bankalarının üzerinde yabancı ortaklar bulması ya da kendi aralarında birleşmeleri için baskıyı artıracaktır. Intesa, Garanti’nin yüzde 30-35 hissesini almayı düşünüyor. Garanti yönetimi pazar değerinden daha fazla bir prim yapması için uğraşacak" değerlendirmesine yer verildi. 
     
     İtalya’nın en büyüğü 
     Intesa BCI, Milan merkezli Intesa ile Banca Commerciale Italiana’nın birleşmesinden doğdu. 300 milyar dolarlık aktif büyüklüğü ile Türkiye bankacılık sektörünün üç katı büyüklüğünde bir aktif büyüklüğe sahip olan Intesa BCI, İtalya’nın en büyük bankası sayılıyor. Banca Intesa Grubu’nun 6 trilyon 629 milyar 613 milyon 716 bin İtalyan lireti sermayesi bulunuyor. 
     Banca Intesa Banca Commerciale İtaliana SPA olan grubun İtalya’da 900, Güney Amerika’da 200’den fazla şubesi bulunuyor ve 46 ülkede faaliyet gösteriyor. 
     
Garanti ilk beş banka arasında Kuruluşu 1946 Ana ortaklar Doğuş Holding, Ana Yatırım, Garanti Holding, Doğuş Yatırım Şube sayısı 266 Personel sayısı 4.728 Ödenmiş sermaye 260 trilyon Piyasa değeri 1.8 katrilyon Net kar 2001 3 36.8 trilyon Toplam aktif 7.6 katrilyon Halka açıklık Yüzde 31      
     



 EKONOMİ 






















</TEXT>
</DOC>
