<DOC>
<DOCNO> 15167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/ekonomi/eko05.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak yönetime aktör bankacı 
</HEADLINE>
<TEXT>

Üç kamu bankasının yönetim kuruluna atanan Ahmet Çakaloz, finans dünyasına atılmadan önce Ankara Sanat Tiyatrosu’nda profesyonel oyuncuydu 
     YILDIZ YAZICIOĞLU Ankara 

     Üç kamu bankasının ortak yönetim kurulu olarak görev yapacak olan Ziraat Bankası’nın yönetim kuruluna 3 Nisan’da seçilen Ahmet Çakaloz ekonomi bürokrasisi içerisinde tiyatrocu kimliği ile de ön plana çıktı. 
     Çakaloz, Orta Doğu Teknik Üniversitesi ODTÜ Ekonomi Bölümü son sınıf öğrencisiyken 1974 yılında küçük bir rol üstlenerek oynadığı "Dimitrof" oyununda sahne ile tanıştı. Amatör merakını "Ana" oyununda aldığı rolle sürdüren Çakaloz, 1975 - 1976 yıllarında Bilgesu Erenus’un "Nereye Payidar" oyunuyla profesyonelliğe adım attı. 
     
Rutkay Aziz’in asistanı      Oyunculuğunu Bertol Brecht’in yazdığı "1871 Komün Günleri" oyununda pekiştiren Çakaloz, 1976 - 1977 yıllarında sahneye konulan ve bir komünisti canlandırdığı oyunda yönetmen Rutkay Aziz’in reji asistanlığını da üstlendi. 
     AST sahnesinde Çakaloz ile birlikte toz yutarak yetişen Ankara Ekin Tiyatrosu sanatçılarından Koray Ergun arkadaşı için "siyasal görüşünün değiştiğini sanmıyorum. O zaman tiyatro kursuna devam edenlerden oyunculuk yeteneğine sahip olanları AST kadrosunda yer verirlerdi. Yeteneği vardı ama tiyatronun her zaman içerisinde bulunduğu ekonomik sıkıntı nedeniyle mezun olunca kendi mesleğine ağırlık verdi" dedi. 
     Çakaloz, 1980’de tiyatroyu bıraktıktan sonra finas dünyasına adım attı. Ziraat Bankası Yönetim Kurulu üyeliğinden önce Yapı Kredi, Anadolu Bankası, Bank Ekspres ve Garanti Bankası’nda genel müdür yardımcılıkları görevinde bulundu. 
     


 EKONOMİ 

















</TEXT>
</DOC>
