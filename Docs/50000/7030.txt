<DOC>
<DOCNO> 7030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun15.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Müziğin sesini kıs" diyen polisleri öldürdü 
</HEADLINE>
<TEXT>

     ABD'nin Maryland eyaletinde bir şerif yardımcısı ve bir polis, müziğin sesini kısmasını istedikleri bir kişi tarafından vurularak öldürüldü. 
     Eyalet polisi kaynaklarına göre, 2 polis memuru, eyaletin doğu kesimindeki Centreville kasabasında ilk yardım servisine yüksek sesle müzik dinlediği yolunda şikayet gelmesi üzerine araştırmalara başladılar. 
     Aynı kaynaklar, 2 polisin yüksek sesli müziğin bir karavandan geldiğini tespit ettiğini ve şüpheli Francis Zito'nun, karavana giren polislere yakın mesafeden ateş açtığını söylediler. Eyalet polisi, Zito'nun annesinin polislerin karavana girmesine izin verdiğini belirtti. Centreville polis memuru Michael Nickerson'un helikopterle ağır yaralı olarak kaldırıldığı hastanede, Queen Ann's County şerif yardımcısı Jason Schwenz'in de olay yerinde öldüğü kaydedildi. Zito'nun olaydan sonra tutuklandığı bildirildi. Polis, Zito'nun hakkında çok sayıda şikayet bulunduğu ve en son geçen Pazartesi günü bir şikayet üzerine gözaltına alındığı yolunda Baltimore Sun adlı gazetede çıkan haberi doğrulamadı. 




</TEXT>
</DOC>
