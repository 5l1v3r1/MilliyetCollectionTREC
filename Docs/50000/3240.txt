<DOC>
<DOCNO> 3240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/21/son/sonspo01.html </URL>
<DATE> 2001/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta muhalefet yönetime ve Scala'ya tepkili 
</HEADLINE>
<TEXT>

     Beşiktaş’ta, son haftalarda yaşanan olaylar, yönetimdeki istifalar ve takım içindeki gerginlikler, eski yöneticiler ve muhalefet gruplarının tepkilerine neden oldu. 
     Süleyman Seba döneminde yönetim kurulu üyeliği yapan Latif Ayaz, özellikle son günlerdeki istifalara dikkati çekerek, "Bundan sonra yönetim kurulu seçilirken, sağlık muayenesi ve yöneticiliğinin işine engel olmayacağı yönünde raporlar almak gerekiyor. Çünkü biri sağlık, biri de iş sebeplerini öne sürerek görevlerinden ayrıldı. Yöneticilik bu kadar basit bir olay değildir" dedi. 
     Yönetime geldikten sonra sonuna dek bu işin götürülmesi gerekliliğine inandığını belirten Ayaz, "Takım ligin ilk yarısının son haftalarında kötü sonuçlar aldı. Önemli olan iyi günde değil, böylesine kötü günler yaşanan bir dönemde de görev yapmak. Takıma tam destek olunacağı bir dönemde, yönetim içinde yaşanan kaos hepimizi üzüyor" diye konuştu. 
     Teknik direktör Nevio Scala’nın büyük umutlarla takımın başına getirildiğini vurgulayan Ayaz, "Ancak bu antrenör takımı deneme tahtasına çevirdi. Scala ile başarılı olacağımızı sanmıyorum" dedi. 
     Ayaz, ilk yarının son 4 maçı ve Antalya’daki yapılan karşılaşmaların, ikinci yarı için kendisine umut vermediğini belirterek, şunları söyledi 
     "İlk başta takım içinde gruplaşmalar olduğu yönünde duyumlar aldım. Bunlara son verilip, takımın eski kolej havasına sokulması gerekiyor. Yönetimin artık iç sorunlarını halledip, takıma destek çıkmasını istiyoruz. Takımın başarısı yönetimin de başarısıdır." 
     Ayaz son olarak, Serdar Bilgili’nin, yönetim biçimi olarak eski başkan Süleyman Seba’yı andırdığı iddialarına da "Seba, Beşiktaş’a her alanda 51 yıl hizmet etmiş büyük bir başkan. Bilgili de uzun yıllar Seba ile birlikte çalıştı. Seba’nın yanında yetişen birisi, herhalde ondan birşeyler öğrenmiştir" diyerek yanıt verdi. 
     




</TEXT>
</DOC>
