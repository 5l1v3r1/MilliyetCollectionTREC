<DOC>
<DOCNO> 28980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur27.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Tayyip Erdoğan parti kuramaz" 
</HEADLINE>
<TEXT>

     Adalet Bakanı Hikmet Sami Türk, eski İstanbul Büyükşehir Belediye Başkanı Recep Tayyip Erdoğan'ın, mahkemede siyasi haklarının iadesine karar verilmeden önce herhangi bir partinin kurucusu ya da üyesi olamayacağını belirtti. 
     Bakan Türk, Almanya Adalet Bakanı Herta Daubler Gmelin ile Trabzon'un Çaykara İlçesi'nin Uzungöl Beldesi'ni gezdi. 
     Burada gazetecilerin sorularını yanıtlayan Türk, Recep Tayyip Erdoğan ile Necmettin Erbakan'ın siyasi yasaklarının kalkıp kalkmayacağına ilişkin soruya şu karşılığı verdi 
     ''Anayasamız, siyasi partilerinin kapatılmasına sebebiyet verenlerin belirli bir süre için siyasi faaliyetlerden yasaklanmasını, parti kurmalarını veya partilere üye olmalarını yasaklayan hükümler getirmiştir. Sayın Erbakan hakkında Refah Partisi'nin kapatılması ile ilgili olarak verilen kararda, kendisinin 5 yıl kadar siyasi parti kurucusu veya üyesi olması yasaklanmıştır. Sayın Erdoğan ise TCK'nin 312. maddesine göre bir ceza almıştır. 
     Bu maddeye göre, hüküm giyenler siyasi parti kurucusu veya üyesi olamazlar. Ama cezanın infazından 3 yıl geçtikten sonra, iyi hal gösteriyor olmak kaydıyla mahkeme kararı ile yasaklanmış hakların yeniden iade edilmesi olanağı var. Dolayısıyla gerek sayın Erbakan'ın gerekse sayın Erdoğan'ın durumları bu sürelerin dolmasından sonra belli olacak. Sayın Erdoğan'ın, mahkemece siyasi haklarının iadesine karar verilmeden önce herhangi bir partinin kurucusu veya üyesi olması söz konusu değildir.'' 
     Bakan Türk, bir gazetecinin, ''Size göre, şu anda üye halleri var mı '' sorusuna ise ''Ben bunları değerlendirecek durumda değilim. Bu durumda sadece Erdoğan bakımından böyle bir durum söz konusu. Sayın Erbakan, 5 yıl sonunda yeniden siyasi faaliyette bulunabilir. Buna bir engel yok. Ama Siyasi Partiler Kanunu'na göre, TCK'nin 312. maddesinin 2. fıkrasına göre hüküm giyenlerin yeniden siyasi haklarını kazanabilmeleri için mahkemece siyasi haklarının iade edilmesi gerekir'' cevabını verdi. 
     
     






</TEXT>
</DOC>
