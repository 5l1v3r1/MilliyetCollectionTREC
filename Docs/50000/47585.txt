<DOC>
<DOCNO> 47585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sontur11.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mektubun şarbonlu olduğu nasıl anlaşılır, ne yapmak gerekir 
</HEADLINE>
<TEXT>

     Başta ABD'de olmak üzere tüm dünyada posta yoluyla şarbon hastalığının yayılabileceği ve bunun kitlesel ölümlere yol açabileceği yönünde endişeler artarken, Türkiye'de de vatandaşlara yönelik uyarılar hakkında çalışmalar başladı. 
     Güvenlik uzmanları, özellikle devlet kurumları, medya kuruluşları ve iş merkezleri gibi noktalara gelen mektup ve paketlere dikkat edilmesi gerektiğine işaret ediyor. 
     İlgili birimler, önümüzdeki günlerde acil durumlarda yapılması gerekenler ve korunma yollarını içeren bir önlemler paketini hükümete iletmeye hazırlanıyor. 
     Güvenlik ve istihbarat uzmanları, şarbon dahil çeşitli hastalık mikrobunu içeren biyolojik saldırının artık teröristlerce rahatlıkla yapılabileceğini, Türkiye'nin de bu konuda uyanık olması gerektiğini belirtiyor. 
     Kurum, kuruluş ve iş merkezleri gibi kalabalık mekanlara gelen postaya özellikle dikkat edilmesini isteyen uzmanlar, şarbon içerebilecek postayla ilgili şüpheleri şu şekilde özetliyor 
     
     Şarbon nasıl anlaşılır 

     - Başta yabancı ülkelerden gelenler olmak üzere, gelen postanın kişiye özel olması ya da özellikle üzerinde kişisel ya da özel işaretler bulunması. 
     - Mektubun ağırlığının normalin üzerinde olması. 
     - Adresin el yazısıyla ya da kötü bir imlayla yazılması. 
     - Pakette sıvı ya da toz madde bulunduğundan şüphe edilmesi - Adresin hatalı yazılması. 
     - Herkesçe bilinen adların yanlış yazılması. 
     - Postanın üzerinde yağ lekeleri. 
     - Postanın renginde değişim olması ya da kötü kokunun duyulması. 
     - İade adresinin bulunmaması. 
     - Zarfın kağıdının normalden sert olması. 
     - Postanın kırışmış, bükülmüş ya da üzerinde kabartılar olması. 
     - İçinde ince metal bulunduğundan şüphe edilmesi. 
     - Postanın iple ya da bantla sarılmış, çok önemli olduğu havasını yaratmak amacıyla üzerinde gereksiz uyarı işaretlerinin olması. 
     - İletinin aşırı güvenlikli olduğu görüntüsünün verilmesi. 
     - Postada sempatik görünüm veren ve göze hitap eden işaretlerin bulunması. 
     - Postada bedava promosyon içerdiği yönünde işaret bulunması. 
     
     Ne yapmalı 

     Uzmanlar, bu belirtileri içeren iletilerle karşılaşanların güvenlik birimlerini derhal bilgilendirmeleri gerektiğine işaret ediyor. 
     Bu tür postaya muhatap olan kişilerin de bir sağlık kuruluşunda kontrolden geçmeleri öneriliyor. 
     Söz konusu işaretlerin olduğu bir posta iletisiyle karşılaşmak kesinlikle bir mikrop saldırısına maruz kalmak anlamına gelmiyor. 
     Uzmanlar, kişilerin geç kalmadan ellerini yıkamaları, mümkünse hemen duş almaları, temiz havaya çıkmaları, giysilerini değiştirmeleri ve şüpheli iletinin yanına kimseyi yaklaştırmamalarının önemine işaret ediyor. 
     






</TEXT>
</DOC>
