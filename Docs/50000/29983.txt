<DOC>
<DOCNO> 29983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/dunya/adun.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SUÇLU AYAĞA KALK 
</HEADLINE>
<TEXT>

Balkan kasabı Miloşeviç bugün Lahey’de ilk kez yargıç karşısına çıkıyor. Duruşmada Miloşeviç hakkındaki suçlamalar sanığın yüzüne karşı okunacak 
     DIŞ HABERLER SERVİSİ 

     Dünyanın nefesini tutarak izlediği Sırbistan eski Devlet Başkanı Slobodan Miloşeviç’in, eski Yugoslavya için Uluslararası Savaş Suçları Mahkemesi’nde USSM yargılanması sürecinde Sırp lider ilk kez sanık sandalyesinde yargıç karşısına çıkacak. İddianamenin okunacağı bugünkü ilk duruşmada Miloşeviç’e suçlamaları kabul edip etmediği sorulacak. 
     Hollanda’nın Lahey kentindeki USSM’ye teslim edilmesinden beş gün sonra, 135 metrekarelik küçük mahkeme odasında, mahkeme heyetinin İngiliz başkanı Yargıç Richard May’in huzuruna çıkacak olan Miloşeviç, "insanlık tarihinin en etkili ve en kanlı hükümdarlarından biri" olarak nitelenmesine karşın, Mahkeme Heyeti’nin Başkanı odaya girince, ayağa kalkmak zorunda kalacak. 
     
     Mavi renkli sanık sandalyesi 
     Miloşeviç, Yargıç yerinin sağ yanında cam çevirmen kulübesinin de bulunduğu odaya girer girmez mavi derili döner sanık sandalyesine oturacak. Ardından Mahkeme Başkanı May, salona girecek. 
     May salona girdiğinde tüm salon ayağa kalkacak. USSM’nin Resmi Sözcüsü Jim Landale, "Miloşeviç, Yargıç Heyeti’nin Başkanı huzurunda ayağa kalkmayı reddederse ne olur " sorusunu, "Heyet Başkanı May, çok deneyimli bir hukukçudur. Bir yol bulur" diye yanıtladı. 
     
     USSM’yi tanımıyor 
     Bilgisayar terminalleri ve izleme kameralarıyla donatılmış mahkeme odasında, önce, sanığa iddianamedeki belli başlı büyük suçları reddedip reddetmediği sorulacak. Miloşeviç’in suçları şöyle 
     İnsanların yaşadığı topraklardan zorla sürülmesi 
     Planlı cinayet, insanlığa karşı suç 
     Masumların planlı öldürülüşüyle uluslararası hukukun ve savaş ilkelerinin çiğnenmesi 
     Siyasi, ırksal, dinsel temellerde planlı zulüm uygulama, insanlığa karşı suç. 
     Miloşeviç’in avukatlarından Branimir Gugl yaptığı açıklamada, "Sayın Miloşeviç USSM’yi tanımadığı için, savunmamızı ona göre hazırlıyoruz" dedi. 
     Miloşeviç hakkındaki esas yargılamanın, 2002’nin başında başlaması ve an az 14 ay sürmesi bekleniyor. 
     
Duruşmada 130 gözlemci olacak      Savcılar, Miloşeviç’in 8 avukatı, USSM memurları, 5 sıra ahşap masada oturacak. USSM’nin üç yıl öncesinden açılmış ve genişletilecek davayı resmen sanığa tebliğ edeceği ilk duruşmayı, küçük salonun dışından kurşun geçirmez cam arkasından 130 gözlemci ve dinleyici izleyecek. Miloşeviç’in yakınlarını mahkemeye çağırma hakkı da var. Mahkeme Sözcüsü, Miloşeviç’in böyle bir talepte bulunmadığını bildirdi. 
     ABD’nin girişimiyle özellikle Bosna Savaşı’nda Nisan 1992-Kasım 1995 işlenen trajik savaş suçlarını yargılamak için 1993’te BM Güvenlik Konseyi kararıyla kurulan USSM’de genellikle üç kişilik yargıç kurulu çalışıyor ve temyizlerde 5 yargıç görev alıyor. 
     Duruşmalarda savunma ve iddia makamı için her kolaylığın düşünüldüğü elektronik teçhizat mevcut. 
     
İki kasabı Fransızlar saklıyor      DIŞ HABERLER SERVİSİ 

     Uluslararası Savaş Suçları Mahkemesi’ne teslim edilen Sırp lider Miloşeviç’le birlikte Bosna katliamlarının başını çeken diğer kasaplar Ratko Mladiç ve Radovan Karadziç’in Fransızlar tarafından korunduğu öne sürüldü. 
     İngiltere’de yayınlanan The Sunday Telegraph gazetesinin haberine göre, 1995 yılında 7 bin Boşnak’ın öldürüldüğü Srebrenica katliamının sorumluları olan Bosna Sırp Kuvvetleri komutanı General Mladiç ile Sırp lider Karadziç halen Bosna’daki Fransız güvenlik bölgesinde saklanıyorlar. 
     
     Mladiç Foça’da 
     Habere göre Mladiç Foça kasabasında saklanırken, kısa bir süre öncesine kadar Belgrad’ta bulunan Karadziç de, Başbakan Zoran Cinciç’in suçluları Lahey’e teslim etmesinden tedirgin olarak, Bosna’nın Fransız askerlerinin elinde bulunan kesimine kaçtı. 
     ABD iki suçlunun başına 5’e milyon dolar ödül koymuştu. 
     



 DÜNYA 












</TEXT>
</DOC>
