<DOC>
<DOCNO> 8018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/soneko12.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti gidişini erteledi, Ankara'da kalıp gelişmeleri izliyor 
</HEADLINE>
<TEXT>

     IMF Birinci Başkan Yardımcısı Stanley Fischer ile IMF Direktörü Michael Deppler'in, Ankara'da kalarak ekonomideki gelişmeleri izleme kararı aldıkları öğrenildi. 
     Bu arada Fischer ve Deppler, bugün Merkez Bankası'na giderek, bono ihalesine gelen teklifleri yerinde izlediler. 
     Fischer ve Deppler'in, normal şartlarda yarın Türkiye'den ayrılması bekleniyor.Edinilen bilgiye göre, daha önce Cuma akşamı açıklama yapıp Cumartesi günü Türkiye'den ayrılması beklenen Türkiye Masası Şefi Carlo Cottarelli başkanlığındaki IMF heyeti, G-20 toplantısı nedeniyle IMF birinci Başkan Yardımcısı Fischer'in İstanbul'a geldiği ortamda, Türkiye'den ayrılışını bu sabaha ertelemişti. IMF heyeti, dün yaşanan gelişmeler sonrası ise bugün yapılan bir ay vadeli bono ihalesi ile TAP yöntemiyle ABD Doları cinsinden 4 aylık bono satışının sonucunu görmek istediler. 
     Öte yandan IMF heyetinin, Türk ekonomi bürokratları ile görüşerek,piyasanın durulması konusunda Fon'un nasıl yardım edebileceği konusunu ele aldıkları öğrenildi. İstanbul'da dün sona eren G-20 toplantısına katılan IMF Birinci Başkan Yardımcısı Fischer, IMF Avrupa Direktörü Michael Deppler ile dün akşam Ankara'ya gelmişti. Fischer, Deppler ve IMF Türkiye Masası Şefi Carlo Cottarelli, dün akşam Başbakan Bülent Ecevit tarafından kabul edilmişti. Yaklaşık 40 dakika süren görüşmenin ardından, Başbakan Ecevit'in başkanlığında ekonomiyle ilgili bakan ve bürokratların katıldığı bir değerlendirme toplantısı yapılmıştı. 




</TEXT>
</DOC>
