<DOC>
<DOCNO> 31293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sondun03.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Patriot uçağı vurdu, füzeyi ıskaladı 
</HEADLINE>
<TEXT>

     Amerikan ordusu tarafından denenen son kuşak Patriot füzeleri, uzaktan kumandalı bir savaş uçağını havada imha ederken, hedef aldığı füzeye isabet kaydedemedi. 
     Kod adı ''Pac-3'' olan Patriot füzeleriyle denemeler ''White Sands Missile Range'' deneme merkezinde yapıldı. Merkezin sözcüsü Jim Eckles, 12 dakika süren denemelerden sonra yaptığı açıklamada, ''sonucun kısmi bir başarı olduğunu'' belirtti. Füzenin tam isabet sağladığı F-4 tipi savaş uçağının alçaktan uçtuğu ve radar sinyallerini bozucu yöntem kullandığı belirtildi. Patriot füzesi buna rağmen uçağı düşürmeyi başardı. Sözcü, ''her iki denemenin de aynı anda yapıldığını ve F-4 uçağı ile 'Hera' füzesi havadayken Patriot füzelerinin ateşlendiğini'' bildirdi. Patlayıcı yüklü başlık taşımayan Patriot füzeleri, hedeflerini, yüksek hızda çarpışma yoluyla imha ediyor. Patriot'lar, taktik balistik füzeler, Cruise füzeleri ve düşman uçaklarına karşı ABD tarafından geliştirildi. Patriot'lar bundan önce yapılan 9 testte başarı sağlamışlardı. 







</TEXT>
</DOC>
