<DOC>
<DOCNO> 24494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/soneko14.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayının zam şampiyonu kibrit 
</HEADLINE>
<TEXT>

     İstanbul'da geçen ayın zam rekortmeni, yüzde 94.3'lük artışla kibrit oldu. 
     Kibriti, yüzde 55.7'lik artışla patates, yüzde 44.6'lık artışla portakal izledi. 
     Yılın ilk 5 ayı itibariyle ise fiyatları en çok artan ürünler yüzde 105 artışla tüpgaz, yüzde 94.3'lük artışla kibrit, yüzde 83 artışla da patates oldu. 
     İstanbul Ticaret Odası İTO Mayıs ayı ve ilk 5 aylık dönemde İstanbul'da perakende fiyatları en fazla artan maddeleri açıkladı. 
     Açıklamaya göre, geçen ay en yüksek artış kilogram fiyatı 25 bin liradan 48 bin 575 liraya çıkan kibritte görüldü. 
     
     En az fiyat artışı diş macununda 
     Geçen ay perakende fiyatı en fazla artış gösteren ürünlerden patatesin kilogram fiyatı 368 bin 636 lira, portakalın fiyatı da 736 bin 986 lira oldu. 
     Geçen ay yüzde 20'nin üzerinde fiyatları artanlar arasında balık, çilek, soğan, domates, tahin helvası, yatak, oturma odası ve yemek odası takımı, ampul, mektup ve şehiriçi vapur ücreti de yer aldı. 
     Fiyatı en az artanlar ise, diş macunu, alüminyum mutfak eşyası, kuru fasülye, terlik, hamur tatlılar, yumurta, elektrik, keten kumaş oldu. 
     Diş macunu ve alüminyum mutfak eşyası yüzde 3.2, kuru fasulye ve terlik yüzde 3.6, hamur tatlılar, yumurta, elektrik ve keten kumaş yüzde 3.9 zam gördü. 
     İTO'nun verilerine göre Ocak-Mayıs döneminde ortalama perakende fiyatı en fazla artan ürünler, yüzde 105 ile 12 kilogramlık tüpgaz, yüzde 94.3'lük artışla kibrit, yüzde 83 artışla patates olarak sıralandı. 
     Diğer en yüksek artışlar ve maddeler şöyle sıralandı 
     ''Yemek odası takımı yüzde 76.2, soğan yüzde 73.3, benzin yüzde 68.5, elektrik yüzde 67.7, mektup yüzde 66.7, bilimsel edebi kitap yüzde 66.7, gazyağı yüzde 66.4, telefon ücreti yüzde 64, hastane röntgen ücreti yüzde 60, oturma odası takımı yüzde 55.3, gazoz yüzde 53.7, ampul yüzde 52.7, keten yüzde 50.6, köprü geçiş ücreti yüzde 50.'' 






</TEXT>
</DOC>
