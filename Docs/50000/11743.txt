<DOC>
<DOCNO> 11743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/ekonomi/eko06.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İKTİSAT’TA İLK OPERASYON 
</HEADLINE>
<TEXT>
FAHİŞ FAİZ KESİLDİ 
Yeni yönetim, müşterilere taahhüt edilen faizin ödenmeyeceğini, İMKB repo piyasası ortalama faizinden ödeneceğini duyurdu 
     TARIK YILMAZ 

     Fon’a devredilen 13. banka olan İktisat Bankası’nda yeni yönetim el konulmadan önce verilen yüksek faizleri ödemeyeceğini, bunun yerine İMKB repo piyasasındaki ortalama faizden ödeme yapma kararı aldı. Karar, bankaya parasını yatıran tasarruf sahiplerinin şikayetlerine neden olurken hukukçular yasal olarak böyle bir uygulama yapılamayacağını savundular. 
     19 Şubat’taki MGK krizinin ardından yüzde 7500’lere tırmanan repo faizi bankaların çok yüksek faizlerle müşteriden para toplamasına neden oldu. 
     
Şubelere yazı gönderildi      Bankaya önceki gün el konulmasının ardından şubelere, mevduat cüzdanlarında yazan faizden ödeme yapılmayacağı, İMKB repo piyasasındaki ortalama faizin baz alınarak müşterilere ödeme yapılacağı yazısı gönderildi. 
     Yazıda, müşteriye ödenmesi gereken faiz İMKB repo faizinin üzerinde kalmışsa İMKB repo piyasası ortalaması altında kalmışsa müşterinin faizinin geçerli olacağı belirtiliyor. Şubede gönderilen mevduat faizleri üzerinde yapılan hesaplamadan sonra fazla faiz’in kesilerek ödeme yapıldığı, ödeme alındığına dair bir yazının da müşteriye imzalatıldığı öğrenildi. 
     Konuyla ilgili olarak konuştuğumuz İktisat Bankası’na yeni atanan üst düzey bir yönetici, bu uygulamanın 250 milyarın üzerindeki parasını piyasadaki faizin çok üzerindeki faizden değerlendiren kişilere uygulandığını söyledi. Fahiş ödenen faiz’in ödenmeyeceğini vurgulayan yönetici, "Bankanın el konulmadan önceki yöneticileri önerdiği faizleri niye devlet ödesin. İMKB’de faizin yüzde 7500 olduğu gün yüzde 9000 - 1000’lerle müşterilere repo yapılmış. Müşterilerin masum görünen bu isteklerini bir sorun yüzde kaç faiz almışlar Bu faizler bankanın eski yönetimince değil devlete vergisini verenlerce ödeniyor" dedi. 
     
Hukukçular Yasal değil      Öte yandan, şikayette bulunan müşteriler arasında 250 milyar liranın altında da parası olanların da bu tür uygulamalara maruz kaldığı öğrenildi. 
     Hukukçular, bankanın faizi tek taraflı olarak değiştirilmesinin yasal olarak mümkün olmadığını söylediler. Bankalar Yasası’nın 10. maddesinde "Mevduat sahibi ile banka arasında vade ve ihbar süreleri hakkında kararlaştırılan şartlar saklıdır" şeklinde ibare olduğunu ve cezai yaptırım olduğunu iddia etti. 
     
Aksoy ve ailesine tedbirGÖKÇER TAHİNCİOĞLU Ankara 
     Tasarruf Mevduatı Sigorta Fonu TMSF tarafından el konulan İktisat Bankası’nın sahibi Erol Aksoy ve ailesinin taşınır taşınmaz tüm malvarlığı için Ankara 4. Asliye Ticaret Mahkemesi tarafından ihtiyati tedbir kararı alındı. 
     Mahkemenin verdiği ihtiyati tedbir kararında Aksoy’un 18 yaşından küçük iki çocuğu için de tedbir kararı alınması dikkati çekti. Mahkeme, Aksoy ailesinden Erol Aksoy, eşi İnci Aksoy, çocukları Eda Deniz Aksoy, Kerim Kaya Aksoy, akrabaları Melek Aksoy’un aralarında İstanbul’daki yalılarının da bulunduğu tüm servetini karar kaldırılıncaya kadar kullanamayacaklarına karar verdi. Aksoy’la birlikte İktisat Bankası Genel Müdürü Cüneyt Sel, yönetim kurulu üyeleri Cenap Önal, Hüseyin Yarsuvat, Fikret Güler, Ertuğrul Ihlamur, Tanju Oğuz, Ali Ayanlar, Mustafa Gürbüz Tümay, Roy Arto Gevrekyan, İsmail Emen ve Ahmet Demet’in de malvarlıklarına ihtiyati tedbir kararı kondu. Mahkeme, Aksoy’un sahibi olduğu Avrupa - Amerika Holding A.Ş.’nin taşınır taşınmaz tüm malvarlığı için de ihtiyati tedbir kararı aldı. Kararda, banka kaynaklarının bir bölümünün holdinge aktarılmasının etkili olduğu öğrenildi. 
     


 EKONOMİ 















</TEXT>
</DOC>
