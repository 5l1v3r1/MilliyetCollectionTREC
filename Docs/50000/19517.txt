<DOC>
<DOCNO> 19517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/yazar/tamer.html </URL>
<DATE> 2001/05/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cep'te pazar da, zarar da artıyor 
</HEADLINE>
<TEXT>

     Siemens AG'nin CEO'su Heinrich von Pierer'in Budapeşte'deki yaz dönemi basın toplantısından bende kalan tortularla ilgili olarak sizlere vaat ettiğim ikinci yazı, Sema Pişkinsüt olayı ve Türkiye'ye ilk kez gelen Berlin Filarmoni'nin Aya İrini'deki konseri araya girince bugüne kaldı. 
     "Bizim bugünkü toplantımız, medyanın neredeyse her gün, teknoloji şirketlerinin karlarındaki düşüş ve önümüzdeki dönem için de düşük kar beklentileriyle ilgili haberlerle dolup taştığı bir döneme rastladı. Siemens olarak biz de değişen bu iş ortamından nasibimizi aldık..." 
     Von Pierer, bu cümlelerle başladı sözlerine ve Siemens'in enformasyon - telekomünikasyon ağları artı mobil telefonlar bölümüne ilişkin eriyen kar rakamlarını verdi Bakınız yandaki tablo . Ardından da "Neyse ki Siemens, bu alandaki pek çok rakibinin aksine geniş bir faaliyet alanı yelpazesine sahip. Örneğin tıp tekniği bölümümüz karlılığını yüzde 80 artırdı. Enerji üretimi bölümümüz, karlılıkta Siemens'in incisi olarak öne çıktı" dedi. 
     
     Türkiye'de enerji ve telekomünikasyon 
     Zaten Von Pierer, sorumuz üzerine Siemens'in önümüzdeki dönemde Türkiye'deki faaliyetlerinin ağırlık noktasının da enerji üretimi santral inşa etme olacağını söyledi. Ama hemen ardından "Telekomünikasyonu da unutmayın" demeyi ihmal etmedi. 
     Nükleer santrallar, riskleri nedeniyle tamamen gözden düştüğü için Siemens de, çoğunluk hissesini satın aldığı Westinghouse markasıyla gerek son dönemin gözdesi doğalgaz santralları, gerekse hidroelektrik gibi konvansiyonel enerji santralları üretiminde başa güreşiyor, Türkiye'de de kolaylıkla ihale kazanıyor. 
     Von Pierer'in Türkiye'de iddialı olduklarını söylediği 2. alan telekomünikasyonda ise dünyadaki durgunluk, Siemens'i de kemer sıkmaya yöneltmiş. Bu bağlamda Siemens'in telekomünikasyon ve mobil telefonlar alanındaki şirketlerinde çalışan toplam 6100 kişinin işine son verilmiş. Yandaki grafikte de görebileceğiniz gibi Ericsson'dan Cisco'ya Nortel'den Lucent Tecnoloji'ye sektörde onbinlerle ifade edilen büyük çaplı işten çıkartmalar söz konusu. 
     Hatta dünyayı avucunun içinde tutan Von Pierer'e kulak verecek olursak, sektörde şartların daha da ağırlaşması, sürpriz olmayacak 
     
     Mobil telefonlar 
     "Piyasa şartlarının en fazla alt üst olduğu alan, mobil telefonlar. Daha ekim ayında yapılan tahminler, 2001'de 550 - 580 milyon adet cep telefonu satılacağını gösteriyordu. Şimdiyse 450 - 480 milyon adet tahmin ediliyor. Gerçi bu rakam bile geçen yıla göre yüzde 10'luk bir pazar genişlemesini ifade ediyor, ama piyasa koşulları nedeniyle fiyatlar düştüğü için karlılık da eriyor. 
     Biz Siemens olarak cep telefonunda genel ortalamadan daha da hızlı büyüyoruz. Geçen yılın ilk 3 ayında 4.3 milyon adet cep telefonu satmışken, bu yılın eşdöneminde satışımızı 6.9 milyon adete yükselttik. Stilimizi değiştirerek gençlere hitap etmemiz sonucu dünyada üçüncülüğe, Avrupa'da ikinciliğe yükseldik. Ama bizim karlılığımız da fiyatlardaki keskin düşüş sonucu eridi. Geçen yılki yoğun talebe yanıt verebilmek için geçici sözleşmelerle eleman almıştık. Öncelikle onları işten çıkartıyoruz. 
     
     Yeni ekonominin ilk büyük zigzagı 
     Yakın zamana kadar dünyada öyle bir hava estirildi ki, sanki yeni ekonominin görünür gelecekte hiç iniş - çıkışları olmayacak, 10 yıl, 15 yıl hiç zigzag çizmeden sürekli büyüyecek. Şimdi bunun gerçek olmadığı görülüyor. İlk büyük inişin sancıları yaşanıyor ve bu süreçte en büyük darbeyi yiyenler, tek faaliyet alanı enformasyon - telekomünikasyon olan şirketler arasından çıkıyor." 
     Von Pierer, bu küçük ufuk turunun ardından "Biz Siemens'i içeriği olan yeni ekonomi şirketi olarak niteliyoruz. Böyle dönemlerde faaliyet alanlarımızın çeşitliliğinin avantajlarından yararlanıyoruz. Ar - Ge faaliyetlerimize hiç ara vermeden alesta bekliyoruz" sözleriyle basın toplantısını noktaladı. 
     
     







İki konu 


Mavi bulutlar... 


Yılmaz-Jandarma tartışması 


Demohraaatik Türkiyyeee 


Kabahat kimde Sayın Yılmaz .. 


"B" planı 


Ormancı duyarlılığı 


Nasıl bir "kalkan" 


Paranın adresi 


Telekom Teletaş'a benzerse 


TRT, Tibuk esprisi ve gazeteciler... 


Derviş ve sol muhalefet 


Cep'te pazar da, zarar da artıyor 


Tespit davası açacaksınız 


Dış yardım faize gidecek 


Bu da MHP’nin Botaş’ı 


</TEXT>
</DOC>
