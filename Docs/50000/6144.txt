<DOC>
<DOCNO> 6144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur12.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkeş'in kızlarına 'dolandırıcılık'tan dava 
</HEADLINE>
<TEXT>

     MHP'nin merhum eski Genel Başkanı Alparslan Türkeş'in ilk eşinden olan kızları Ayzıt Türkeş ile Umay Günay hakkında, ''özel evrakta sahtecilik ve banka aracılığıyla dolandırıcılık'' suçlamasıyla açılan davaya başlandı. 
     Ankara 7. Ağır Ceza Mahkemesi'nde görülen davanın bugünkü ilk duruşmasına, sanık avukatı Umur Tamur katıldı. 
     Mahkeme Başkanlığı'na vekalet eden üye Nusret Çiçek, Türkeş ailesinin Ankara 11. Asliye Hukuk Mahkemesi'ndeki ''miras'' davasına ilişkin dosyanın geldiğini bildirdi. 
     Avukat Tamur, 4616 sayılı Şartla Salıverilmeye, Dava ve Cezaların Ertelenmesine Dair Yasa'nın, Anayasa'nın ''eşitlik'' ilkesine aykırı olduğunu öne sürerek, bu Yasa'dan müvekkilerinin de yararlanması için Anayasa Mahkemesi'ne başvurulmasını istedi. Yargıç Çiçek, Alparslan Türkeş'in hesabının bulunduğu İngiltere'deki bankaya Adalet Bakanlığı aracılığıyla yazı yazılmasına, Umay Günay Türkeş'in mazeretinin kabulüne karar verildiğini bildirdi. Sanık Ayzıt Türkeş'in ile Türkeş'in ikinci evliğinden olan kızı müşteki Ayyüce Türkeş'in ihzaren celplerine de karar verildiğini belirten Çiçek, duruşmayı erteledi. 
     Ankara Cumhuriyet Savcısı Musa Türkay tarafından hazırlanan iddianamede, Alparslan Türkeş'in İngiltere'deki bir banka hesabında 575.028,03 mark, 845.475,00 dolar ve 367.549,78 sterlin bulunduğu belirtiliyor. 
     Türkeş'in ilk eşinden olan kızları Ayzıt ve Umay Günay'ın, muhtemelen Türkeş'e ölümünden önce boş kağıt imzalattıkları veya özel belgeyi Ayzıt'ın hazırlayıp bankaya talimat verdiği savunulan iddianamede, Ayzıt'ın özel belge sayesinde mark ve dolarları kendi hesabına transfer ederek kullandığı kaydediliyor. İddianamede, Umay Günay'ın da ablası Ayzıt'ın talimatı çerçevesinde hazırlanan özel belgeyle sterlinleri hesabına aktararak kullandığı öne sürülerek, Ayzıt Türkeş'in Türk Ceza Kanunu'nun TCK ''özel evrakta sahtecilik'' hükmünü içeren 345 1 ve ''dolandırıcılık'' fiilini düzenleyen 504 1-3, ''cezayı artıran veya azaltan haller'' başlığını taşıyan 522. maddeleri uyarınca 4 yıl 6 aydan 12 yıla kadar, Umay Günay'ın ise 1 yıl 6 aydan 4 yıl 6 aya kadar ağır hapis cezalarına mahkum edilmeleri isteniyor. 




</TEXT>
</DOC>
