<DOC>
<DOCNO> 5202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sontur07.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir yağmura teslim 
</HEADLINE>
<TEXT>

     İzmir'de, 3 gündür sağanak halinde süren yağış, kent yaşamını etkiliyor. 
     Meteoroloji Bölge Müdürlüğü yetkililerinden alınan bilgiye göre, son 3 günde yağışların en yoğun olduğu perşembe günü İzmir'de metrekareye 42,7 kilogram yağış düştü. Çarşamba gününden bu sabah saat 08.00'e kadar düşen yağış miktarı ise 81 kilogram olarak belirlendi. Meteoroloji yetkilileri, İzmir'de bugün ve yarın da yağış beklendiğini belirterek, pazar gününden itibaren yağışların bölgeyi terk edeceğinin tahmin edildiğini kaydettiler. 
     İtfaiye yetkilileri, yağışlar nedeniyle kentin alçak kesimlerinden zaman zaman su baskını ihbarı alarak buralarda çalışma yaptıklarını bildirdiler. 
     Yetkililer, İzmir'in yeni otogarında da yağışlar nedeniyle olumsuz durum yaşandığını, itfaiye vidanjörlerinin otogarda su çekme işlemi yaptıklarını anlattılar. Mersinli'deki Yeni Mahalle'de de bazı ev ve işyerlerini su bastığı belirtildi. Trafik Bölge Müdürlüğü yetkililerinden alınan bilgiye göre, kent merkezini metropol ilçelere bağlayan arterlerde yağış yüzünden çok sayıda maddi hasarlı trafik kazası meydana geldi. Yetkililer, kazaların trafik akışını da olumsuz etkilediğini belirterek, sürücüleri, yağışlı havalarda çok daha dikkatli olmaları konusunda uyardılar. 




</TEXT>
</DOC>
