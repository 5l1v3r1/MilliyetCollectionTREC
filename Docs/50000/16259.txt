<DOC>
<DOCNO> 16259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/14/son/sondun05.html </URL>
<DATE> 2001/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah İsrail tankına saldırdı 
</HEADLINE>
<TEXT>

     Hizbullah gerillalarının bugün bir İsrail tankına düzenlediği füze saldırısında bir İsrail askerinin öldüğü, üç askerin hafif yaralandığı bildirildi. 
     Hizbullah örgütü, gerillaların Şebaa Çiftlikleri bölgesinde yaptığı saldırıda İsrail tankını bir Sagger füzesiyle vurduğunu açıklamıştı. 
     İsrail savaş uçakları, Hizbullah saldırısının ardından tartışmalı Şebaa Çiftlikleri'nin karşısında bulunan Lübnan tepelerindeki Hizbullah mevzilerini vurmuştu. İsrail askeri kaynakları, savaş uçaklarının biri sınır bölgesinde, diğeri Lübnan sınırından bir kilometre kadar içerde olmak üzere iki hava akını düzenlediğini belirtmişlerdi. 
     İsrail ordusu, 1967 yılındaki Arap-İsrail savaşında Suriye'ye yönelik saldırısında Şebaa Çiftlikleri bölgesini ele geçirmişti. Lübnan bu bölgenin kendi toprakları olduğunu iddia ederken, BM haritacıları geçen yıl buranın Suriye'ye ait olduğunu tespit etmişti. Suriye, Lübnan'ın Şebaa Çiftlikleri'ne ilişkin iddiasını destekliyor. 
     Hizbullah örgütü, İsrail Şebaa Çiftlikleri'nden çekilinceye kadar bu ülkeye karşı olan savaşının süreceği sözü vermişti. 




</TEXT>
</DOC>
