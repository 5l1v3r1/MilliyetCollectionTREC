<DOC>
<DOCNO> 25319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/yasam/yas06.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet gibi ihmal 
</HEADLINE>
<TEXT>

Sabitlenmeyen kale direği, 13 yaşındaki kız öğrenciyi öldürdü 
     YÜKSEL EKER Adana DHA 

     Adana Orhangazi İlköğretim Okulu’na birkaç ay önce sabitleştirilmeden konulan kale direkleri, bir öğrencinin ölümüne neden oldu. Beşinci sınıf öğrencisi 13 yaşındaki Tuğba Gökçığrı, asılarak sallandığı kale direğinin devrilmesi sonucu beton zemine düştü ve üzerine devrilen kale direğinin altında yaşamını yitirdi. Öğrencinin yakınları ve olaya tanık olan arkadaşları sinir krizleri geçirdi. 
     Olay, İsmetpaşa Mahallesi 10. Sokak’taki okulun bahçesinde dün saat 16.30 sıralarında meydana geldi. Teneffüs saatinde okul bahçesinde bulunan 1.85 metre yüksekliğindeki kale direğinin üst demirine tutunarak sallanan Tuğba, sabitlenmediği için yerinden oynayan direkle birlikte beton zemine düştü. Başını beton zemine çarpan ve kale direğinin altında kalan Tuğba, olay yerinde yaşamını yitirdi. 
     
     Babanın acısı 
     Ölüm haberini alınca okula gelen baba Nazım Gökçığrı, kızının cesedine sarılıp ağladı. Tuğba’nın ablası ve yakınları sinir krizi geçirirken, sınıf arkadaşları da okulların tatil edilmesine 10 gün kala yaşamını yitiren ve karnesini alamayan arkadaşlarının arkasından gözyaşı döktü. 
     Bazı öğrenciler, Tuğba’nın birinci sınıftaki bir kız öğrenciyi kurtarmak isterken öldüğünü öne sürerek, "Tuğba üç dört öğrenciyle birlikte direğe asıldı. Bazı arkadaşlar direği itti. 
     Tuğba düştüğünde birinci sınıftaki bir kızın üzerine direğin düşmek üzere olduğunu gördü. Onu itip kurtardı ama kendisi direğin altında kaldı" diye konuştu. 
     
     Sahnede otopsi 
     Olay yerine gelen savcı ve adli doktor, bahçede öğrencilerin gözleri önündeki cesedin uygun bir yere kaldırılmasını istedi. Bunun üzerine öğrencinin cesedi, okulun etkinlikleri için düzenlenen tiyatro salonunda sahne önünde yan yana konulmuş dört sıranın üzerine kaldırıldı. Savcı ve doktorun soruşturmasının ardından Tuğba’nın cesedi cenaze arabasıyla ailesine teslim edildi. 
     



 YAŞAM 
























</TEXT>
</DOC>
