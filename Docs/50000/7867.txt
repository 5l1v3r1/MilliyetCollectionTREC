<DOC>
<DOCNO> 7867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/soneko07.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım "Ecevit istifasını vermeli" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, "Devletin zirvesinde bu gerginliğin sebebini sayın Başbakan kamuoyuna açıklamalı, açıkladıktan sonra da istifasını vermeli" dedi. 
     Milli Güvenlik Kurulu zirvesindeki krizi değerlendiren Yıldırım, Başbakan Bülent Ecevit’in MGK zirvesinde kamuoyu adına, millet adına bulunduğunu belirtti. 
     Buradaki gerginliğe sebep olan meseleyi halkın bilmesi gerektiğini ifade eden Yıldırım, mesele Türkiye’nin güvenliği ile ilgili değilse, milli güvenliğini tehdit edici bir durum gerektirmiyorsa açıklanmasını istedi. 
     Temiz toplum isteniyorsa, bunun 2-3 işadamının ellerine kelepçe takıp içeri atmakla sağlanamayacağı görüşünü dile getiren Yıldırım, "Birşeyi kökünden temizlemek için bir hareket başlatılmışa bunun ucu kimlere gidiyorsa, dibine kadar gitmedikten sonra bu meseleyi halledemeyiz" dedi. 
     Bundan sonraki gelişmeleri gayet iyi değerlendirdiğini söyleyen Yıldırım, Türkiye’de taşların yerine oturacağını kaydetti. Mehmet Yıldırım, kendisinin daha önceki MGK çağrısının hatırlatılması üzerine de şöyle konuştu 
     "Bunu önceden söyleyen suçlu mu oluyor Ben bankaları da önceden söyledim. Ben ekonomik krizi de önceden söyledim. Bu durumu da önceden söyledim. Ben şimdi bir yerde doğruları görüp söyleyen bir insanım. Kimseden de çekinmiyorum." 
     Bu hükümet istifa ettiği zaman MGK’nın seçimlere kadar bir hükümet kurabileceğini belirten Yıldırım, "Türkiye’nin Anayasa’sında bu var. Şimdi MGK’yı tartışmalı olarak görüyorlarsa, peki 28 Şubat’ta MGK’nın varlığı demokrat dışı görülmüyordu da şimdi niye gözüküyor. Koltuğu verenler koltuğu da gerekirse tartışmalı duruma getirmesinler" diye konuştu. 
     Tekrar seçime gidilmesinin dengelerin bozulacağı anlamına gelmediğini söyleyen Yıldırım, ’Kimse kimseyi korkutmasın" dedi. 
     




</TEXT>
</DOC>
