<DOC>
<DOCNO> 4879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/01/ekonomi/eko01.html </URL>
<DATE> 2001/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem mutfaklarına’ Arçelik talip 
</HEADLINE>
<TEXT>

Mobilya sektörüne de giren Arçelik'in hedefi, depremden sonra artan toplu konutlara hazır mutfak satmak 
     EKONOMİ SERVİSİ 

     İstanbul Maslak'taki ilk show - room ile birlikte mutfak sektörüne adım atan Arçelik, gözünü özellikle deprem bölgelerinde yapılacak toplu konut projelerine dikti. 
     Şirket, ilk aşamada Marmara depreminin ardından yapımı hızlanan, depreme dayanıklı toplu konutlara mutfak pazarlamayı hedefliyor. Bu amaçla İstanbul'da kurulacak 1200 konutluk proje için görüşmelere şimdiden başlayan yetkililer, bir çok projeye teklif verdiklerini de kaydetti. 
     Koç Holding Dayanıklı Tüketim Grubu Satış ve Pazarlamadan Sorumlu Başkan Yardımcısı Gündüz Özdemir, depremden sonra toplu konut projelerinin sayısının arttığına dikkat çekerek, proje bazında teklif de aldıklarını belirtti. 
     Arçelik'in ilk showroom'unun açılışı dolayısıyla düzenlenen basın toplantısına katılan Özdemir, Türkiye'de 1650 Arçelik, 2000 Beko bayisi bulunduğunu belirterek, büyüme ihtiyacının bayiler için de geçerli olduğunu söyledi. 
     
     Halı da satacaklar 
     Özdemir, "Bayilerle sürekli temas halindeyiz ve bu ihtiyacı görüyoruz. Yapmış olduğumuz işin gereği olarak da mobilya, hazır mutfak, halı gibi işlerle, işlerimizi büyütme kararı aldık. Bundan sonra bu işlere odaklanıp, bayilerin daha fazla iş yapmalarına gayret sarfedeceğiz" diye konuştu. 
     Türkiye'de bayilerinin 1.5 milyar dolar büyüklüğündeki mobilya işinin yaklaşık yüzde 20'sini kontrol ettiğini dile getiren Özdemir, modüler mobilyada 2002 yılı sonunda 200 milyon dolarlık bir iş hacmine ulaşabileceklerini anlattı. 
     
     Logo modernleşecek 
     Özdemir, Haziran ayına kadar modüler mobilya işine girmek istediklerini kaydederek, şunları söyledi "Bizim mobilya üreten tesisimiz yok. Şu an tedariği Avrupa'dan özellikle İtalya, Almanya, Fransa üzerinden ve bir miktar da İspanya'dan yapmayı düşünüyoruz. Yerli üreticilerle de alakamız var." 
     Soruları da yanıtlayan Özdemir, Arçelik'in logosunu değiştirme yönünde faaliyetlerinin bulunduğunu belirterek, logoyu biraz daha modernize etme çalışmaları yaptıklarını bildirdi. 
     Arçelik Genel Müdürü Nedim Esgin de Arçelik'in, showroom ile yepyeni bir sektöre adım attığını belirterek, "Bugüne kadar sattığımız ürünlerin çoğunun bulunduğu mutfaklarımıza bu sefer hazır mutfak ürünleri ile giriyoruz" dedi. 
     
Koç'tan k r temennisi      Maslak'taki Nurol Plaza'da yer alan ve yaklaşık 500 bin dolara malolan showroom'un açılışını Koç Holding Başkanı Rahmi Koç ile Şişli Belediye Başkanı Mustafa Sarıgül birlikte yaptı. Rahmi Koç, törende yaptığı konuşmada, beyaz eşya satışlarının yanı sıra dünyada mutfakların satıldığına işaret ederek, "Biz de bu trende girdik. Bundan böyle, müşterilerimiz ve Türk halkına, belki de ihracata komple mutfak satacağız. Bu nedenle burayı açtık" dedi. Yeni girişimlerinde arkadaşlarına başarılar dileyen Koç, para kazanmalarını ve k r etmelerini temenni etti. 
     Törene, Koç ailesinden Semahat Arsel, Sevgi Gönül ve Mustafa Koç da katıldı. Maslak'taki Arçelik showroom'unda, buzdolabından çamaşır makinesine, bulaşık makinesinden küçük ev aletlerine, klimadan bilgisayara kadar yaklaşık 300 Arçelik ürünü ilk kez birarada sergileniyor. Siparişin ardından 6 - 8 ay gibi bir sürede teslim edilecek mutfakların fiyatı da 2 ile 7 milyar lira arasında değişiyor. Yetkililer aynı şekilde Beko markası ile de Şişli'de bir showroom açılması için çalışmalar yürütüldüğünü kaydetti. 
     


 EKONOMİ 
















</TEXT>
</DOC>
