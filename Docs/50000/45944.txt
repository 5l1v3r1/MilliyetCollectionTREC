<DOC>
<DOCNO> 45944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sondun33.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lufthansa uçağı az kalsın Amerikan jetlerine çarpıyordu 
</HEADLINE>
<TEXT>

     Alman Lufthansa havayollarına ait bir uçak, Pazar akşamı Pakistan üzerinde uçarken az kalsın Amerikan savaş uçaklarıyla çarpışıyordu. 
     Şirket sözcüsü Thomas Jachnow'un AFP'ye yaptığı açıklamaya göre, 308 yolcusuyla Bangkok'tan Frankfurt'a gitmek üzere havalanan uçak, 
     Pakistan'ın güneyinde 10 bin metre irtifada uluslararası hava koridorunda uçarken, iki Amerikan jetiyle karşılaştı. Otomatik alarm sistemine sahip uçak, jetlerin ''alışılmadık'' ölçüde yaklaşması üzerine çarpışmamak için derhal birkaç yüz metre irtifa kazandı. 
     Sözcü, bu olay üzerine Amerikan jetlerinin uçakla temasa geçtiğini, kimliklerin belirlenmesinden sonra da herkesin kendi yoluna gittiğini anlattı. 
     Sözcü, ''Şanssızlığımız, uçağımızın tam da Afganistan'a karşı hava harekatının başladığı sırada Amerikan uçaklarıyla aynı bölgede bulunmasıydı'' dedi. 
     






</TEXT>
</DOC>
