<DOC>
<DOCNO> 41848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/ekonomi/eko04.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplanlar etkilendi 
</HEADLINE>
<TEXT>

Amerika’daki Dünya Ticaret Merkezi’ne ve Pentagon’a yapılan uçaklı saldırılar, Asya borsalarını bozguna uğrattı. Tokyo, Hong Kong, G. Kore ve Singapur borsaları tarihi düşüşlerini yaşadı 
     EKONOMİ SERVİSİ 

     Dünya Ticaret Merkezi’ne ve Pentagon’a yapılan uçaklı saldırılar, Amerika ve Avrupa’dan sonra Asya borsalarını çökertti. Global resesyon endişesiyle panikleyen borsalar, Asya krizinden sonra en büyük darbeyi yedi. ABD ile en çok ticaret yapan Japonya’da mali piyasalardaki istikrarsızlık endişeleri, Tokyo Borsası’nda başta bankacılık hisseleri olmak üzere tarihi düşüşler yaşattı. 
     
     Japonya’da büyük düşüş 
     Büyük yatırımcılar petrol, altın gibi emtialara yöneldiler. Para birimlerinden fırtınalı zamanların güvenli limanı olan İsviçre Frangı’na ilgi ise dün de sürdü. 
     Tokyo Borsası son 17 yılda ilk defa 10 bin puanın altına geriledi. Tokyo Borsası, Ağustos 1984’te 10.000 puanın altına inmişti. Dünkü düşüş Tokyo Borsası’nın sekizinci büyük düşüşü oldu. 
     
     Asya krizi gibi 
     Hong Kong Borsası da 1999’un başından bu yana en düşük seviyesine inerken, Asya krizinden sonra en yüksek oranlı kaybını yaşadı. Tokyo Borsası yüzde 6.6, Hong Kong yüzde 9.4, Singapur yüzde 8.1 ve Güney Kore Borsası da yüzde 8.5’lik şok düşüş yaşadı. 
     Japon ekonomisinin en büyük ticaret ortağı ABD’de ekonomik durgunluğun derinleşeceği, Amerika’ya yoğun olarak ihracat yapan Toyota, NEC, Sony gibi devlerin bilançolarının bozulacağı beklentisi satışları hızlandırdı. 
     Singapur Borsası, Amerika’ya olan bütün uçuşlarını iptal eden Singapore Airlines liderliğinde düşerek son 2.5 yılın, 
     Avustralya Borsası da son 16 yılın en düşük seviyelerine geriledi. G.Kore borsası da 1988’den bu yana en yüksek oranlı günlük düşüşünü yaşadı. Tayvan, Malezya ve Tayland’daki piyasalar ise dün kapalı olduğundan panikten etkilenmedi. 
     
     Avrupa toparlandı 
     Bu arada, Avrupa Merkez Bankası, İsviçre Merkez Bankası ve Japonya Merkez Bankası mali sistemi desteklemek amacıyla yüklü likidite vererek piyasaları rahatlatmaya çalıştılar. Avrupa’nın en büyük 300 şirketinin dahil olduğu FTSE Eurotop 300 Endeksi yüzde 1.34, en büyük 50 Avrupa şirketinin dahil olduğu Dow Jones Euro Stoxx 50 Endeksi de yüzde 1.08 artış gösterdi. 
     ABD Menkul Kıymetler ve Emtia Kurulu SEC Başkanı Harvey Pitt, terörist saldırılar ardından kapanan ABD mali piyasalarının yarın bugün yeniden açılmasını beklediğini söyledi. 
     
Asya borsaları dibe çakıldı Ülke Düşüş Yüzde Japonya -6.63 Hong Kong -9.52 G.Kore -12.02 Singapur -8.13 Hindistan -4.70 Endonezya -3.85 Filipinler -4.07 Çin -4.74 Avustralya -4.12 Yeni Zellanda -4.14 Pakistan -3.29 Tayvan Kapalı Tayland Kapalı Malezya Kapalı      
     



 EKONOMİ 

















</TEXT>
</DOC>
