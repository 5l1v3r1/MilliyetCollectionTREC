<DOC>
<DOCNO> 13783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/sondun10.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız yargıçlardan Chirac'a tepki 
</HEADLINE>
<TEXT>

     Fransız Yargıçlar Sendikası, Paris belediye lojmanlarındaki yolsuzluklarla ilgili açılan davada, mahkemede ifade vermek istemeyen Cumhurbaşkanı Jacques Chirac'ı eleştirdi. 
     Yargıçlar Sendikası, Chirac'ın, Yüksek Hakimler Konseyi Başkanlığı görevini de bırakmasını istedi. Sendika, kendisini mahkemeye çağıran sorgu yargıcını eleştiren Chirac'ın bağımsız davranamayacağını ileri sürdü. Yüksek Hakimler Konseyi, yargıç ve savcıların tayini ve terfileriyle ilgili kararları veriyor. 
     Öte yandan, Fransa'da yapılan bir kamuoyu araştırmasına göre, halkın yüzde 64'ü Chirac'ın mahkemede şahit olarak dinlenmesini normal buluyor. 
     Chrirac'ın, mahkemeye tanık olarak çağrılması ülke çapında geniş yankı uyandırmıştı. İktidardaki sol partiler, Chirac'ın mahkemeye şahit olarak gitmek istememesini eleştirirken, muhalefetteki sağ partiler, cumhurbaşkanının dokunulmazlığını gerekçe göstererek, sorgu yargıcı Eric Halpen'in uygulamasının anayasaya aykırı olduğunu iddia ediyorlar. Fransa'da sol partiler, geçmiş yıllarda Chirac'ın Paris'teki sahte seçmen listeleriyle ilgili açılan davada da mahkeme önüne çıkmasını istemişler, ancak bu talep reddedilmişti. 




</TEXT>
</DOC>
