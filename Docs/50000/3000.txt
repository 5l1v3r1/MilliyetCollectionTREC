<DOC>
<DOCNO> 3000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/son/sontur17.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Askeri uçak yerleşim yerlerine düşmemek için baraja yönelmiş" 
</HEADLINE>
<TEXT>

     Kayseri Valisi Nihat Canpolat, Bünyan İlçesi Sarımsaklı Köyü yakınlarında düşen askeri uçağın yerleşim merkezine düşmemek için baraja yöneldiğini söyledi. 
     Olay yerinde incelemede bulunan Vali Canpolat, gazetecilere yaptığı açıklamada, 3 askeri personelin şehit olduğu uçak kazasından duyduğu üzüntüyü dile getirerek, ''Hepimizin başı sağolsun. Umarım böyle bir talihsizlik bir daha olmaz'' dedi. 
     Canpolat, aldıkları ilk bilgilere göre, CASA tipi uçağın Erkilet 12. Hava Ulaştırma Ana Üs Komutanlığı'ndan eğitim amaçlı kalkış yaptığını belirterek, ''Görgü tanıkları uçağın Sarımsaklı Köyü çevresinde motor sesinin değiştiğini ve daha sonra yönünü baraja çevirdiğini söylediler. Uçak, yerleşim merkezine düşmemek için baraja yönelmiş'' dedi. 




</TEXT>
</DOC>
