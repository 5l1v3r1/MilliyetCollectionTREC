<DOC>
<DOCNO> 19883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/ekonomi/aeko.html </URL>
<DATE> 2001/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıdem tazminatı kalkıyor 
</HEADLINE>
<TEXT>

İş güvencesi yasa taslağında kıdem tazminatının bir fonda toplanması öngörülüyor. Çalışanlar emekli olmadan kıdem tazminatı alamayacak 
     ANKARA Milliyet 

     İş güvencesi yasa taslağı metni hazırlamak üzere oluşturulan komisyon, çalışmalarını tamamladı. Dokuz öğretim üyesinden oluşan komisyon tarafından 158 sayılı ILO sözleşmesi esas alınarak hazırlanan ve Çalışma ve Sosyal Güvenlik Bakanı Yaşar Okuyan’a sunulan yasa taslağı metnine göre, işverenler haksız nedenlerden ötürü ve herhangi bir sendikaya üye olduğu gerekçesiyle işçinin işine son veremeyecek. Yasa taslağı metni, işverenlere işten çıkartmaların haklı bir nedene dayandırılması yükümlülüğü getiriyor. 
     
     Kriz nedeniyle işçi atılabilecek 
     Taslağa göre, ekonomik krizden ötürü işyerini kapatan, daraltan veya başka yere taşıyan işverenler, işçi çıkartabilecekler. Yine işverenler, işyerindeki teknolojik gelişmeye uyum sağlayamayan veya işyerindeki görevini yerine getiremeyen, aksatan, işyerinde huzursuzluk yaratan ve yüz kızartıcı suç işleyen işçilerin de işine son verebilecek. Doğal afet nedeniyle işyeri zarara uğrayan veya üretimi durduran işverenler de işçi çıkartabilecekler. 
     
     Kıdem Tazminatı Fonu 
     Bu arada, dokuz öğretim üyesinden oluşan komisyon tarafından iş güvencesi yasa taslağı metninden ayrı olarak ’Kıdem Tazminatı Fonu’’ kurulmasına ilişkin bir yasa taslağı metni de hazırlandı. Kıdem Tazminatı Fonu yasası yürürlüğe girmeden önce hak kazanılmış kıdem tazminatları işveren tarafından ödenecek. Yasanın yürürlüğe girmesinden sonra ise işçiler emeklilik, ölüm ve maluliyet halinde fondan yararlanabilecekler. 
     Edinilen bilgiye göre, yasa taslağı metninde oluşturulacak "Kıdem Tazminatı Fonu"na işverenler çalıştırdıkları işçi başına her ay belli oranda prim ödeyecekler. İşverenler, fona ödedikleri primleri işçi ücretinden kesemeyecekler. Kıdem Tazminatı Fonu’nda biriken paralar, aynı İşsizlik Sigortası Fonu’nda olduğu gibi piyasada nemalandırılacak. 
     



 EKONOMİ 





















</TEXT>
</DOC>
