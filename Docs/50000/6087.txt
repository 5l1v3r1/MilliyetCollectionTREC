<DOC>
<DOCNO> 6087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/yazar/pulur.html </URL>
<DATE> 2001/02/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İslam, üslubuyla gitti 
</HEADLINE>
<TEXT>

     Hayır, giden "İslam" değil, giden bir "üslup"tur. 
     İster altında, ister üstünde eğer bir yazının imzası olmasa bile "Bu İslam Çupi'nin yazısıdır " dedirtiyorsa, elbette giden üslup olacaktır. 
     Futbol sert bir oyundur, kaba bir oyundur, ama İslam, bu oyunu adeta bir bale resitali anlatır gibi yazardı, hele Fenerbahçe Galatasaray'ı yenmişse, hele Fenerbahçe şampiyon olmuşsa... 
     "İslam"a özenenler çıktı, lakin "taklitlerinden sakınınız" kuralı onun kalkanıydı, hiçbiri onun "mukallidi" bile olamadı. 
     
     İSLAM Çupi, sadece spor sayfası yazarı değildi. 
     1994 - 1995 yıllarında Milliyet'in eski "Fiesta"da "Antikacı Dükkanı" adını taktığı köşesinde, İstanbul'u, anılarını anlatırdı, bizim de o ekte "Kesip Sakladıklarımız" diye bir köşemiz vardı. 
     İslam, bir akşam üzeri kapıyı açıp girdi, belli ki üzüntülüydü. 
     "Ne oldu Müslim Efendi " diye takıldık, bir süre sustu, dudakları titriyordu 
     "Yazımı atmışlar " dedi. 
     "Nasıl atmışlar " 
     Yazısını dizgiye vermiş, sonra gidip sayfaya bakmış, yanlışlık, fazlalık var mı diye... 
     Sayfayı düzenleyen "Sizin yazınızı artık koymayacaklar " demiş... 
     Bir hodgam, bir nadan, bir saygısız, kırk yıllık bir yazara "Sizin yazınızı, artık yayımlayamayacağız " demek, nezaketini bile göstermeden, İslam Çupi'yi kaldırıp atmıştı... 
     Genç meslektaşlara, bu anımızı ibretle sunarız... 
     
     OYSA ne güzel yazılardı onlar, artık özlemle anılan 1940'lı, 50'li, 60'lı, hatta 70'li yıllardan İstanbul anıları... 
     Mesela siz Şişhaneli "Joryet"i tanıdınız mı Tanımadıysanız, İslam size anlatıversin 
     "Delikli kuruşların primlendirdiği iniş çıkışlarda tanıdım Joryet'i ben... 
     Yaşı belki 35'e demirli, ya onun üstünde olan Joryet, incecik fiziği bakımlı anatomisi, gözlerine ve saçına aldığı siyah rengin en güzeli ile beyaz perdedeki Vivian Romance'a benziyordu, adeta... 
     Yaz ve kış evlerinde sık sık bana Tino Rossi ve İmperio Argentina'dan tangolar ve Latin Amerika ezgileri dinletir, annesinin gözü önünde tango ve valslerin ilk ve usta figürlerinin talimini yaptırır, çok sık da büyük bir ustalıkla piyanosunun önüne otururdu. 
     Ben yaşlılık ameliyatımda neşterin altına giderken, son arzum olarak hala Vivaldi'nin ilk baharını çaldıracak kadar klasik batı müziğine sevgi duymuşsam, bunun ilk kahraman enstrümanı Joryet'tir, kulaklarımda." 
     
     EVET, giden "İslam" değil, bir "üslup"tur. 
     Acaba Çetin Çeki hatırlar mı 
     Fenerbahçeli Rıdvan'ın, "Rıdvan" olduğu günlerdi, İslam "Rıdvanizm" diye bir yazı yazmıştı. 
     Çetin Çeki, bu yazıyı televizyonda okurken, İslam'ın yazısı, adeta beste olmuştu o'nun ağzında. 
     
     





Nakşibendi... 


Coşan 


Atatürk'e inat 


Yolsuzluk bürokrasisi 


Benim de ve kurtul 


Arafat’tan Türkiye’ye destek çağrısı... 


Devlet, asker, emir... 


Saç tıraşı kaç milyon 


Süleymaniye ve Laisizm 


"Fevkalade" ölüm 


Tatilya eziyet 


Erbakan'dan özür dileyin .. 


Bir bu eksikti 


Bugün IMF için ne yaptınız 


Akasyaları kesmeyiniz... 


İslam, üslubuyla gitti 


Fazilet ve seçim 


Çözüm yok 


Mimarlara "İltifat olmayan yerde, marifette olmuyor" 


</TEXT>
</DOC>
