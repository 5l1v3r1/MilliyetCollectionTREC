<DOC>
<DOCNO> 38072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/soneko05.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Arjantin, akrabalarının parasını yiyen müsrif yeğen gibi" 
</HEADLINE>
<TEXT>

     Ekonomik krizin pençesindeki Arjantin, Uluslararası Para Fonu'ndan IMF istediği ek kaynak konusunda ABD'nin ardından sanayileşmiş ülkeler grubu G-7'den de istediği somut destek sözünü alamadı. 
     G-7 ülkelerinin Arjantin'e ilişkin istişarelerinin ardından ABD Hazine Bakanlığı tarafından Washington'da yayınlanan yazılı açıklamada, ''IMF ile Arjantin arasında yürütülen görüşmelerde ilerleme sağlanmasından memnunuz. Arjantin'in ekonomisinin düzelmesine katkıda bulunacak bir anlaşmaya varılacağı konusunda iyimseriz'' denildi. 
     Ancak G-7 açıklamasında, Arjantin'in IMF'den istediği 6 ila 9 milyar dolar arasındaki yeni kredi paketine hiçbir şekilde değinilmedi. 
     Uluslararası finans uzmanları, açıklamanın yazılış biçiminden, G-7'nin, ABD'nin ek kaynak konusundaki çekincelerine katıldığı izleniminin edinildiğini belirttiler. 
     ABD Hazine Bakanı Paul O'Neill de, son açıklamasında, Arjantin'i ''zengin akrabalarının parasını yiyen müsrif bir yeğene'' benzeterek, ''Arjantin'in paralarımızı çarçur etmeyeceği bir çözüm arıyoruz'' dedi. 
     Uzmanlar, ABD'nin, aslında Arjantin'in kendi haline bırakılmasından yana olduğunu, ancak bu ülkede meydana gelecek bir çöküşün bütün Latin Amerika'yı beraberinde götürmesinden kaygı duyduğunu belirtiyorlar. 
     Bu uzmanlar, bu çerçevede ABD'nin şu andaki çekincesine karşın, yine de ''çok sıkı bir ekonomik program karşılığında,'' Arjantin'e IMF'den ''mütevazı'' bir ek kaynak paketi sağlanabileceğini belirtiyorlar. 
     Arjantin'in 130 milyar doları bulan borcu için moratoryum ilan etmek zorunda kalmasından kaygılanılıyor. 






</TEXT>
</DOC>
