<DOC>
<DOCNO> 26420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sondun06.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerillalar rehinelerden birini öldürdüklerini öne sürdü 
</HEADLINE>
<TEXT>

     Filipinler'de 24 kişiyi elinde tutan aşırı dinci Ebu Seyyaf örgütünün lideri Ebu Sabaya, 3 Amerikalı rehineden birini öldürdüğünü öne sürdü. 
     Sabaya, Mindanao radyosuna yaptığı açıklamada, 27 Mayıs'ta turistik bir bölgeden kaçırdıkları rehinelerden Guillermo Sobero'yu öldürdüklerini söyledi. Ebu Sabaya, ''Sobero'nun kellesini uçurduk. Kurtarmak için acele etseler iyi olur yoksa hiç rehine kalmayacak'' diye konuştu. 
     Öte yandan örgütün açıklamasının ihtiyatla karşılanması gerektiğini belirten Filipin Ordusu Sözcüsü Tuğgeneral Edilberto Adan, bu bilginin doğruluğunun kanıtlanması gerektiğine işaret etti. Adan örgütün daha önce de buna benzer açıklamalarda bulunduğuna dikkati çekti. Sabaya, oluşturulacak müzakere heyetinde Malezyalı bir üyenin de bulunmaması halinde elindeki tüm rehineleri öldüreceği tehdidinde bulunmuştu. Ebu Sabaya ayrıca, Basilan adasında kendisini ve adamlarını bulmak için operasyonlar düzenleyen güvenlik güçlerinin de çekilmesini şart koşuyor. 







</TEXT>
</DOC>
