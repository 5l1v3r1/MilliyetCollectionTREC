<DOC>
<DOCNO> 29954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/sonspo11.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Başkanı İlhan ve Tümer'e seslendi "Eve dönün" 
</HEADLINE>
<TEXT>

     Samsunspor Kulübü Başkanı Yusuf Ziya Yılmaz, Beşiktaş ile anlaşan futbolcuları İlhan ve Tümer'in yanlış bir yol izlediklerini söyledi. 
     Kulüpler Birliği toplantısına katılmak üzere İstanbul'da bulunan Yılmaz, toplantıya girmeden önce gazetecilerin konuyla ilgili sorularını yanıtladı. 
     Her iki futbolcunun, Beşiktaş Kulübü ile kendi aralarında bir protokol imzaladıklarını, ancak Samsunspor olarak, Beşiktaşlı yöneticilerle bu oyuncuların transfer bedelleri konusunda henüz pazarlığa oturmadıklarını belirten Yılmaz, ''Beşiktaş yönetimi daha çok takas ağırlıklı bir değişim talebinde bulunmuştu. Onu da kabul etmemiz mümkün değildi, etmedik'' dedi. 
     Tümer ve İlhan'ın yaptığının, Türk futbolunu yücelten davranışlar olmadığını kaydeden Yılmaz, Beşiktaş'ta oynamak istemelerini doğal karşıladıklarını, ancak Beşiktaş ile görüştükten sonra iki kulüp yöneticlerinin sonucu beklemelerini gerektiğini, onlara yakışan yolun da bu olduğunu kaydetti. 
     Her iki futbolcunun da Samsunspor'un kamp kadrosunda yer aldığını, bugün kendilerine yazılı tebligatta bulunduklarını vurgulayan başkan Yılmaz, ''Bir yanlışlık yaptılar ama dönsünler, sorunu çözeriz. Affetmek bize düşer. Samsun seyircisinin affetmesi için de çaba gösteririz. Yanlışın neresinden dönerlerse kardır'' diye konuştu. 
     
     Celil-Ali takası... 
     Samsunspor Kulübü Başkanı Yusuf Ziya Yılmaz, Fenerbahçe'nin iç transferde anlaşamadığı eski futbolcuları Celil Sağır'la, kendi oyuncuları Ali Akdeniz'in takası konusunda, Fenerbahçeli yöneticilerle görüşebileceklerini söyledi. 
     Fenerbahçe'den teklif gelmesi halinde pazarlığa oturacaklarını belirten Yılmaz, ''Ancak, iki futbolcu arasında bonservis bedeli farkı var. Fenerbahçe takas isterse, aradaki farkı talep ederiz. Bu farkta anlaşabilirsek, transfer gerçekleşebilir'' dedi. 






</TEXT>
</DOC>
