<DOC>
<DOCNO> 15261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sonspo03.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da yüzler gülüyor 
</HEADLINE>
<TEXT>

     Antalyaspor deplasmanından aldığı 3-2'lik galibiyetle ligdeki kötü gidişine ''dur'' diyen Trabzonspor'da, moraller yerine geldi. 
     Kulüp başkan yardımcısı Ahmet Kul, Antalyaspor maçının ikinci yarısında iyi bir futbol ortaya koyduklarını belirterek, ''İhtiyacımız olan bir galibiyet aldık. Bu galibiyetle moralimiz bir nebze olsun yerine geldi. Oyuncularımız, ikinci yarıda göğsümüzü kabarttı'' dedi. Beşiktaş ve Yimpaş Yozgatspor maçlarında kötü oynamadıklarını ve oyunun bazı bölümlerinde iyi mücadele ettikleri halde sahadan istedikleri sonucu alamadıklarını da kaydeden Kul, ''Son haftalarda futbol olarak takımda bir kıpırdanma vardı ve takımdan umutluyduk.Antalyaspor'u yenerek, oynadığımız futbolun da karşılığını almış olduk'' diye konuştu. 
     Takım olarak, aldıkları kötü sonuçları seri galibiyetlerle unutturmak istediklerini de ifade eden Kul, şöyle devam etti 
     ''Gelecek hafta ligde Çaykur Rizespor ile karşılaşacağız. Bu karşılaşmadan iyi bir sonuçla ayrılarak, çıkışımızı sürdürmek istiyoruz. Ligde Fenerbahçe, Galatasaray ve Gaziantepspor gibi zirve mücadelesi yapan takımlarla karşılaşacağız. Bu maçlarda alacağımız sonuçlar, başarısız sonuçların üzerini örtecektir.'' 
     Yönetim kurulu olarak güvenirlilik konusunda her gün bir adım öne gittiklerini de ifade eden Kul, ''Kulübün kurumsal anlamda performansını yükseltmeye çalışıyoruz. Bu konuda yapacak çok işimiz var. Futbolcuların da artık kafaları rahat'' dedi. Kulüp başkanı Özkan Sümer'in Brezilya'da izlediği oyuncular konusunda da Kul, ''Başkanımız orada bazı oyuncular belirlemiş ancak bu oyuncuların gelecek hafta içinde Türkiye'ye kesin olarak geleceği belli değil. Transferde ince eleyip sık dokuyoruz. Teknik heyet konusunda ise kararı büyük olasılıkla Fenerbahçe maçı öncesinde yapacağımız toplantıda vereceğiz'' diye konuştu. 




</TEXT>
</DOC>
