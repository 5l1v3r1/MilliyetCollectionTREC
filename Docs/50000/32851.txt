<DOC>
<DOCNO> 32851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/19/son/sondun15.html </URL>
<DATE> 2001/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç'in eşi kocasını ziyarete geldi 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç'in eşi Miryana Markoviç, Hollanda'nın Lahey kentinde eski Yugoslavya için kurulan uluslararası savaş suçları mahkemesinde tutuklu olarak yargılanan kocasına kavuştu. 
     Hollanda'ya bugün gelen Markoviç, polis eskortunda siyah bir BMW ile eşinin kaldığı BM cezaevine gitti. 
     Yugoslavya'nın başkenti Belgrad'dan bu sabah tarifeli bir uçakla Hollanda'ya gelen Markoviç, ayrılışında ve inişinde açıklama yapmadı. Kendisi de önde gelen bir politikacı olan ve Miloşeviç'in kariyerini elde etmesindeki itici güç olarak görülen ''Mira''nın Cumartesi gününe kadar Hollanda'da kalması bekleniyor. Daha önceki bir röportajında kocasını ''hoş ve çekici'' olarak niteleyen Markoviç'in, Lahey'e teslim edildiği 28 Haziran'dan beri görmediği eşiyle ''özel bir odada'' görüştüğü sanılıyor. Lahey'in deniz kıyısındaki Scheveningen banliyösünde bulunan cezaevinde, hafta içi 09.00'dan akşam 16.45'e kadar görüşe izin veriliyor. Bu arada Belgrad havaalanına kadar Markoviç'e eşlik eden avukat Dragoslav Ogniyanoviç, Markoviç'in Hollanda'da bulunduğu sürede eşini her gün ziyaret edeceğini söyledi. 







</TEXT>
</DOC>
