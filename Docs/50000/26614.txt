<DOC>
<DOCNO> 26614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun08.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Catherine-Zeta Jones ile Whitney Houston bond kızı oluyor 
</HEADLINE>
<TEXT>

     Beyazperdenin ünlü oyuncusu Catherine-Zeta Jones ile şarkıcı Whitney Houston'a ''Bond kızı'' olmaları için teklif götürüldü. 
     Internetteki ''popcorn'' sitesinin haberine göre, sinemanın en ünlü ajanı James Bond'un müstakbel rol arkadaşlarını belirlemek için hazırlıklar sürüyor. 
     ''Bond 20'' isimli macerada rol alacak oyuncularla ilgili olarak sinema dünyasında sürekli yeni yorumlar yapılırken, film için en kuvvetli yönetmen adayının ''Blues Brothers'' ve ''Three Amigos'' filmleriyle tanınan John Landis olduğu belirtildi. 
     Çekimlerine, gelecek yılın ilk aylarında başlanması hedeflenen filmde, beyazperdenin son James Bond'u Pierce Brosnan, dördüncü kez seyirci karşısına çıkacak. ''Rush Hour'' filmiyle tanınan Brett Ratner ile Victoria Hervey'nin de isimlerinin geçtiği yönetmenlik yarışında ipi göğüsleyecek ''şanslı rejisör'', önümüzdeki günlerde belli olacak. 
     Oyuncularından sadece Brosnan'ın isminin kesinleştiği film için aktris arayışı da sürüyor. Filmde rol alacak ''Bond kızlarını'' bu kez iddialı isimler arasından seçmeye karar veren yapımcılar, ünlülere teklif götürüyor. 
     Şarkıcı Whitney Houston ve rol aldığı ''Traffic'' filminin Oscar ödülünü almasıyla beraber beyazperdede emin adımlarla ilerleyen tanınmış aktris Catherine Zeta-Jones'u da film için düşünen yapım ekibi, sanatçılardan olumlu yanıt almayı bekliyor. 
     James Bond'un ''Bond 20'' adlı yeni macerasının çekimlerinin İngiltere'de gerçekleştirilmesi planlanıyor. 






</TEXT>
</DOC>
