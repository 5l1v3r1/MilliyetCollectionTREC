<DOC>
<DOCNO> 28345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/ekonomi/eko05.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı olmak için birleşme kaçınılmaz 
</HEADLINE>
<TEXT>

Yapı Kredi Bankası Yönetim Kurulu Üyesi Karacan, grup bankalarının yeniden yapılanmaya giderek birleştirilmelerinin gerektiğini söyledi 
     EKONOMİ SERVİSİ 

     Yapı Kredi Bankası Yönetim Kurulu Üyesi Ali İhsan Karacan, Tasarruf Mevduatı Sigorta Fonu TMSF bünyesinde bulunan İktisat Bankası ve Demirbank’ın bir an önce satılması gerektiğini söyledi. 
     Boğaziçi Üniversitesi’nde düzenlenen ’Dış Yatırım’’ konferansında konuşan Karacan, yabancı bankaların Türkiye’ye gelmesi için düzenlemeler yapılması gerektiğini belirterek, altyapı, şube ağı, müşteri portföyü, eğitimli işgücüne sahip Fon bankalarına bilanço değerlerine bakılmaksızın talip çıkacağını söyledi. 
     
     Fon’un iki bankası satılır 
     "Bu anlamda Demirbank ve İktisat Bankası en iyi şebeke değerine sahiptir’’ diyen Karacan, ancak Fon’daki diğer bankaların içinde bulundukları mali ve organizasyon yapısındaki sorunlar nedeniyle yabancılar tarafından alınmasının pek mümkün görünmediğini savundu. 
     Fon’daki bankaların bilanço açıklarının her geçen gün büyümesi nedeniyle gerçekleşen birleşmelere karşın bu bankaların yabancılar tarafından satın alınmasının çok zor olduğu görüşünü dile getiren Karacan, bu bankaların tasfiye edilmesi durumunda bile batık maliyetlerinin ortadan kalkmayacağını dile getirdi. 
     
     Şartlar değişti’ 
     İç piyasada faaliyet gösteren bankaların çoğunun grup bankaları olduğunu hatırlatan Karacan, bankacılık sisteminin uluslararası ve yerel anlamda yeniden yapılandırılması gerektiğini vurguladı. Ali İhsan Karacan, birleşmelerin önceki yıllarda problemleri çözme yolu olduğunu, ancak şimdi başarılı olmak için gerektiğini belirtti. 
     
     Dr. Arnold Hornfeld Doğan Holding’te 
     Dr. Arnold Hornfeld, Doğan Şirketler Grubu Holding’in 14 Haziran’da yapılan Olağan Genel Kurul toplantısında Doğan Holding Yönetim Kurulu Üyeliği’ne getirildi. Doğan Holding’den yapılan açıklamada, bu atamayla Doğan Holding’in Türkiye’de enerji ve telekomünikasyon konularında yatırımlarına devam edeceği ve geliştireceği belirtildi. Açıklamada, Dr.Hornfeld’in 47 yıl Siemens Şirketler Grubu’nda çalışarak kurulmasına önayak olduğu altı önemli üretim tesisi ve şirketin, Türkiye’de elektrik ve elektronik sahasında öncü bir rol almasında önemli hizmetler verdiği kaydedildi. 
     



 EKONOMİ 






























</TEXT>
</DOC>
