<DOC>
<DOCNO> 19234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/son/sontur16.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan milletvekillerine "Dokunulmazlık önergesini destekleyin" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Milletvekilliği dokunulmazlığı ile ilgili anayasa değişikliği önergemize katılan partileri imza verip yeterli sayıya ulaşmamıza yardımcı olmaya çağırıyorum. Beyanat vermekle bir şey olmuyor, imza vermekle oluyor'' dedi. ANAP Başkanlık Divanı, Genel Başkan Mesut Yılmaz'ın başkanlığında yaklaşık 1.5 saat süren bir toplantı yaptı. 
     Genel Merkez'den ayrılırken gazetecilerin sorularını yanıtlayan Yılmaz, bir gazetecinin ''Adalet Bakanı Hikmet Sami Türk'ün siyasete yargının alet edilmemesi gerektiği'' sözlerini hatırlatması üzerine, ''Aynı şeyi ben de savunuyorum. Yargının siyasete karışmamasını söylüyorum'' dedi. 
     Yılmaz, bir başka gazetecinin, ''MHP lideri Devlet Bahçeli, milletvekili dokunulmazlığının sınırlandırılması gerektiğini söyledi.Bunu nasıl değerlendiriyorsunuz'' şeklindeki sorusu üzerine şunları kaydetti 
     ''Bu konuda söylemek yetmez, ANAP olarak bizim bütün arkadaşlarımızın imzaladığı Anayasa değişikliği önergesi, Meclis Başkanlığı'nda bekliyor. Buna katılan partileri de imza verip yeterli sayıya ulaşmamıza yardımcı olmaya çağırıyoruz. Beyanat vermekle bir şey olmuyor, imza vermekle oluyor'' 







</TEXT>
</DOC>
