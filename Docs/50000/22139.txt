<DOC>
<DOCNO> 22139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/19/son/sonspo07.html </URL>
<DATE> 2001/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Terim salı günü Milan'a imza atacak" 
</HEADLINE>
<TEXT>

     İtalyan Corriere dello Sport Gazetesi, teknik direktör Fatih Terim'in, 22 Mayıs Salı günü AC Milan ile sözleşme imzalayacağını öne sürdü. 
     Gazetede manşetten verilen haberde, ''Milano yabancılaşıyor, Inter-Cuper, Milan-Terim'' başlığı atılırken, ''Inter Kulübü Başkanı Massimo Moratti, Marco Tardelli'nin yerine Valencia'nın teknik direktörü Arjantinli Hector Cuper'e 3 yıllığına 18 milyar İtalyan Lireti önerdi. Cuper, yanıtını haftaya Perşembe verecek. Terim de Salı günü 1 yıllığına 4 milyar İtalyan Lireti'ne 2 milyon dolar imza atacak'' denildi. Haberde, Terim'in anlaşmasının 1 yıllık opsiyonlu olacağı ve Türk teknik adamın başarılı olması durumunda sezon içinde sözleşmesinin uzatılacağı ifade edildi. 
     İtalyan gazetesi, Terim ile AC Milan arasında yardımcı teknik heyet konusunda halen sıkıntılar yaşandığını ileri sürerken, Terim'in, antrenör Müfit Erkasap ve masör Rıza'yı da AC Milan'a getireceği, ancak kırmızı-siyahlıların kendi teknik heyetini bozmak istemediği belirtildi. 
     22 Mayıs Salı günü Milano'da olacak Fatih Terim ile AC Milanlı yöneticilerin bu konuyu çözüme bağlayacakları bildirildi. Bu arada AC Fiorentina takımıyla ilgilenen gazetecilerden Alessandro Rialti'nin, Terim ile telefonda yaptığı konuşma gazeteye yansırken, bu konuşmada Terim, ''Gelecek hafta Pazartesi günü UEFA'nın toplantısı için eşimle Zürih'e gideceğim. Salı günü de Avrupa Şampiyonlar Ligi finalini izlemek için Milano'da olacağım. Perşembe'ye kadar da Milano'da kalacağım. Milan ile ilgili gerçekten birşey bilmiyorum. Şimdi demeç vermek için iyi bir zaman değil'' dedi. 
     AC Fiorentina'nın AC Milan'ı 2-1 yendiği maçta 2 golü atan Chiesa için ''Enrico'nun büyük bir hücum oyuncusu olduğunu size söylüyordum'' 
     diyen Terim, Floransa kentini bu gelişinde ziyaret etmeyi düşünmediğini söyledi. Türk teknik adam, AC Milanlı yöneticilerden imza atacağına ilişkin bir telefon veya herhangi bir haber almadığını da dile getirdi. Gazete ise, Terim'in eşiyle gelmesinin ''ev aramaktan başka birşey olamayacağını'' ileri sürdü. AC Fiorentina Kulübü İkinci Başkanı Mario Sconcerti ise, ''Artık herkes için herşey açık. Terim'in Milan'a gidişinin Floransa'dayken kesinlik kazandığını düşünüyoruz. Umuyoruz ki, bu konuşmalar çoğu kişinin olayların farkına varmasına yarar. Bir büyük teknik adam Terim ve bir büyük kulüp Milan'a yürekten başarılar temenni ediyoruz'' dedi. 
     Öte yandan Tutto Sport Gazetesi de Fatih Terim'in AC Milan ile anlaşma imzalayacağını öne sürerken, ''Ama Türk teknik adam sadık yardımcılarını getirmek isteyebilir. Milan'ın ise başka projeleri var'' diye yazdı. 
     AC Milan'da, Fatih Terim'in gelmesi durumunda değişmeyecek tek gerçek ise Terim'in yardımcısı olarak Marco Tassotti'nin görev yapacağı, Cesare Maldini'nin de genel menajer olarak eski görevine döneceği belirtiliyor. 







</TEXT>
</DOC>
