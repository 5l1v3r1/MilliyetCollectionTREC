<DOC>
<DOCNO> 46426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/guncel/gun07.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon dinleme 3 YASAYI İHLAL 
</HEADLINE>
<TEXT>

RTÜK Başkanı Nuri Kayış, telefon dinleme ve gizli kamera yoluyla haber elde ederek yayınlamanın Anayasa, Ceza ve RTÜK yasalarına göre suç olduğunu vurguladı. Kanal 6, Star ve Teleon - Kral TV’ye İş Bankası’na yönelik şantaj yayınları nedeniyle bir günlük, Doğan Grubu hakkında iftira haberleri nedeniyle 5’er günlük yayın durdurma cezası verildi 
     ANKARA Milliyet 

     Radyo ve Televizyon Üst Kurulu RTÜK , Doğan Grubu yöneticilerinin yasadışı dinlenen telefon kayıtlarını yayınlayan Uzan ailesine ait Star, Kanal 6 ve Teleon - Kral TV’ye 6’şar gün kapatma cezası verdi. 
     RTÜK, önceki gün yaptığı toplantıda, yayınlara ilişkin şikayetlerle İzleme ve Değerlendirme Dairesi’nin raporlarını ele aldı. İş Bankası’na yönelik şantaj yayınları nedeniyle Kanal 6, Star ve Teleon - Kral TV’ye bir günlük yayın durdurma cezası uygulanmasını öngören Üst Kurul, Doğan Grubu hakkındaki iftira haberleri nedeniyle de her üç televizyon kuruluşuna 5’er günlük yayın durdurma cezası daha verdi. Üst Kurul, Uzanlar’ın iftiralarına yanıt veren haberleri nedeniyle Kanal D yayınlarına da üç gün durdurma öngördü. 
     
     Kimseye iftira edilemez 
     RTÜK, söz konusu yayınlarda, RTÜK Yasası’ndaki, "Kişi ya da kuruluşları eleştiri sınırları ötesinde küçük düşürücü, aşağılayıcı veya iftira niteliği taşıyan yayın yapılamayacağına" ilişkin j , "Özel amaç ve çıkarlara hizmet eden ve haksız rekabete yol açıcı yayın yapılamayacağına" ilişkin k ve "Aksi yargı kararıyla kesinleşmedikçe hiç kimsenin suçlu olarak ilan edilemeyeceği"ne ilişkin n bentlerinin ihlal edildiğini kaydetti. 
     RTÜK Başkanı Nuri Kayış, Anadolu Ajansı’na yaptığı açıklamada, toplam 21 gün yayın durdurma cezası verildiğini belirterek, "Televizyonların kamu yararını ön planda tutmak zorunda olduklarını" vurguladı. "Ekranlar, televizyon sahip ve yöneticilerinin özel çıkarları için birbirleriyle dövüştükleri iftira, tehdit ve şantajlara başvurdukları arenalar olamaz" diyen Kayış, "Küçük düşürücü, aşağılayıcı yayın yasağını hiçe sayanların daha ağır cezalara çarptırılacaklarını bilmeleri gerektiğini" söyledi. 
     Telefon dinleme ve gizli kamera yoluyla haber elde ederek yayınlamanın Anayasa, Ceza ve RTÜK yasalarına göre suç olduğunu vurgulayan Kayış, şöyle devam etti "İletişim özgürlüğü, halkın doğru ve sağlıklı bilgi ve haber alma özgürlüğü olarak anlaşılmalıdır. Bu özgürlüğü televizyon kanallarının bağlı oldukları grupların çıkarlarını savunmak ve başka grupları iftira, tehdit ve şantajlarla sindirme özgürlüğü olarak anlayanlar, bugüne kadar olduğu gibi bundan sonra da karşılarında RTÜK’ü bulacaklardır." 
     
Telekulakçılar sorgulanacak      İSTANBUL Milliyet 

     Küçükçekmece Cumhuriyet Başsavcılığı, yasaları hiçe sayarak telefon dinleyip yayınlayan Uzan Grubu hakkında soruşturma başlattı. 
     Doğan Medya Grubu Başkanı Mehmet Ali Yalçındağ ile Doğan Medya Grubu Mali İşler Koordinatörü Soner Gedik, Anayasal hakları çiğnenerek, haberleşme hürriyetlerinin ihlal edildiği gerekçesiyle savcılığa şik yette bulunmuştu. Küçükçekmece Cumhuriyet Başsavcılığı, ilk olarak Uzan Grubu'nun sahibi olduğu radyo, televizyon ve gazetesinde yasalara aykırı yayın yapan sorumluları ifadeye çağırdı. Bu amaçla Uzan Grubu yayın kuruluşları Star TV, Teleon, Kanal 6, Kral TV ve Star Gazetesi yöneticilerini sorgulamak amacıyla Güvenlik Şube Müdürlüğü'ne yazı gönderdi. 
     Doğan Grubu avukatları, yasaları hiçe sayarak telefonları dinleyip yayınlayan Uzan Grubu sorumlularının TCK'nın 195 2 maddesi uyarınca bir aydan üç seneye kadar hapisle cezalandırılmalarını talep etmişti. Ayrıca suç birden fazla işlendiği için de TCK'nın 80. maddesi gereğince hapis cezasının artırılmasını da istemişti. 
     



 GÜNCEL 





















</TEXT>
</DOC>
