<DOC>
<DOCNO> 24821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/03/son/sonspo01.html </URL>
<DATE> 2001/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Hak ettiğimiz bir galibiyeti aldık" 
</HEADLINE>
<TEXT>

     Milli Takımlar Teknik Direktörü Şenol Güneş, Türkiye'nin 3-0 galip geldiği Azerbaycan maçı sonrası yaptığı açıklamada, ''Mükemmel bir ilk yarı oynadık ve hak ettiğimiz bir galibiyet aldık'' dedi. 
     A Milli Futbol Takımı'nın ilk yarıda sergilediği baskılı oyun sonucu, ligin sonu olmasına rağmen, futbolcularının fizik güçlerini çok iyi sahaya yansıttığını anlatan Güneş, bunun sonucunda goller bulduklarını ve oyunu ilk yarıda kopardıklarını söyledi. 
     İlk yarıda tempolu, süratli ve baskılı oyun tarzı nedeniyle zaman zaman ani ataklarda kalelerinde pozisyonlar gördüklerini anlatan Güneş, ancak oyunun tümünde topa daha çok sahip olduklarını ve kazanmayı hak ettiklerini ifade etti. 
     Bu maçın artık geride kaldığını ve 6 Haziran'da Bursa'da yapacakları Makedonya maçını düşünmeye başladıklarını vurgulayan Güneş, Azerbaycan'ın ise bireysel yetenekleri olmamasına rağmen takım oyununu iyi sergilediğini vurguladı. 
     Şenol Güneş, Makedonya maçına mutlak galibiyet amacıyla çıkacaklarını söyleyerek, grupta elde ettikleri liderliğin şu an için önemli olmadığını, Eylül ayındaki kritik maçların grubun kaderini tayin edeceğini belirtti. 
     Bu arada, karşılaşmada yaşanan protokol tribünü krizine de gazetecilerin soruları üzerine değinen Güneş, ''Bizim işimiz saha içinde, saha dışındaki olaylarla uğraşmıyoruz. Futbol bir oyun ve eğlencedir. İlgili kuruluşlar tarafından yönetilir. Türkiye'nin bu konuda biraz daha mesafe alması gerekir. Umuyorum ki sayın Bakanımız biraz daha anlayışlı olacaktır. Biz, tüm Türk insanının mutlulukları aynı duygularla paylaşmasını istiyoruz. Siyasetin, ticaretin biraz daha ikinci planda kalmasını arzuluyoruz. Spor, spordur. Sayın Bakanımıza karşı saygısızlık yapmak istemem. Hata yapılmış olabilir. Bu durum düzeltilecektir'' diye konuştu. Öte yandan, A Milli futbol takımı yarın, sabah basına kapalı yapacağı idmanın ardından öğleden sonra Bursa'ya gidecek. Bu arada, Oktay'ın sakatlığının da çok ciddi olmadığı durumunun yarın belli olacağı kaydedildi. 
     
     Hakan kaçırdığı gol için özür diledi 
     Azerbaycan maçında güzel bir gol atan Hakan Şükür, karşılaşmanın son dakikasında kaçırdığı mutlak pozisyon nedeniyle herkesten özür diledi. İlk yarıda çok mükemmel oynadıklarını, ancak farkı yakaladıktan sonra Türk futbolunun klasik özelliğini sergilemeye başladıklarını ifade eden Hakan, ''Bu yarıda lakayt oynamaya başladık. Bu durum bana da yansıdı ve son dakikada mutlak bir pozisyondan yararlanamadım. Herkesten özür diliyorum'' diye konuştu. 







</TEXT>
</DOC>
