<DOC>
<DOCNO> 40412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sondun01.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün evsizdi, bugün dolar milyoneri, başına Mc Donald's kondu 
</HEADLINE>
<TEXT>

     Yatacak yeri olmadığı için uzun süre sokaklarda karton kutular içinde yatan bir Amerikalı, ''McDonald's'' lokantasında yemek yerken başına talih kuşu kondu. 
     Patrick Collier adlı Amerikalı'nın, McDonald's yöneticileri tarafından tamamen tesadüfi sekilde 1 milyon dolarlık ödülün talihlisi olarak seçildiği açıklandı. 
     McDonald's firması bir süre önce, ödüllü kura çekilişlerinin gerçek olduğunu kamuoyuna kanıtlamak amacıyla 1 milyon dolarlık bir ödül koymuş ve bunun lokanta müdürleri tarafından tesadüfen seçilecek kişiye verilmesini kararlaştırmıştı. Ödülü alacak kişiyi seçmekle gorevlendirilen Florida'nin Holly Hill semtindeki McDonald's lokantasının yöneticileri tercihlerini geçen Cumartesi günü sabah saat 10.00'da kahvaltı etmek için nişanlısıyla birlikte lokantaya gelen 35 yaşındaki Patrick Collier lehinde kullandılar. 
     Neye uğradığını şaşıran Patrick Collier, daha sonra gazetecilere yaptığı açıklamada, ''Önce yanlış bir şey yaptığımı sandım. Daha sonra elime, 1 milyon dolar kazandığımı gösteren belgeyi tutuşturduklarında gerçekten allak bullak oldum'' diye konuştu. 
     Collier ve 29 yaşındaki nişanlısı Sandi Fabian'ın 6 haftadır yemeklerini aynı lokantada yedikleri ve otelin karşısındaki bir otel odasında Collier'nin annesiyle birlikte kaldıkları öğrenildi. Çiftin birkaç ay öncesine kadar evsiz olduğu ve sokaklarda, karton kutular içinde yattığı da ortaya çıktı. 
     Collier ve Fabian'ın yemek yerken milyoner oldukları Holly Hill'deki lokantanın, McDonalds yönetimince 1 milyon dolarlık ödülü istedikleri kişiye verme yetkisi tanınan 5 lokantadan biri olduğu da ortaya çıktı. 
     McDonald's başlattığı kampanya çerçevesinde 50 kişiye de adam başı 50.000'er dolar dağıtacak. ''Collier'nin hiçbir ölçüte tabi tutulmadan tamamıyla tesadüfi şekilde seçildiğini'' ifade eden McDonald's sözcüsü Nancy İzquierdo, ''Bu tamamıyla doğru zamanda doğru yerde bulunmanın sonucu'' şeklinde konuştu. 
     Collier, ''Kazandığı parayla altına bir Harley Davidson motosiklet çekeceğini ve birkaç ev satın alacağını'' söyledi. 
     
     







</TEXT>
</DOC>
