<DOC>
<DOCNO> 40325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sontur16.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi koş koş, gelecek sadece 800 metre ileride 
</HEADLINE>
<TEXT>

     Sakarya Üniversitesi SAÜ Beden Eğitimi ve Spor Yüksek Okulu'na alınacak 20 kız öğrenci için yetenek sınavına katılan 235 aday, ilk gün 800 metre yarışında mücadele verirken, adayların büyük bölümü finiş çizgisini geçtikten sonra bayıldı. 
     Beden Eğitimi ve Spor Yüksek Okulu yetenek sınavları, kızlarda 800, erkeklerde 1500 metre yarışları ile başladı. Sakarya Atatürk Stadı'nda gerçekleştirilen kızlar 800 metre yarışında, kapalı tribünü dolduran aile bireyleri, yakınları ve arkadaşlarının tezahüratı altında ilk turu rahat tamamlayan öğrenciler, ikinci turda zorlanmaya başladılar. 
     Koşuyu önde tamamlayan öğrenciler büyük sevinç yaşarken, gerilerde kalan ve yarışı tamamlamak için büyük gayret gösteren adayların büyük bölümü finişe geldiklerinde bayıldı, bazılarının ayaklarına da kramp girdi. Statta hazır bulunan sağlık ekipleri bayılan öğrencilere yetişemeyince, öğretim görevlileri de yardıma koştu. 
     Bu arada, kötü koşan ve sınavı kazanma şansını yitiren adayların birçoğu, dakikalarca gözyaşı döktü. 
     Okula alınacak 40 erkek öğrenci için başvuruda bulunan 727 aday da, öğleden sonra 1500 metre yarışında, sınavın ilk aşamasını geçmek için mücadele ettiler. 
     Kimse torpil beklemesin 
     SAÜ Rektör Yardımcısı Prof. Dr. Mehmet Duman, yaptığı açıklamada, bu tür sınavlarda torpil iddialarının sık sık gündeme geldiğini belirterek, ''Bu nedenle sınavları bilgisayar ve kamera destekli yaptık. Hiç kimse torpil beklemesin, okula hak eden öğrenciler girecektir'' dedi. 
     Duman, 800 ve 1500 metre yarışında başarılı olan öğrencilerin, spor salonunda değişik sınavlara tabi tutulacağını ifade ederek, bu sınavlarda da bilgisayar ve kamera kullanılacağını kaydetti. 
     Duman, öğrencilerden sınava katılım payı olarak 70'er milyon lira alındığını bildirerek, bu paranın stat ve salon kiraları için kullanıldığını sözlerine ekledi. 
     
     







</TEXT>
</DOC>
