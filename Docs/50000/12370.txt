<DOC>
<DOCNO> 12370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun10.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülay Aslıtürk hakkındaki suçlamalardan üçü iade dosyasından çıkarıldı 
</HEADLINE>
<TEXT>

     Eski Şişli belediye başkanı Gülay Aslıtürk'ün Türkiye'ye iadesi talebiyle Londra'da açılan davaya devam edildi. 
     Bu sabah Horse Ferry Sulh Mahkemesi'nde görülen davada yargıç, Gülay Aslıtürk hakkında Türkiye tarafından hazırlanan iade dosyasında 9 ayrı suçlamanın yer aldığını hatırlatırken, bunlardan işçilerden yapılan tasarrufu teşvik fonu kesintilerini devlete ödememek, kamu malları yönetiminde hatalı uygulamalar yapmak ve mahkeme kararıyla göreve iadesi istenen personeli göreve atamamak şeklindeki suçlamaların İngiliz yargı sistemine uymadığını hatırlattı. 
     Bu nedenle söz konusu 3 suçlamanın, iade dosyasından ''hukuki temelden yoksunluk'' gerekçesiyle çıkarıldığını belirten hakim, bu konularda sanığın savunmasının da istenmediğini bildirdi. 
     23 Temmuz'da, Bowstreet Sulh Mahkemesi'nde devam edecek dava, 4 gün boyunca ele alınacak. Yargıç ayrıca, duruşma tarihine kadar Gülay Aslıtürk ile ilgili kefalet koşullarının da aynen devamına karar verdi. Buna göre, Aslıtürk'ün babası tarafından gösterilen 90 bin sterlinlik teminat geçerli olacak ve eski Şişli belediye başkanının İngiltere İçişleri Bakanlığı'nın elinde bulunan pasaportunun alıkonulmasına da devam edilecek. 




</TEXT>
</DOC>
