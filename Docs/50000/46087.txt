<DOC>
<DOCNO> 46087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/yasam/yas03.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin komando SIR OLDU 
</HEADLINE>
<TEXT>

ABD'nin çok gizli görevler için bölgeye gönderdiği iddia edilen bin özel komando, Özbekistan sınırları içinde izlerini kaybettirdi 
     FARUK ZABCI Termiz DHA 

     Afganistan'daki arama operasyonlarına katılmak üzere ABD'den yola çıkan 1000 dağ komandosu tam anlamıyla 'buharlaştı'.. 
     Herşey, Rus televizyon kanallarının, Özbekistan'a geldiği belirtilen ABD'nin özel kuvvetlerine bağlı 1000 dağ komandosuna ilişkin görüntüleri vermesiyle başladı. Görüntülerde, bu bin ABD dağ komandosunu bölgeye getirdiği iddia edilen C - 130 Hercules nakliye uçaklarının Özbekistan'ın Karshi kentine 30 kilometre uzaklıktaki Khanabad Hava Üssü'ne inişleri veriliyordu. Ancak Özbekistan, Rus televizyonlarındaki görüntülerin arşiv görüntüleri olduğunu ve bu sevkiyatın gerçekleşmediği iddiasıyla Rusya'ya tepki gösterdi. 
     
     Yerleri saklanıyor mu 
     Buna rağmen, ABD'den yola çıktıkları bilinen bin komando Özbekistan'ın neresine indiği ve hangi üste konuşlandıkları ise henüz belirlenemedi. 
     Bölgedeki askeri kaynaklar da, bu büyüklükte bir askeri kuvvetin bölgeye gelmesi halinde farkedilmemesinin mümkün olmadığı görüşünde. Yine aynı askeri kaynaklar, Khanabad Hava Üssü'ne kimsenin 7 kilometreden fazla yaklaştırılmamasına dikkat çekiyor. Bu da, arama ve kurtarma operasyonlarına katılmak üzere gönderilen bin dağ konasdosunun nerede konuşlandıkları konusundaki soru işaretlerini arttırıyor. 
     
     Elektrikli sınır’ yükseltiliyor 
     Bu arada Özbekistan, Amuderya Nehri'nin çizdiği 192 kilometrelik Afganistan sınırını boydan boya geçen 300 volt elekrik yüklü tel örgüleri yükseltmeye başladı. 
     Özbekistan'dan Afganistan'a karayoluyla tek giriş noktası olan Dostluk köprüsü çevresindeki Özbek askerleri de, kaçakların Özbekistan'a girmelerini önlemek için eski telleri indirip yerine yüksek ve kalın tel örgüleri çekiyor. Dünya basınında sadece DHA'nın görüntüleyebildiği faaliyet, yoğun şekilde sürüyor. Bunun dışında Afgan sınırında olağanüstü bir askeri faaliyet göze çarpmıyor. 
     
     Gizli operasyon yolu 
     İki gündür çevresinde kuş uçurtulmayan Dostluk köprüsünün giriş kapısına alınmamızın ardından 2 sınır polisiyle 1 nöbetçi askerin görevine son verildi. 
     Sınır kapılarını denetleyen general, bizi Özbekistan'ın en stratejik yerinde görünce, sınır komutanını azarladı. Çünkü, 1979'da Ruslar'ın Afganistan işgalinde kullandıkları yolun, bugün gizli operasyonlar için kullanılması ihtimali büyük. Sınır kenti Termiz'de gazetecilerin çalışması da güçleşti. Görüntü alma izni yok. Şehire gelen gazeteciler, 1 - 2 gün sonra başka bölgelere geçiyor. Termiz'de halk normal yaşantısını sürdürüyor. Kimsenin operasyonları umursadığı yok. 
     Taliban kuvvetlerinin Kuzey Afganistan'a 8 - 10 bin asker yığdığı yolundaki haberler de, Özbekistan Dışışleri Bakanlığı tarafından yalanlandı. 
     



 YAŞAM 




















</TEXT>
</DOC>
