<DOC>
<DOCNO> 41596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/soneko12.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurobasket 2001 logolu ürünler yok sattı... 
</HEADLINE>
<TEXT>

     Basketbolseverler, Eurobasket 2001 logolu ürünlere büyük ilgi gösterdi. 
     Eurobasket 2001'in tekstil ürünleri başta olmak üzere bütün hatıra ürünlerini üreten ve satan Dagi Giyim Sanayi Ltd. Şti'nin ortağı Derya Taşdelenler, ürünleri iki ay içinde özel olarak tasarladıklarını ve ürettiklerini söyledi. 
     Taşdelenler, ürünler arasında Türk Basketbol Milli Takım oyuncuları ve teknik kadrosunun imzalarının olduğu milli takım forması renklerinde atlet, yine imzalarının bulunduğu kırmızı tişört, kaşkol, şapka, ayrıca basketbol topu şeklinde mum, pota figürlü altlık, orjinal basketbol topu da kullanılarak imal edilen çanta ile şampiyona logolu tabak ve plaj havlusu gibi çeşitlerin yer aldığını kaydederek, şöyle dedi 
     'Turnuvanın çok başarılı gitmesi nedeniyle ürünlere büyük ilgi gösterildi. Özellikle forma çok sattı. Satışlarımızın yüzde 90'nı forma ve tişört oldu. Aksesuarlar, özellikle turistler tarafından ilgi gördü. Aşağı yukarı, 7 bin 500-10 bin parça arasında ürün satıldı. Çok üründe yok sattık. 12 devin numarası ve isimlerininin yazıldığı formalar yaptık. Özellikle, İbrahim ve Hidayet'in formaları çok büyük talep gördü. Arkasından, Mirsad, Mehmet ve Harun geldi.'' 
     İstanbul, Ankara, İzmir ve Bursa'daki 29 Dagi mağazalarının yanı sıra turnuvanın olduğu şehirlerdeki salonlara standlar kurarak satış yaptıklarını anlatan Taşdelenler, formaların 15 milyon, tişörtlerin 6.5 milyon ile 15 milyon ve aksesuarların 3 milyon ile 29 milyon lira arasındaki fiyatlarla satıldığını belirtti. 
     Taşdelenler, ürünlerin tasarımını, üretimini ve satışını tamamen kendilerinin yaptıklarını vurgulayarak, şöyle konuştu 
     ''Tasarım, üretim, standların kurulması ve bütün işi 60 gün içerisinde gerçekleştirdik. Bu iş, bizim işimizi biraz aksattı. Ancak, bu iş bana manen çok keyif verdi. Bu işten kar etmedik ama görünen o ki, zarar da etmedik. Böyle bir olayı, tamamen bir Türk markasının yapması nedeniyle çok güzel övgüler, destek aldık. Bu, bize çok büyük kardır.'' Derya Taşdelenler, bundan sonra, 32. Avrupa Erkekler Basketbol Şampiyonası hatırası forma üretmeye ve satmaya devam edeceklerini bildirdi. 







</TEXT>
</DOC>
