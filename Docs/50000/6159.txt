<DOC>
<DOCNO> 6159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/son/sontur27.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış iğne sonucu kolunu kaybeden küçük Ayşen'e 119 milyar tazminat 
</HEADLINE>
<TEXT>

     Kırklareli'nin Lüleburgaz ilçesinde, SSK Hastanesi'nde hatalı iğne yapıldığı için sol kolu dirseğinden kesilen Ayşen Başaran'ın ailesinin, 1996 yılında SSK aleyhine açtığı tazminat davası sonuçlandı. Mahkeme, Başaran ailesine,yasal faizleriyle birlikte 119 milyar lira manevi tazminat ödenmesine karar verdi. 
     Lüleburgaz Asliye Hukuk Mahkemesi'ndeki duruşmaya, kolu kesilen Ayşen, babası Hüseyin ve annesi Şengül Başaran, avukatları Cengiz Hortoğlu ile SSK Avukatı Sema Yağdıran katıldı. 
     Mahkeme Başkanı, İstanbul Nöbetçi Asliye Hukuk Mahkemesi'nden Ayşen Başaran'ın işgörmezlik raporunun geldiğini belirtti. Okunan raporda şu görüşlere yer verildi 
     'Ayşen Başaran'ın çalışma gücünün kaybına 28 milyar 882 milyon 61 bin 740 lira, protez bedeli olarak 20 bin markın olay tarihindeki Türk parası karşılığı 616 milyon 980 bin lira, Ayşen Başaran için 4 milyar lira manevi tazminat, anne Şengül için 250 milyon ve baba Hüseyin Başaran için 250 milyon lira manevi tazminatın, 27 Nisan 1995 tarihinden bu güne kadar yasal faizleriyle birlikte, davalı SSK'dan alınması karara bağlandı.'' 
     Davalı SSK Avukatı Sema Yağdıran ise açıklanan kararı reddettiklerini bildirdi. 
     Başaran ailesinin avukatı Cengiz Hortoğlu ise şunları söyledi 
     'Bu karar, hak arayan insanlara verilen en büyük moraldir. Başaran ailesi, psikolojik baskıdan kurtulmuş oldu. Bu karar, mahkemelerimizden çıkan en güzel kararlardan biridir. Bu karar, diğer mağdur olan insanlara emsal teşkil edecektir. Hak arama özgürlüğü arandığında haklı olan insanlar kazanabiliyor.'' 
     Hortoğlu, davanın kazanılmasıyla birlikte Başaran Ailesi'ne yasal faizleriyle birlikte 119 milyar lira tazminat ödeneceğini belirterek şöyle devam etti 
     'Geç de olsa davayı kazandığımız için çok sevinçliyiz. Maddi ve manevi olarak büyük bir çöküntü içindeyiz. Mahkeme safhasında aile ile çektiğimiz sıkıntılar artık bitti. Şimdi dava kararının yazılabilmesi için 1 milyar 200 bin liralık harcı nasıl yatıracağımızı düşünmeye başladık.'' 




</TEXT>
</DOC>
