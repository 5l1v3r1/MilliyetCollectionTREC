<DOC>
<DOCNO> 15797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/dunya/tur.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

İsrail Gazze'de sınırı aştı      Tanklar ilk kez kırmızı hattı geçerek mülteci kampını topa tuttu 
DIŞ HABERLER SERVİSİ 
     İsrail'le Filistinliler arasında yaşanan gerginlik, İsrail tanklarının dün kırmızı hattı geçerek Filistin özerk yönetimindeki bölgeye ateş açmasıyla yeni bir boyut kazandı. 
     Dün sabaha karşı Gazze Şeridi'nin güneyindeki Han Yunus mülteci kampına düzenlenen altı saatlik saldırıda iki Filistinli ölürken, 40 kadar sivil ve polis yaralandı. 15 evin yerle bir olduğu, 15 evin de ağır hasar gördüğü operasyonda yüzlerce kişi evsiz kaldı. 
     Filistinli üst düzey yetkili Nebil Ebu Rudeyna, bombardımanı tamamen İsrail'in sorumluluğu olan tehlikeli bir tırmanış olarak nitelendirirken, İsrail ordu radyosunun yorumcularından Carmela Menasheh, operasyonu, "Filistin özerk bölgelerinde böylesine büyük çapta düzenlenen ilk operasyon" ve "çatışmalardaki tırmanışta yeni bir aşama" olarak tanımladı. Filistinli diğer bir yetkili ise bombardımanla ilgili olarak "katliam" yorumu yaptı. 
     İsrail Savunma Bakanı Binyamin Ben Eliezer de, Filistinli yetkililerin, İsrail'in Filistin'in bağımsızlığını ihlal ederek kırmızı hattı geçtiğini belirtmelerine rağmen, İsrail'in Filistin toprağını işgal etmeye niyeti olmadığını söyledi. 
     İsrail, Yahudi yerleşim birimlerine ve askeri mevzilere havan topu saldırılarında üs olarak Han Yunus mülteci kampının kullanıldığını önü sürdü. 
     


 DÜNYA 










</TEXT>
</DOC>
