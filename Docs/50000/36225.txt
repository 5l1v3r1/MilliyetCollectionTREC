<DOC>
<DOCNO> 36225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/son/sondun13.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barışa intihar saldırısı "19 ölü, 90 yaralı" 
</HEADLINE>
<TEXT>

     Ortadoğu'daki barış umutları bugün bir intihar saldırısı ile büyük yara aldı. Kudüs'te gerçekleştirilen intihar saldırısında 19 kişi öldü 12'si ağır 90 kişi de yaralandı. 
     Patlamadan sonra yapılan ilk açıklamalarda saldırının intikamının alınacağı bildirildi. 
     Polis, Filistinli bir intihar bombacısının saldırıyı düzenlediğini söyledi. 
     Kudüs'ün orta yerindeki bir lokantada düzenlenen intihar saldırısını İslami Cihad üstlendi. Amman'daki AFP bürosu arayan kimliği belirsiz bir kişi, saldırıyı İslami Cihad'ın düzenlediğini söyledi. 
     Bu arada ambulans çalışanları, saldırıda en az 8 kişinin öldüğünü, 12'si ağır onlarca kişinin yaralandığını söylediler. 
     Polis, ilk bulguların, intihar komandosunun bombaları Sbarro lokantasının içindeyken patlattığını gösterdiğini bildirdi. Patlama sırasında, lokantanın ve caddenin öğle tatiline çıkan insanlarla dolu olduğu belirtildi. 
     Lokantanın içinin patlamadan sonra kırık cam ve eşya parçalarıyla dolduğu, Sandalyelerin patlamanın etkisiyle kaldırımlara fırladığı görüldü. Caddenin kan içinde olduğu bildirildi. 
     Ölenlerin 5'i çocuk 
     Kurtarma yetkililerinden Avi Zahor, ölenlerden 5'inin çocuk olduğunu, 70 kişinin de yaralandığını söyledi. 
     Saldırının, Filistin intifadasının başladığı Eylül ayından bu yana 1 Haziran'da İsrail'in başkenti Tel Aviv'de bir diskoya düzenlenen ve 21 kişinin öldüğü saldırıdan sonraki en büyük ikinci saldırı olduğu bildiriliyor. 
     Öte yandan, yayımladığı bildiriyle saldırıyı üstlenen İslami Cihad örgütü, saldırıyı yapan militanın adını da açıkladı. 
     İslami Cihad, Reuters'in Beyrut'taki bürosuna gönderdiği açıklamasında, ''Kudüs Tugayları, bugün saat 12 00'de Kudüs'teki kahramanca şehitlik operasyonundan sorumlu olduğunu ilan eder. Operasyon, 23 yaşındaki Hüseyin Ömer Ebu Nasih tarafından düzenlenmiştir'' denildi. 
     Bu arada, Kudüs'teki saldırıya İsrail ordusunun misillemede bulunması bekleniyor. İsrail Başbakanı Ariel Şaron'un sözcüsü Renan Gissin, yaptığı açıklamada, ''Hükümet, vatandaşlarını savunmak için gerekli kararları alacaktır. Vatandaşlarımızı savunmak için her türlü eylemi yapma hakkımız var'' dedi. 
     Filistin Enformasyon Bakanı Yasser Abdrabbo, intihar saldırısının sorumlusunun İsrail Başbakanı Ariel Şaron olduğunu öne sürdü. Abdrabbo, bu saldırıdan Filistin yönetiminin sorumlu tutulamayacağını belirterek, ''terörizm eylemleri Şaron'un izlediği saldırı siyaseti nedeniyledir'' dedi. 







</TEXT>
</DOC>
