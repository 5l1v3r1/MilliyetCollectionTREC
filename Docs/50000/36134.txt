<DOC>
<DOCNO> 36134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/09/ekonomi/aeko.html </URL>
<DATE> 2001/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgücü ve enerji desteği için Derviş devreye girdi 
</HEADLINE>
<TEXT>

Devlet Bakanı Derviş, ihracatçılara, istihdam ve enerji maliyetlerinin azaltılması için destek sözü verdi ve Bunun için ortak çalışma yapalım’ dedi 
     EYLEM TÜRK 

     Devlet Bakanı Kemal Derviş dün kendisiyle görüşen ihracatçılara, sanayinin üzerindeki yüklerin azaltılması yönünde yeşil ışık yaktı. 
     Kendisinin de istihdam ve enerji maliyetlerinin azaltılması gerektiğini düşündüğünü anlatan Derviş, Türkiye İhracatçılar Meclisi’nin TİM yönetim kurulu üyelerine, "Bunun için gerekli tarafların ikna edilmesi gerekiyor" dedi. Derviş, TİM yetkililerinden bu konuda bir çalışma hazırlamalarını istedi. 
     
     Destek sözü 
     TİM Başkanı Oğuz Satıcı, Derviş’in önümüzdeki günlerde 20 ihracatçı sektör yetkilisiyle ayrı ayrı görüşeceğini belirterek, "İhracat ve turizm için ne yapılması gerektiğini birlikte tartışacağız" dedi. 
     Ankara’da dün Maliye Bakanı Sümer Oral, Sanayi Bakanı Ahmet Kenan Tanrıkulu, Devlet Bakanı Kemal Derviş, Başbakan yardımcıları Mesut Yılmaz ve Devlet Bahçeli ile ayrı ayrı görüşen Satıcı, "Bu görüşmelerden aldığımız en önemli mesaj sıranın reel sektöre gelmiş olduğu" diye konuştu. 
     Satıcı, "Üretim ve ihracat için farklı çalışmalar yapılıyor. Yılmaz’dan da Behçeli’den de aynı mesajı aldık" dedi. Satıcı, KDV iadeleri, kambiyo mevzuatı, teminat mektuplarının Maliye tarafından iade edilmesi konularının halledileceği sözü aldıklarını anlattı. 
     Başbakan Yardımcısı Mesut Yılmazda TİM heyetine KDV iadelerindeki gecikmeler ve döviz tahsisi kapatılmasında yaşanan bürokratik sorunların giderilmesi için yapılan çalışmaların son aşamaya geldiğini söyledi. Yılmaz, ayrıca, "İhracatçıyı rahatlatacak bir dizi uygulama başlatılacak" dedi. 
     



 EKONOMİ 





















</TEXT>
</DOC>
