<DOC>
<DOCNO> 38266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/son/sonspo10.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in stratejisi Milan'da hızlı kalkış için az antrenman" 
</HEADLINE>
<TEXT>

     Milan Teknik Direktörü Fatih Terim'in takıma az antrenman yaptırması, ''Milan hızlı bir kalkış yapmak için az antrenman yapıyor'' şeklinde yorumlandı. 
     Corriere Della Sera Gazetesi'nde verilen haberde, Terim'in son 12 günün 6'sında futbolcularını dinlendirdiği ve günde çift idmanlara ara verdiği belirtildi. 
     Türk teknik adamın stratejisinin, diğer teknik adamlara göre farklı olduğu söylenirken, futbolcuların bundan memnunluk duyduğu dile getirildi. Kulüp içerisinde bazı yöneticilerin, bu stratejinin başarılı olacağına henüz ikna olmadığı kaydedilen haberde, ''Futbolcular az çalışıyor. Buradaki insanlar artık Milanello'da Montecarlo'da gibi vakit geçiriyorlar'' denildiği yazıldı. Takımın kondisyon hazırlayıcısı Vincenzo Pincolini ise verdiği demeçte, ''Hazırlık döneminden hepimiz memnunuz. İyi bir grup oluştu. Tek problem, bazı futbolcuların diğerlerinden eksik kondisyonda bulunması. Terim'in uyguladığı programda merak uyandıran birşey yok'' dedi. 
     Corriere Della Sera Gazetesi, ''Terim bu şekilde lig başında takımına hızlı bir başlangıç yaptırmayı planlıyor. Ama bu biraz riskli'' yorumunda bulundu. Son olarak Milan'ın tarihindeki önemli isimlerden Silvano Ramaccioni, ''Terim bir orkestra şefi. Sacchi gibi podyuma çıkıyor taktik ve presi yönetiyor'' dedi. İtalyan Milli Takımı'nın tecrübeli teknik direktörü 62 yaşındaki Giovanni Trapattoni'de ''Terim'in Milanı'na zaman gerektiğini'' söyledi. 







</TEXT>
</DOC>
