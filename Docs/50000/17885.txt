<DOC>
<DOCNO> 17885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sontur23.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesi ile babasının boşanacağını öğrenen genç intihara kalkıştı 
</HEADLINE>
<TEXT>

     Kartal'da, annesi ile babasının boşanacağını öğrenmesi üzerine bunalım geçiren 17 yaşındaki öğrenci, intihara teşebbüs etti. 
     Sabri Taşkın İlköğretim Okulu 8. sınıf öğrencisi 17 yaşındaki K.K, annesi ve babasının boşanacağını öğrenince eline bir ekmek bıçağı alarak, oturdukları Eski Yakacık Caddesi 38 numaradaki 4 katlı binanın terasına çıktı. 
     Bıçakla elini, kollarını, yüzünü ve vücudunun çeşitli yerlerini kesen K.K, sık sık aşağıya atlama tehdidinde bulundu. İlköğretim öğrencisi, itfaiye erlerinin kendisini indirmek için yukarı çıkmak istemeleri üzerine, terasta bulunan büyük saksıları ve bir baltayı aşağıya fırlattı. Büyük saksılardan biri itfaiye aracının üzerine düşerken, balta ise şans eseri kimseye isabet etmedi. 
     Vücudunun çeşitli yerlerini kestiği için çok kan kaybeden K.K, bir ara baygınlık geçirip yığılınca aşağıya düşme tehlikesi yaşadı. K.K, polis ve itfaiye ekipleri ile çevredeki vatandaşların, ''ayağa kalkmaması'' yönündeki uyarılarına rağmen yeniden ayağa kalktı. 
     Bu arada apartmanın içinden terasa çıkan sınıf arkadaşları, bitkinliğinden yararlanarak K.K'yı yakaladılar. Elindeki bıçağı alan arkadaşları, K.K'yı daha sonra çatıya çıkan polise teslim ettiler. Hastaneye götürülmesi amacıyla önce üstü açık bir kamyonete konulan K.K, bu sırada gelen ambulansa taşınarak Kartal Dr. Lütfi Kırdar Eğitim ve Araştırma Hastanesi'ne kaldırıldı. 
     İsviçre doğumlu olan ve okula geç başlayan K.K'nın, yaklaşık 1 ay önce evi terk eden babasının iş için yurtdışına gittiğini sandığı, ancak annesi ile babasının boşanma kararı aldıklarını öğrenmesi üzerine bunalım geçirdiği bildirildi. 
     
     
     




</TEXT>
</DOC>
