<DOC>
<DOCNO> 31638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yasam/yas05.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’a niyet Londra’ya kısmet 
</HEADLINE>
<TEXT>

İstanbul için gündeme gelen 'vergi'yi Londra hayata geçiriyor. Gelecek yılbaşından itibaren kente araç sokan, vergi ödeyecek 
     NEVSAL ELEVLİ Londra 

     Londra Belediyesi, toplu taşımayı özendirmek, kent merkezindeki trafik yoğunluğunu azaltmak ve hava kirliliğini önlemek amacıyla düğmeye bastı. 
     Bu amaçlarla, Ocak 2003'ten itibaren Londra merkezine giren otomobil başına 5, kamyon başına da 15 sterlin yaklaşık 10 ve 30 milyon lira 'vergi' alınacak. 
     07.00 - 19.00 saatleri arasında geçerli olacak uygulamayla, kent merkezindeki trafik yoğunluğunun yüzde 15 azaltılabileceği tahmin ediliyor. Londra Belediye Başkanı Ken Livingstone'un açıkladığı plan, merkez yakınında yaşayanların da yüzde 80 indirimli olarak bu ücrete tabi tutulmalarını öngörüyor. 
     Bakkaldan bile ödenebilecek 
     Londra Belediyesi, kent merkezine girişte para ödemeyecek araçları da, ambulans ve itfaiye araçları gibi acil yardım araçları, motorsikletler, taksiler, okul araçları ve toplu taşıma araçları olarak belirledi. 
     Kurallara uymayan ve ödeme yapmadan kente giren otomobillerin belirlenmesi için, tüm kent merkezi çapında kapalı devre bir TV sistemi kurulacak. Londra Belediyesi, ödemelerin de hem telefon ve internet aracılığıyla hem de bakkallar, süpermarketler, metro istasyonları ve eczanelerden yapılabileceğini duyurdu. Ödeme yapmayan sürücülerin ödeyeceği ceza ise 80 sterlin yaklaşık 160 milyon lira olacak. 
     
Los Angeles uzayı’ vergiliyor      DIŞ HABERLER SERVİSİ 

     Ek vergi geliri arayışındaki ABD'nin Los Angeles kenti belediyesi, çözümü 'dünya sınırlarını aşmakta' buldu. Los Angeles Times gazetesinin haberine göre belediyesi meclisi, kentte faaliyet gösteren uydu teknolojisi şirketlerine, uzaya gönderdikleri uydu başına vergi kesmeye hazırlanıyor. Bu vergiden en çok muzdarip olan şirket de, dünya yörüngesinde 10'un üzerinde uydusu bulunan 'Hughes Electronics'. Milyonlarca dolarlık vergiyle karşı karşıya kalan şirket, 'Bizim uydularımız bırakın Los Angeles'i, California eyaleti üzerinden bile geçmiyor' dese de, yetkililer vergide hayli kararlı görünüyor. 
     



 YAŞAM 


















</TEXT>
</DOC>
