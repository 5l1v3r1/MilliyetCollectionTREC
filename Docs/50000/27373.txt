<DOC>
<DOCNO> 27373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/ekonomi/aeko.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük faiz, yüksek talep 
</HEADLINE>
<TEXT>

10.8 katrilyon lira talebin geldiği takasta 8.5 katrilyonluk teklif karşılandı. Hazine, akşam saatlerinde yoğun talepler üzerine takası 850 trilyon daha artırarak 9.3 katrilyon liraya çıkardı 
     ANKARA Milliyet 

     Cuma günü yapılan iç borç takas ihalesinin sonuçlarını açıklayan Devlet Bakanı Kemal Derviş, ihaleye toplam net 10.8 katrilyon liralık teklif geldiğini ve bunun 8.5 katrilyon liralık kısmının kabul edildiğini bildirdi. 
     Hazine, akşam saatlerinde yaptığı açıklama ile takas tutarını gelen yoğun taleple 850 trilyon lira artırdığını açıkladı. Böylece takas tutarı 9.3 katrilyon liraya ulaştı. Takas ihalesinde yüzde 16 - 17 oranında faiz talep eden bir bankanın dün açıklamadan hemen sonra kendisinin de takasa katılmak istediği belirtiliyor. Kulislerde takasa yapılan ilave artışın bankanın bu isteğinden kaynaklandığı konuşuluyor. 
     Takas ihalesinden önce takas tutarını asgari 3 - 5 katrilyon olarak açıkladıklarını belirten Derviş, "Yani toplam teklifin yüzde 78.5’ini karşılamış olacağız. Bu da 8.5 katrilyon lira olarak gerçekleşiyor" dedi. 
     
     Arjantin’den daha düşük faiz 
     Takasta dolar bazlı bonoların faizinin vadesi 2001 yılına kadar olanlar için yüzde 14.89, vadesi 2002 yılına kadar olan ikinci grubun da yüzde 14.45 olduğu açıklandı. Ayrıca, takasta sağlanan başarı nedeniyle Hazine’nin Haziran ayı iç borçlanma programında değişikliğe gittiği ve ayrıntıların yarın açıklanacağı ifade edildi. 
     Derviş, Hazine Müsteşarlığı’nda takasa ilişkin düzenlenen basın toplantısında gerçekleşen yüzde 14-15’lik faiz getiri oranının, bugünkü piyasa şartlarında olumlu olduğunu söyledi. 
     Arjantin’in aynı takası, yüzde 16 - 17 maliyetle gerçekleştirdiğini belirten Derviş, bu faiz oranındaki k ğıtların, bankacılık sektörünün toparlanmasında faydalı olacağını vurguladı. 
     Derviş, takasla bankalar, Hazine ve ekonominin tümünün kazandığını, takasın, programın ana amaçlarından olan büyüme ve istihdamın sağlanmasında gerekli altyapıyı güçlü hale getireceğini kaydetti. 
     
     Kamu finansmanı rahatlar 
     Takasın, Hazine ve programın yararına olacağına işaret eden Derviş, "Ancak bu operasyon Türk bankalarının da yararına olan, bankacılık sektörünü reel sektöre daha iyi hizmet verebilmesini amaçlayan bir operasyon. Bankalar takas sayesinde bilançolarındaki döviz - Türk lirası dengesini düzeltmiş olacak" diye konuştu. 
     Derviş, takas operasyonun kamu finansmanını ciddi biçimde rahatlatacağını ve Hazine’nin ve kamu finansmanının yararına olacağını ifade etti. 
     
     Başka takas yok 
     Derviş, iç borç takasının bir defaya mahsus olacağını, buna benzer büyük bir operasyonun yeniden yapılmasının gündemde olmadığını söyledi. Derviş, "Talep karşılanmıştır, bundan sonra normal borçlanmaya dönülecektir" dedi. 
     Derviş, takas sonucunda bankaların daha normal hale geleceğini, dövize olan talebin ödemeler dengesi ve piyasa ihtiyaçlarına göre belirleneceğini, bu nedenle kur ve ödemeler dengesinde olumlu gelişmeler beklediklerini söyledi. 
     
2 katrilyon tasarruf edildi      Takas ihalesiyle 2001 bütçesinde 1.9 katrilyon lira tutarında faiz tasarrufu sağlanacağı, ayrıca iç borç itfasının 5 katrilyon 715 trilyon lira azalacağı bildirildi. 
     Kamu Finansmanı Genel Müdürü Tülay Şaylan, değişime toplam 23 adet senet konulduğunu ve söz konusu senetler vadelerine göre iki guruba ayrıldığını belirtti. Oluşturulan her iki grup için ayrı ihale düzenlendi. 
     Şaylan’ın verdiği bilgiye göre, 2001 yılında borçlanma ihtiyacındaki bu azalma, aslında 2002 yılındaki borçlanma ihtiyacını da olumlu yönde etkileyecek. Öte yandan yapılan takas işlemi sonucunda, 2001 bütçesinde nakit bazda yaklaşık 1.9 katrilyon lira tutarında faiz tasarrufu da sağlandı. 
     
Bankacılar takasın sonucuna sevindi      Rahatlama olacak 
Ergun Özen - Garanti Bankası Genel Müdürü 
     Operasyonla birlikte piyasa rahatlayacak. Faiz ve döviz üzerindeki baskının da azalmasını bekliyorum. Hazine, takasla birlikte 3 yıla kadar uzattığı, iç borcun ardından dış borçta da rahatlayacak. IMF’den gelen 15.5 milyar dolar desteğin ardından, 7 milyar dolarlık takas işlemiyle birlikte faizlerin düşmesini bekliyoruz. Piyasalardaki rahatlamayla birlikte bankacılık - reel kesim köprüsünün kurulması için faizlerdeki düşüş yeterli olmayacak. Munzam karşılıkların ve stopajın vadeye göre şekillenmesi lazım. Pasif yapısı uzadığında bankalar reel sektöre kaynak aktarmak için geç kalmayacaklar. 
     
     Yabancılar olumlu 
Burhan Karaçam - Koçbank Yönetim Kurulu Başkanı 
     Gerçekleştirilen takas operasyonu ile bankalar açık pozisyonlarını kapattılar. Bankaların döviz açık pozisyonlarının 12 - 15 milyar dolar civarında olduğunu tahmin ediyorduk. Hazine’nin açıkladığı takas rakamları doğal rakamlar. Piyasalar rahatlayacak. Dolarda gevşeme bekliyorum. Bankalarda belli oranda açık pozisyon olmasına karşın dolar yükselmez. Hazine, kur riskini üstüne aldı. Döviz fiyatları artık piyasa koşullarında oluşur. Bu rakamda bir takas yabancıların bakışını da olumlu etkileyecek. Açıklanan sonuçlar bir rehavete neden olmamalı. Bu gelişmeyi diğer olumlu gelişmeler de desteklemeli. Siyasiler icraatlarında dikkatli olmalılar, zaten sorunların kaynağı siyasi. 
     
     Faiz ve kur düşecek 
Aclan Acar - Doğuş Holding İcra Kurulu Üyesi 
     İç borç takası, döviz arzını artıran bir operasyon. Dolayısıyla kurlar üzerinde baskı azalacaktır. Açık pozisyonların uzun vadeli devlet tahvilleriyle kapanması mümkün olacaktır. Bu çok önemli. Bankalar artık reel sektöre dönüp, bankacılık işlemlerini yapacaktır. Son derece önemli bir operasyondur, pazartesiden itibaren döviz kuru ve faizlerde aşağı doğru hareket başlayacaktır. Gerçekleştirilen takas işleminin, Hazine’nin iç borç itfalarına olumlu etkileri olmuştur. 
     
     Dolar dengelenir 
Orhan Emirdağ - Pamukbank Genel Müdürü 
     Takas rakamının 8.5 katrilyon olarak açıklanması son derece önemli. Bu rakam devletin borç yönetimini epeyce kolaylaştıracak. Bankalar da döviz pozisyon açıklarını kapatma olanağı elde ettiler. Döviz getirileri arttı. Operasyonun piyasaların sakinleşmesi açısından olumlu etkileri olacak. Doların yılsonu için 1.300’lerde dengeye gelmesini bekliyorum. 
     TL faizleri bugünkü seviyelerinden biraz daha inebilir. Bu da Sayın Derviş’in yılın ikinci yarısı için hedeflediği enflasyon rakamlarının tutturulmasına yardımcı olacak. 
     



 EKONOMİ 



















</TEXT>
</DOC>
