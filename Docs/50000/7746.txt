<DOC>
<DOCNO> 7746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/dunya/tur.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Londra katliamın eşiğinden döndü      Binlerce kişiyi öldürecek kapasitede sarin gazı bir ev baskınıyla ele geçirildi 
NEVSAL ELEVLİ Londra 
     İngiltere'nin başkenti Londra'da bir eve yapılan baskında, en zehirli sinir gazlarından biri olan sarin ile yapılacak terörist saldırı planları ele geçirildiği açıklandı. 
     The Sunday Telegraph gazetesinin manşetten yayınladığı habere göre, gazın üretim yolundan havaya yayılacağı yere götürülmesinde dikkat edilecek hususlara kadar bütün ayrıntıları içeren planların bulunması, terörist bir grubun Londra'da bir sarin gazı saldırısına hazırlandığını ortaya koydu. 
     Havaya salınmasından sadece saniyeler sonra etkisini göstermeye başlayan sarin gazının, 1995 yılında 12 kişinin ölümüne yol açan Tokyo metrosu saldırısı gibi Londra'da da metroda kullanılmasının planlandığını belirten Metropolitan polis örgütü, planların Ortadoğu'daki gerginliğin arttığı günlere denk gelmesinin rastlantı olmadığını düşünüyor. 
     Londra'nın, terör örgütlerinin eylem listlerinin başında bulunduğu belirtiliyor. Polisin son baskınla ilgili olarak hangi terörist gruptan kuşkulandığına, olayla ilgili olarak yakalanıp sorgulanan kimse olup olmadığına dair herhangi bir açıklama yapılmazken, bilim adamları sarin gazının en tehlikeli kimyasal saldırı silahlarından biri olduğunu belirtiyor. 
     Siyanürden 26 kat öldürücü olan sarin gazı, kokusuz olması ve yakalanma riskini azaltması nedeniyle terörist gruplarca tercih ediliyor. 
     


 DÜNYA 











</TEXT>
</DOC>
