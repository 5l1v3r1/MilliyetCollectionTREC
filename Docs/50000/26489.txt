<DOC>
<DOCNO> 26489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/sontur02.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaköy'de 6 bina yandı...Sabotaj ihtimali üzerinde duruluyor 
</HEADLINE>
<TEXT>

     Ortaköy'de ahşap bir binada başlayıp çevrede bulunan 5 binaya daha sıçrayan yangın, itfaiyenin çalışmaları sonucu söndürüldü. Büyük çapta maddi hasarın olduğu yangında polis, sabotaj ihtimali üzerinde duruyor. 
     Aydınlık Sokak 19 numarada bulunan 3 katlı ahşap bir binada gece saatlerinde yangın çıktı. Yangın bir anda büyüyerek binanın tamamını sararken alevler yan tarafta bulunan yine ahşap başka bir binaya sıçradı. 
     Beşiktaş İtfaiyesine bağlı ekipler olay yerine gelerek yangına müdahale etmeye başlarken sokakların dar ve yanan binaların ahşap olması çalışmaları güçleştirdi. 
     Bu arada yangın çevrede bulunan 2'si 5, 3'ü de 3 katlı 5 binaya daha sıçrarken takviye olarak Şişli, Fatih, Beyoğlu, Seyrantepe ve İstinye'den de olay yerine itfaiye ekipleri sevk edildi. 
     Yangın, ekiplerin yaklaşık 1.5 saatlik çalışmaları sonucu güçlükle kontrol altına alınarak söndürülürken olayda 2 ahşap bina tamamen, 4 bina da kısmen yandı. 
     Yangında çevre binalarda bulunanlar tahliye edilirken vatandaşlar büyük panik yaşadılar. 
     Öte yandan polis yetkilileri yangının sabotaj sonucu çıkma ihtimalinin yüksek olduğunu bildirerek, olayla ilgili çok yönlü soruşturmanın sürdürüldüğünü kaydettiler. 






</TEXT>
</DOC>
