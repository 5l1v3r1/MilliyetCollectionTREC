<DOC>
<DOCNO> 26186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/spor/spo02.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik gün 
</HEADLINE>
<TEXT>

F.Bahçe, Rüştü, Ogün ve Abdullah ile bugün bir kez daha masaya oturacak. Üç oyuncunun istediği ücretleri çok bulan yönetim kurulu karşı teklif verecek 
     YUSUF KOBAL 

     SARI - Lacivertli kulüp, takımın üç yıldızı Rüştü, Ogün ve Abdullah ile bugün yeniden pazarlık masasına oturacak. Şampiyon kadroyu bozmak istemeyen Fenerbahçe yönetimi, istedikleri ücreti çok bulduğu, ancak iç transfere yön verecek üç oyuncusuna karşı teklifini bildirecek ve imza atmalarını isteyecek. Yönetim, öncelikle sabit dolar kurunu önerecek. 
     F.BAHÇE’NİN, Rüştü’ye daha fazla para vermek kaydıyla, üç oyuncuya ikişer yıllık sözleşme karşılığında toplam beş milyon dolar önermesi bekleniyor. Ogün ve Abdullah’ın bu öneriyi kabul edip imza atacağı tahmin ediliyor. Ancak Bodrum’da olması nedeniyle Menajer Saffet Sancaklı tarafından temsil edilecek Rüştü’nün düşünme süresi isteyeceği bildiriliyor. 
     
RÜŞTÜ Jübilem Fener’de      SARI - Lacivertli kulübün başarılı kalecisi Rüştü, "Ayrılmayı düşünmüyorum" dedi. Transfer görüşmelerinin ilk turunda 750 bin dolarlık teklifi geri çeviren milli kaleci, eşi Işıl Reçber, takım arkadaşı Mustafa Doğan ve eşi Meryem Doğan ile Ali Şen’in Bodrum Yalıkavak’taki çiftliğinde stres attı. Rüştü, "Sorun yaşanacağını zannetmiyorum. Gönlüm rahat. Jübilemi de Fenerbahçe’de yapmak istiyorum" diye konuştu. 
     
OGÜN İmza an meselesi      KAPTAN Ogün, transfer görüşmelerinde sona yaklaştıklarını, imza atmasının yakın olduğunu söyledi. Tecrübeli futbolcu, internet sitesinde yaptığı açıklamada, transferin ilk gününde yöneticilerle 20 dakika görüştüğünü belirtip, "Görüşmeler olumlu geçti. İmza atmam an meselesi. Her şey Fenerbahçe açısından en iyisi olacak. Taraftarımız söylentilere asla kulak asmasın ve açıklamalarımı beklesin" ifadesini kullandı. 
     
Yıldırım sevinci      FENERBAHÇE Başkanı Aziz Yıldırım’ın, ailesinin de desteğiyle yeniden aday olma eğilimine girmesi camiada büyük sevinç yarattı. Yıldırım’ın 1 Temmuz’daki kongrede, Osman Yalçın, Nihat Özdemir, Hamdi Akın, Mahmut Uslu ve Murat Özaydınlı ile yeniden yola devam edeceği iddia edildi. Kadıköy Grubu lideri Kazım Bayülgen’in de tam destek sözü vermeye hazırlandığı Aziz Yıldırım’ın yeni kabinesine daha fazla parasal fedakarlık yapacak isimler dahil etmeyi düşündüğü de ileri sürüldü. 
     



 SPOR 























</TEXT>
</DOC>
