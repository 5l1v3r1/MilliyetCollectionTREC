<DOC>
<DOCNO> 30695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko24.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 10 bin sınırının altında... 
</HEADLINE>
<TEXT>

     Borsa, bugün direnç noktasını aşarak 10,000 seviyesine kadar geriledi. 2. Seansın son çeyreğine girilirken Endeks minumum 10,004 puanı gördü. 
     Borsa uzmanları, Devlet Bakanı Kemal Derviş'in ABD'deki temasları çerçevesinde IMF'den sağlanacak kredilere ilişkin açıklamalarının olumlu ifadeler taşımasına rağmen, piyasalarda rahatlatıcı bulunmadığını kaydettiler. Uzmanlar, uluslararası basında IMF kredilerinin iptal edilebileceğine yönelik yorumların negatif etki yarattığını bildirdiler. 
     Uzmanlar, doların 1 milyon 300 binin üzerine çıkmasının yanı sıra Devlet Bakanı ve Başbakan Yardımcısı Devlet Bahçeli'nin açıklamasının da IMF ile ilişkilerde olumsuz bir hava yansıttığını, bu nedenlerle Borsa'da satışların geldiğini öne sürdüler. Acar Menkul Araştırma Uzmanı Erhan Akıncı, doların yükselmesinin tedirginliği artırdığını belirterek, artık açıklamaların da piyasayı tatmin etmediğini söyledi. Borsa'nın 10,200-10,300 direnç noktalarının da altına inerek 10 bin seviyesine gerilediğini dile getiren Akıncı, ''Piyasa, IMF kredileri ve hükümetin hareket tarzına bağlı olarak hareket edecek. Bundan sonrasını görmeden kimse pozisyon almayacaktır. Olumlu olarak niteleyeceğimiz gelişmelerle yeniden 11,000 seviyesi görülebilir'' diye konuştu. 
     Oyak Menkul Değerler Yurtiçi Borsa İşlemleri Yatırım Uzman Yardımcısı Reha Tunca da, piyasanın ''para gelecek'' beklentisinden, ''biraz sıkıntı doğabilir'' havasına girdiğini vurguladı. 
     IMF kredileri konusunda piyasaların 2-3 günlük bekleme sürecine girdiğini, ancak bu yönde net bir gelişme yaşanmadığını ifade eden Tunca, piyasanın bu sorunun çözülmesini ümit ettiğini kaydetti. 
     
     






</TEXT>
</DOC>
