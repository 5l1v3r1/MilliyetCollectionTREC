<DOC>
<DOCNO> 17856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/son/sonspo08.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de San Antonio ve Charlotte durumu 2-0'a getirdi 
</HEADLINE>
<TEXT>

     ABD Profesyonel Basketbol Ligi'nde NBA , play-off 1. tur mücadelesine, bu sabaha karşı Doğu ve Batı bölümlerinde yapılan 1'er maçla devam edildi. 
     Doğu Bölümü'nde Charlotte Hornets, deplasmanda Miami Heat'i 102-76, Batı Bölümü'nde de San Antonio Spurs, kendi sahasında Minnesota Timberwolves'u 86-69 yenerek seride 2-0 öne geçtiler. 
     Bu serilerdeki 3. maçlar, 28 Nisan Cumartesi günü sabaha karşı Charlotte ve 29 Nisan Pazar günü sabaha karşı Minnesota'da yapılacak. 
     Miami'deki maçta Charlotte Hornets, Jamal Mashburn'ün 22 sayı ve 6 ribaunt, David Wesley'in 18 sayı, Baron Davis'in de 17 sayı, 7 ribaunt ve 4 asistlik performanslarıyla Miami Heat'e üstünlük sağlarken, maç boyunca etkili olamayan Miami Heat'te, 21 sayı ve 6 ribauntla oynayan Eddie Jones ve 10 sayı kaydeden Anthony Carter dışında çift haneli sayı üreten oyuncu çıkmadı. 
     Bu sezonun en iyi galibiyet yüzdesine sahip ekibi konumundaki San Antonio Spurs'ın, kendi sahasında Minnesota Timberwolves'a üstünlük sağladığı maçta, ev sahibi ekibi galibiyete taşıyan isimler olarak ''ikiz kuleler'' olarak adlandırılan oyunculardan 18 sayı, 11 ribaunt ve 4 asistle Tim Duncan ve 16 sayı ve 11 ribauntla ''amiral'' lakaplı David Robinson göze çarptı. Spurs'da, Terry Porter, 13 sayı ve 4 asist, Derek Anderson da 12 sayı ve 5 ribauntla galibiyete büyük katkı yaptılar. 
     Konuk ekipte ise Kevin Garnett'ın 18 sayı ve 12 ribaunt, LaPhonso Ellis'in de 15 sayı ve 7 ribauntluk performansları, galibiyete yetmedi. 
     Ligde play-off 1. tur mücadelesine, yarın sabaha karşı Doğu Bölümü'nde Philadelphia 76'ers-Indiana Pacers 0-1 ve Batı Bölümü'nde Utah Jazz-Dallas Mavericks 0-1 karşılaşmalarıyla devam edilecek. 



</TEXT>
</DOC>
