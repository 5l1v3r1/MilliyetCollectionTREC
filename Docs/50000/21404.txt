<DOC>
<DOCNO> 21404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/son/sonspo15.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT, Yükselme Grubu maçlarını dönüşümlü naklen yayınlayacak 
</HEADLINE>
<TEXT>

     Futbol Federasyonu Yayın Kurulu, bu hafta İkinci Futbol Ligi'nde yapılacak 3 karşılaşmanın dönüşümlü olarak aynı gün ve saatte yayınlanması için TRT'ye yetki verdi. 
     Yükselme Grubu'ndan Birinci Lig'e çıkacak takımı belirleme niteliği taşıyan Elazığspor-Göztepe, İstanbul Büyükşehir Belediyespor-Diyarbakırspor ve Altay-Kombassan Konyaspor karşılaşmaları, pazar günü saat 17.00'de TRT tarafından dönüşümlü olarak ekrana getirilecek. 
     Futbol Federasyonu Asbaşkanı ve Yayın Kurulu Başkanı Ata Aksu, geçen hafta Diyarbakırspor-Altay maçının yayınlanamamasına ilişkin çıkan tartışmaların ardından, bu gelişmenin kamuoyunda soru işareti yaratıp yaratmayacağı şeklindeki soruya, şu yanıtı verdi 
     ''Geçen hafta lider belliydi. Göztepe, İstanbul Büyükşehir Belediyesi maçından galip ayrılsaydı, Birinci Lig'e çıkacaktı. Bu hafta ise lider belli değil. 5 takım birden, hem liderliğe hem de Birinci Lig'e çıkmaya aday. Bu nedenle dönüşümlü yayına izin verdik. Bu konu hakkında yapılan spekülasyonlar yersizdir.'' 






</TEXT>
</DOC>
