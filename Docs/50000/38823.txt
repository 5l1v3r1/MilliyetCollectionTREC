<DOC>
<DOCNO> 38823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sontur08.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşi de çeteci çıktı... Sedat Peker'in kardeşi gözaltında 
</HEADLINE>
<TEXT>

     Organize suç örgütü kurduğu ve kanunsuz eylemlere katıldığı için birçok kez hakim karşısına çıkan Sedat Peker'in kardeşi Vedat Peker'in de aralarında bulunduğu 5 kişi, Eminönü Belediyesi'nden otopark ihalesi almak amacıyla baskı yaptıkları iddiasıyla gözlem altına alındı. 
     Eminönü Belediyesi'ne ait otoparkların ihalesini almak amacıyla Vedat Peker ile Çaykur Rizespor Yönetim Kurulu yedek üyesi olduğu öğrenilen Hasan Kandemir'in baskı yaptığı yolunda şikayetler üzerine, Organize Suçlar Şube Müdürlüğü ekipleri çalışma başlattı. 
     Bunun sonucunda Vedat Peker ile Hasan Kandemir'in de aralarında bulunduğu 5 kişi, Kadıköy'de gözlem altına alındı. Gözlem altına alınan Kandemir'in üzerinde, bir adet ruhsatsız tabanca bulundu. 
     Organize Suçlar Şube Müdürlüğü'ne götürülen 5 kişinin sorgularının sürdüğü öğrenildi. 
     Eminönü Belediyesi'ne ait 44 otoparkı işleten Çel-Tur firmasının sözleşmesi, ''Yolsuzluk'' iddiaları üzerine başlatılan soruşturma sonucu geçen ay iptal edilmişti. 
     Firmanın ortaklarından İhsan Menekşe'nin de aralarında bulunduğu 7 kişi hakkında İstanbul 7. Ağır Ceza Mahkemesi'nde ''Dolandırıcılık'' suçundan dava açılırken, otoparklar da belediye görevlilerince işletilmeye başlanmıştı. 
     
     






</TEXT>
</DOC>
