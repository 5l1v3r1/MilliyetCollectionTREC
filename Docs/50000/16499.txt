<DOC>
<DOCNO> 16499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/spor/ytan.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplaşma 
</HEADLINE>
<TEXT>

     MEHMET TAN 

     Galatasaray - Gençlerbirliği maçında iş kazasına uğrayıp, toplumun önüne atılan, iş bilgisine, görgüsüne, ehliyetine, ahlakına ve de edebine kefil olduğumuz, inancına, itikadına, mezhebine, meşrebine güvendiğimiz FIFA kokartlı Erol Ersoy’un onca tahribattan ve tacizden sonra Trabzon - Rize maçına verilmesi olsa olsa bir şark kurnazlığıdır... Dayatma, direnme ve dolayısı ile de MHK’nın kendi içinde bir büyük hesaplaşmadır. 
     Ersoy müsabaka boyunca tamamına yakını doğru 58 karar verdi. Maçın sonucuna ve seyrine etki edemeyecek iki sarı kart ihlali ile iki de avantaj kaçırdı. Ümit’e göstermediği ikinci sarı kartta ise oyuncunun kendini koruma içgüdüsünü iyi süzdü. 
     Zorluk derecesi yüksek müsabakada kimliğini koruyan Erol Ersoy, birilerinin gözüne gözüne kalitesini ortaya koydu. 
     Bakmayın son altı dakikada bulunan iki gole, karşılaşma baştan sona Trabzonspor kontrolü ve baskısı altında geçti. Rizespor’un beşli defans bloku ve onun önündeki dörtlü bir duvarla oyunu kilitleme düşüncesini Trabzonspor Sergen, Oktay ve Gökdeniz’le giriştiği derin top uygulaması ve kanatlardan geliştirdiği akınlarla yıkmaya çalıştı. Bu iki uygulamada Trabzonspor, rakip defans dengesini bozduğu anlarda iyi ve net pozisyonlar üretti. Ancak, skoru yakalayamadı. 
     Yoruluncaya kadar Sergen, mükemmel bir oyun ortaya koydu. Keza Yanchev, akın karşıladı, akın başlattı, oyunu yönlendirdi ve son ana kadar hiç oyundan düşmedi. Defans blokunda Osman ve Cem, özellikle hava toplarında rakibe hiç hamle üstünlüğü vermedi. Tekelioğlu’nun değişikliklerdeki oyuncu tercihleri doğru ve isabetliydi. 
     Skoru belirleyen Hami ve Oktay kendilerinden beklenen ve yakışanı yaptılar. Karşılaşmanın son dakikasında kendi yarı alanından kaptığı topu tek başına sürükleyerek gole çeviren Oktay’a kimsenin laf etmeye hakkı yok. 
     


 SPOR 





























</TEXT>
</DOC>
