<DOC>
<DOCNO> 33039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/sondun16.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail topyekün savaşa mı hazırlanıyor 
</HEADLINE>
<TEXT>

     İsrail'de yayınlanan bir gazete, İsrail ordusunun, topyekün bir savaş olasılığına karşı hazırlık amacıyla yurtdışında yaşayan İsrailliler için dünyanın dört yanında asker kayıt büroları açacağını öne sürdü. 
     Gazetenin internetteki web sayfasında, 100 binden fazla İsrailli'nin yaşadığı 9 yabancı şehirde asker alma ofislerinin açılacağı iddia edildi. 
     Asker alma merkezlerinin ABD'de New York ve Los Angeles, Avrupa'da Frankfurt, Paris, Amsterdam ve Londra, Asya'da Bangkok ve Bombay, Afrika'da Johannesburg olmasının planlandığı ve muhtemelen daha sonra da Güney Amerika'dan da bir kentin seçileceği duyuruldu. Habere göre, böylece, büyük bir krizin patlaması halinde yurtdışında yaşayan veya tatilde olan İsraillilere ulaşılabilecek. Yarbay Zaher Atef, gazeteye yaptığı açıklamada, yurtdışındaki asker alımlarının, Ortadoğu'daki durumun gerginleşmesi halinde başlayacağını söyledi. Atef, geçmiş savaşlarda elde ettikleri deneyime göre, İsraillilerin kriz zamanlarında hızla ülkelerine geri dönme eğiliminde olduklarını söyledi. İsrail ordusu, haberle ilgili henüz bir açıklama yapmadı. 







</TEXT>
</DOC>
