<DOC>
<DOCNO> 5514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/ekonomi/eko21.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar enflasyonu temkinli karşılayacak 
</HEADLINE>
<TEXT>

     PORTFÖY YAŞAR ERDİNÇ 

     Önceki gün enflasyon oranları açıklandı ve bu konudaki haberleri büyük bir olasılıkla ayrıntılarıyla okudunuz. Geçmiş yıllarla karşılaştırmalarına baktınız. Vurgulanan temel şey ise 14 yıldır ilk defa enflasyonun yüzde 30’un altına düşmüş olmasıydı. Genel olarak, gazetelerin ekonomi sayflarında bu durum sevindirici bir gelişme olarak verilmişti. 
     Ocak ayı için açıklanan TEFE yüzde 2.3 ve TÜFE yüzde 2.5 gerçekten çok sevinmemiz gereken rakamlar mı 
     Yarısı su dolu bir bardağa bakarak "Bunun yarısı doludur" şeklinde bir yargıda bulunarak olumlu bir bakış açısı sergileyebilirsiniz veya "yarısı boştur" yargısına katılarak olumsuz bir bakış açısı sergileyebilirsiniz. 
     Ocak ayı TEFE ve TÜFE rakamları geçmiş üç yılın ortalama rakamlarının yarısından daha azdır. Bu haliyle çok olumlu bir gelişmedir. Diğer taraftan aylık sepet devalüasyonu aylık yüzde 1’e inmişken, yüzde 2’nin üzerinde aylık enflasyon rakamı demek, her ay döviz üzerinde baskı oluşması demektir. 
     Diğer taraftan da aslında piyaslardaki uzmanlarla konuştuğumuzda şu izlenimi edindim Aralık ayı TEFE rakamı yüzde 2’nin altındaydı ve ocak ayı rakamı da yüzde 2’nin altında gelebilirdi. Çünkü harcamalar tekrar kısılmış ve gelirlerdeki artış cüzzi kalmıştı, bu arada müteşebbis satışların düştüğünden yakınıyordu. Görebildiğim kadarıyla piyasa, ocak enflasyonunu yüzde 2’nin altında bekliyordu. Dolayısıyla finans piyasaları bu rakamları sevinçle karşılamak yerine temkinli karşılayacaktır. Bunun anlamı ise faizlerde daha fazla bir düşüş beklenmemeli, borsada ise yukarı hareketler sınırlı kalabilir. Açıklanan bu rakamlar, geçtiğimiz iki hafta boyunca sıkışan borsa için, yeniden bir yön belirlenmesine yardımcı olacaktır. 
     Fakat şu an için borsanın yönü konusunda fazla bir şey söylemek mümkün değil. Çünkü bu rakamların piyasaların uzmanları ve fon yöneticileri tarafından nasıl algılandığı önemli olacaktır. İlk anda önemli çıkış veya düşüşler yerine daha temkinli hareketler olmasını ve birkaç gün içinde borsanın gerçek yönünü belirlemesini bekliyorum. Bugün endeksin açılmasıyla birlikte, yukarı doğru hızlı bir çıkış olması durumunda hemen alıma geçmek yerine beklemek ve piyasanın gerçek yönünü belirlemesini görmek daha akıllıca olacaktır. 
     
Marka ağırlık verin      Amerika’da faiz indirimine rağmen, Nasdaq’ın düşmesi ve borsalarda canlanma olmaması, doların Euro’ya karşı daha da düşeceği sinyalini veriyor. Bu yüzden de özellikle elinde döviz bulunduran yatırımcılara mark ağırlıklı portföy oluşturmalarını öneriyoruz. 
     Elindeki nakdi değerlendirmek isteyenlere bu hafta için nakitte kalıp bu nakdi repoda değerlendirmelerinin daha sağlıklı olacağını söylemek mümkün. 
     


 EKONOMİ 





















</TEXT>
</DOC>
