<DOC>
<DOCNO> 17544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sontur06.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Ersümer "İstifa yok, makam boşaltılmadı" 
</HEADLINE>
<TEXT>

     Enerji ve Tabii Kaynaklar Bakanlığı, bugün bir gazetede yer alan ''Enerji Bakanı Cumhur Ersümer makamını boşalttı'' yolundaki haberin tamamen uydurma olduğunu bildirdi. 
     Bakanlıktan yapılan yazılı açıklamada, özetle şöyle denildi 
     'Bakan Ersümer'in dört gündür işe uğramadığı iddiası tamamen gerçek dışıdır. 16 Nisan Pazartesi günü tam gün makamda çalışılmış, görüşmeler yapılmıştır. 
     17 Nisan Salı günü merhum Sayın Turgut Özal'ın ANAP Genel Merkezi'ndeki anma toplantısına katılınmış, aynı gün Doğalgaz Yasası görüşmelerinde TBMM'de hazır bulunulmuştur. 18 Nisan Çarşamba günü TES-İŞ Genel Başkanı Mustafa Kumlu ve arkadaşları, yine Erzurum ve Kırşehir il belediye başkanları ile makamdaki görüşmeyi müteakiben TBMM'de Doğalgaz Yasası görüşmelerine devam edilmiştir. 
     19 Nisan Perşembe günü, makamda, Bayındırlık ve İskan Bakanı Sayın Koray Aydın ve daha sonra Gölbaşı Belediye Başkanı ve 20 Nisan Cuma günü Urfa Büyükşehir Belediye Başkanı ve beraberindeki 18 kişilik heyet makamda kabul edilmiştir. 21 Nisan Cumartesi günü de milletvekili ve bürokratlarla görüşmeler yapılmıştır. Belirtilen günlerde, yüzlerce resmi evraka imza atılmış, bir o kadar da telefon görüşmesi yapılmış ve birçok milletvekili ve bürokratlarla görüşülmüştür. 
     Sayın Bakan, hiçbir özel dosyasını toplamamış, hiçbir bürokratıyla vedalaşmamıştır. En acemi gazetecinin bile yapacağı kısacık bir araştırmayla dahi tespit olunacak bu bilinen gerçekler, görmemezliğe gelinerek bu yazı kaleme alınmıştır.'' 




</TEXT>
</DOC>
