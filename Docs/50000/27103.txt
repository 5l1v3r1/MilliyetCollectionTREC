<DOC>
<DOCNO> 27103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/sontur26.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah Holding ve ATV'ye ihtiyati haciz 
</HEADLINE>
<TEXT>

     Demirbank, kredi borçlarını ödemedikleri gerekçesiyle Medya Sabah Holding ve ATV Haber Ajansı ile kefilleri hakkında, toplam 41 trilyon 587 milyar liralık ihtiyati haciz kararı aldırdı. 
     İstanbul 4. Asliye Ticaret Mahkemesi'ne başvuran Demirbank'ın avukatı Fazıl Çiftçi'nin hazırladığı dava dilekçesinde, Medya Sabah Holding'in, bankanın Güneşli Şubesi'nden 39 trilyon 711 milyar liralıkkredi kullandığı, bu krediye Sabah Yayıncılık, Medya Holding, Bilgin Holding ve Dinç Bilgin'in kefil oldukları belirtiliyor. 
     Alacağın tahsili konusunda sorun çıktığı, borçluların alacağın tahsilini tehlikeye düşürecek eylem ve davranışlar içine girdiği, Beşiktaş 1. Noteri'nden ihtar çekilmesine rağmen borcun ödenmediği iddia edilen dilekçede, ihtiyati haciz kararı alınması istendi. 
     Dosyayı inceleyen mahkeme, talebi yerinde görerek ihtiyati haciz kararı aldı. 
     Öte yandan, Demirbank'ın avukatı Fazıl Çiftçi, ATV Haber Ajansı'nın aldığı 1 trilyon 876 milyar liralık krediye Dinç Bilgin ve Medya Holding'in kefil olduğunu, bu alacağın da tahsil edilemediğini belirterek, İstanbul 3. Asliye Ticaret Mahkemesi'ne başvurdu. 
     Beşiktaş 1. Noteri'nden, 11 Aralık 2000 tarihinde ihtarname çekilmesine rağmen borcun ödenmediği iddia edilen dava dilekçesinde, ihtiyati haciz kararı alınması talep edildi. 
     Bu talebi inceleyen mahkeme, borçlular hakkında ihtiyati haciz kararı aldı. 
     
     
     







</TEXT>
</DOC>
