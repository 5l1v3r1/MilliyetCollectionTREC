<DOC>
<DOCNO> 44786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/guncel/gun09.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata Dönüş’e salon aranıyor 
</HEADLINE>
<TEXT>

     ŞÜKRAN ÖZÇAKMAK İstanbul 

     Bayrampaşa Cezaevi’nde, 12 tutuklu ve hükümlünün ölümüyle sonuçlanan Hayata Dönüş Operasyonu’nun 167 sanıklı "toplu ayaklanma" davasına salon bulunamıyor. F tipi cezaevlerini protesto etmek için başlayan ölüm orucunu sona erdirmek amacıyla bakanlık tarafından yapılan operasyonda, "cezaevi idaresine karşı silahlı ayaklanma" suçundan açılan davanın ikinci duruşması bugün yapılacak. Ancak mahkemenin 167 sanığı yargılayacak salonu yok. 
     Sanıkların talebi doğrultusunda salon arayan Eyüp 3. Asliye Ceza H kimi Fikret Uluç, kaymakamlığa, "Okul verin duruşma yapalım" talebini içeren yazısının cevabını belediyeden aldı. Kaymakamlık, okullarda boş sınıf bulunmadığını belirterek, konuyu belediyeye havale etti. Belediye de kapalı spor salonunu önerdi. Ses düzeni ve güvenlik şeridi oluşturmak için yeterli ödenek bulamayan h kim, duruşma için gazetemizin yayına hazırlandığı saate kadar uygun salon arayışını sürdürüyordu. 
     Salon bulunamazsa sanıkların ifadesi, talimat yoluyla tutuklu bulundukları cezaevlerinde alınacak. İlk duruşmada talimatla ifade vermeye karşı olduklarını belirterek ortak talepte bulunan sanıklar, "ifadelerinin cezaevinde değil, mahkemede alınmasını, duruşmanın daha büyük salonda yapılmasını, jandarmanın çektiği video görüntülerinin mahkemelere verilmesini ve keşiflere avukatların katılmasını" istemişti. 
     



 GÜNCEL 


















</TEXT>
</DOC>
