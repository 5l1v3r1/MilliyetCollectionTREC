<DOC>
<DOCNO> 2335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sontur18.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM'de barış rüzgarı 
</HEADLINE>
<TEXT>

     Ankara DGM Cumhuriyet Başsavcısı Cevdet Volkan, ''kendisinin hiç bir savcı ile hiç bir probleminin olmadığını'' belirterek, ''Sayın Talat Şalk ile itilafım yok'' dedi. 
     Başsavcı Volkan, DGM'deki makamında gazetecilerle sohbet toplantısı düzenledi. Volkan, gazetecilerin ''Beyaz Enerji'' operasyonu ile ilgili soru sormaları üzerine, ''Şu şöyledir, bu böyledir demem mümkün değil. Bu soruşturma kapsamı içinde, gelişen olaylara, elde edilen delillere göre soruşturulur. Ancak soruşturmanın mahiyeti yönünden basına bilgi verilmesi, yasaya ve görevimizin ilkelerine aykırıdır. Benim mücadelem baştan beri bu'' diye konuştu. 
     Volkan, şöyle devam etti 
     'Bazı savcı arkadaşlardan aldığınız şu veya bu şekildeki bilgiyi,bir açıklamaymış gibi göstermeniz, bizim soruşturmayı olumsuz yönde etkiler. Benim basının işine müdahale etmem mümkün değil. Ama DGM'ye yönelik bir konuda en azından bir şey söyleme hakkımı kendimde görüyorum. 
     Cumhuriyet savcıları yaptıkları her işi Başsavcılık adına yaparlar. Her savcı bir savcılığı temsil ediyormuş, ayrı bir savcılık varmış gibi intiba uyanmaya başladı vatandaşlarda. Vatandaşlar çeşitli konularda ihbarlar gönderiyor. İsim vererek şu savcı diyor. Bu bir kavram kargaşası yaratır. Basının da bu konulara dikkat etmesi gerekir. Beyaz enerji operasyonu ile ilgili her kafada bazı sorular var. Bunları muhabir olarak kendinize göre yorumlarsınız. Çünkü sorumluluk size ait. Yarın yapacağınız haberle ilgili hukuki veya cezai sorumluluğa muhatap olacak sizlersiniz.'' 
     Volkan, cumhuriyet savcısı arkadaşlarının yaptıkları açıklamalarının, kendisini bazı konularda daha dikkatli davranma konusundaki düşüncelerini doğruladığını ifade ederek, ''Ben de bu yönde kendime göre tedbir almak zorundayım. Ama bu tedbirlerin ne olduğunu şu anda tam olarak belirlemedim'' dedi. 
     'Bazı savcılarla yakın ilişkileriniz olabilir, çayını içebilirsiniz, görüşebilirsiniz. Benim müdahale etmem mümkün değil. Cumhuriyet savcıları ile yapılan konuşmaları bilebilmem mümkün değil. Benimle de konuşabilirsiniz'' diyen Volkan, ''Ama buranın da bir düzeni var. Buna uymak zorundasınız'' diye konuştu. 
     Başsavcı Cevdet Volkan, bugün bir gazetede kendisine atfen yayınlayan haberi yapan muhabir ile de sohbet amacıyla görüştüğünü kaydederek, şunları söyledi 
     'Kendisi haber yapmak amacıyla telefon açtığını söyledi. Ben gazetede yer alan açıklamaları yaptım. Ancak, benim hiç bir savcı arkadaşım ile hiç bir problemim yok, olamaz da zaten. İki gün önce neyse bugün de öyle. Talat Şalk ile itilafım yok. Biz burada birlikte çalışıyoruz. Savcı arkadaşımın işine karışmam. Ona şöyle yap, böyle yap demem. Dosya önüme gelince bakarım. Benim başka savcı arkadaşlarımla da itilafım yok. Burada muhabir 15 arkadaşın haberi aynı anda alması lazım. Bir arkadaşınız o haberi şöyle veya böyle öğrenmiş haber yapmıştır. Bence bu eşitlik ilkesine aykırı. Ben başsavcılık iddiasında değilim. Buraya atandım. İkinci seferinde de görev sürem uzatıldı, fakat istemedim. Ama buna rağmen savcı arkadaşlarımızla arasında büyük bir problem, savaş, kapışma varmış, yok ben öfkeye kapılmışım şeklinde haber yapılması doğru değil. Yıpratmaya yöneliktir. Belki de başka amaçları vardır.'' 
     Soruşturmalarda operasyon lafına karşı olduğunu ifade eden Volkan,''Neyin operasyonu... Biz suçlularla mücadele ediyoruz. Soruşturma yapıyoruz. Ama şu operasyon, bu operasyon... Artık bir alışkanlık haline geldi, basının da hoşuna gidiyor. Bu şekilde manşet yapıp kamuoyuna duyurmak gelenek adet haline geldi. Ona da karşıyım'' diye konuştu. 
     Başsavcı Volkan, Ankara DGM'de 8-9 arkadaş çalıştıklarını, ancak bu savcıların bazılarının 4-5 ay önce geldiğini ve bu nedenle de büyük kapsamlı dosyaları onlara veremeyeceğini söyledi. 
     'Bilgiyi sayın Sadettin Tantan'a ben veririm'' diye açıklaması olmadığını ifade eden Volkan, soruşturmayı yaparken, soruşturmayı yürüten polis ya da jandarma ile bilgi alışverişi yaptıklarını söyledi. Volkan, ''Ama soruşturma şöyle yürüyor diye sayın İçişleri Bakanı'na bilgi vermek zorunda değilim, görevim de bunu gerektirmez. Vermem de zaten'' dedi. 
     Cevdet Volkan, ''Beyaz enerji'' soruşturmasını, Savcı Talat Şalk'tan almadığını ifade ederek, Şalk'a sonsuz güven duyduğunu belirtti. Volkan, soruşturma sırasında, hiç bir bakan ya da bakanlık görevlisinin kendisini aramadığını bildirdi. Sohbet toplantısının sonuna doğru Volkan'ın makamına gelen DGM Savcısı Talat Şalk da, Başsavcı Cevdet Volkan ile aralarında hiç bir itilaf ve problem olmadığını ve uyum içerisinde çalıştıklarını söyledi. 




</TEXT>
</DOC>
