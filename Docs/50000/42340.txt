<DOC>
<DOCNO> 42340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sontur03.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Barları kapatıldı...8 garson boğaz köprüsüne çıktı... 
</HEADLINE>
<TEXT>

     Beyoğlu'nda çalıştıkları barın kapatılması sonucu işsiz kalmalarını protesto amacıyla Boğaziçi Köprüsü'ne çıkan 8 kişi, ikna edilerek kurtarıldı. 
     Beyoğlu'nda faaliyet gösteren ''Şehrazat Bar''ın çalışanları, sabah saatlerinde bindikleri 2 ayrı taksiyle Boğaziçi Köprüsü üzerine geldi. 
     Bar çalışanı 10 kişiden 8'i, daha sonra korkulukların arkasına giderek her an atlayacak duruma geçti. 
     Çalıştıkları barın ''sağlık koşullarına uymadığı'' gerekçesiyle kapatıldığını ve bunun sonucunda işsiz kaldıklarını öne süren protestocular, ''Şehrazat Bar''ın açılmasını istediler. 
     Taleplerinin yerine getirilmemesi halinde köprüden intihar edeceklerini söyleyen ve kendilerine yaklaşmaya çalışan polisleri yaklaşık 1 saat uğraştıran 8 kişi, daha sonra ikna edilerek köprüden indirildi. 
     Köprüden indirilmelerinin ardından gözlem altına alınan bar çalışanları, ifadelerine başvurulmak üzere Ortaköy Polis Merkezi'ne götürüldü. 






</TEXT>
</DOC>
