<DOC>
<DOCNO> 19053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/02/dunya/dun02.html </URL>
<DATE> 2001/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Estrada depremi 
</HEADLINE>
<TEXT>

     DIŞ HABERLER SERVİSİ 

     Filipinler’de yolsuzlukla suçlanarak bir hafta önce tutuklanan eski Devlet Başkanı Joseph Estrada yandaşlarının Devlet Başkanlığı Sarayı’na yürümesi sonucu çıkan olaylarda 2’si polis, toplam 3 kişi öldü, 16 kişi yaralandı. 
     Başkanlık Sarayı çevresinde toplanan yaklaşık 20 bin kişinin çıkardığı olaylarda dükkanlar ve evler yağmalanırken, polis de zaman zaman göstericilere ateş açtı. 
     Devlet Başkanı Macapagal Arroyo, Estrada yanlısı muhalefetin kendisine karşı darbe girişiminde bulunduklarını açıkladı. Arroyo, muhalefetin kendisini iktidardan indirerek cunta kurmayı planladığını ancak girişimin engellendiğini söyledi. 
     Darbeyi önleme çabaları çerçevesinde ilk olarak ülkede sıkıyönetimden bir önceki aşamayı oluşturan "isyan durumu" ilan edildi. Ayrıca muhalefet lideri Juan Ponce Enrile girişime katıldığı suçlamasıyla tutuklandı. 
     
Cezaevi değiştirdi      Başsavcı Jovencito Zuno ise, hükümetin, Estrada yandaşı senatörler Juan Ponce Enrile, Miriam Defensor Santiagio ve Gregorio Honasan ile Estrada yönetiminde polis şefi olan Panfilo Lacson’u tutuklayacağını açıkladı. 
     Bu arada Estrada da, yandaşlarının kaçırma ihtimaline karşı, başkent Manila dışında bulunan bir cezaevine nakledildi. Eski sinema yıldızı, hakkındaki kanıtlı yolsuzluk suçlamalarına rağmen, yoksul halk kitleleri arasındaki popülaritesini önemli ölçüde koruyor. 
     



 DÜNYA 











</TEXT>
</DOC>
