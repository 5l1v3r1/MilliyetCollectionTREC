<DOC>
<DOCNO> 23531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sondun13.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Elif Sözen-Peter Kohl düğünü Alman basınında "Kaderin bir cilvesi" 
</HEADLINE>
<TEXT>

     Alman basını, Elif Sözen-Peter Kohl çiftinin dün İstanbul'da evlenmesine geniş yer verdi. 
     Bild am Sonntag gazetesi, Peter Kohl'ün ağabeyi Walter'ın, istenmeyen düğün görüntülerinin alınmasını engellemek amacıyla Deutsche Welle DW televizyonu kameramanı Murat Işık'a vurduğunu, kamerasını da alarak düğün töreninin yapıldığı kilisenin demir kapısına attığını yazdı. 
     Murat Işık'ın tüm bu olaylara rağmen hasar görmeyen kamerasıyla görüntü almaya devam ettiğini belirten gazete, 23 yaşındaki kameramanın ''Bana bir Türk vursa ben de vururdum. Ama bu durumda kendime hakim oldum. Şikayette de bulunmayacağım. Ama çok öfkeliyim, sonuçta ben sadece işimi yaptım'' dediğini kaydetti. 
     Gazete ayrıca, Peter Kohl'ün Elif Sözen ile evlenirken Türkçe olarak ''Evet, kabul ediyorum'' dediğini, Türk geleneklerine uygun olarak da yaklaşık 150 bin marklık düğün masrafını Almanya'nın eski başbakanı Helmut Kohl'ün karşılayacağını yazdı. B.Z. gazetesi de düğündeki tek tatsız olayın Walter Kohl'ün, istenmeyen görüntü almaya çalışan kameramana vurması olduğunu belirtti. 
     Peter Kohl'ün Elif Sözen ile evlenebilmesi için Katolik kilisesi tarafından özel izin alındığına işaret eden gazete, Almanya'nın eski başbakanı Helmut Kohl'ün de çelenk yerine Mehmetçik Vakfı'na bağış yapılmasını istediğini vurguladı. 
     Berliner Morgenpost gazetesi ise Kohl'ün genelde Türkiye'nin AB'ye yakınlaşmasına karşı çıkmasıyla tanındığına dikkati çekerek, Mehmetçik Vakfı'na bağış yapılması çağrısının ise Türkiye'de olumlu karşılandığını belirtti. Gazete, Münih'te yaşayan ve İstanbul'a tatile giden bir Türk vatandaşının ''Helmut Kohl'ün şimdi bir Türk geline sahip olması kaderin bir cilvesi'' sözlerine de yer verdi. 







</TEXT>
</DOC>
