<DOC>
<DOCNO> 31744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/dunya/adun.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lütfen iki yıl seks yapmayın 
</HEADLINE>
<TEXT>

AİDS’ten her gün 700 kişinin öldüğü Afrika ülkesi Kenya’nın Devlet Başkanı Daniel Arap Moi, halka çağrı yaptı ve son çare olarak seks yapmamalarını’ istedi 
     DIŞ HABERLER SERVİSİ 

     Çağın vebası olarak nitelenen AIDS’e her gün 700 kurban veren Kenya’nın Devlet Başkanı Daniel Arap Moi, son çareyi "seks orucunda" buldu. Cinsel ilişki sırasında, bu yolla bulaşan AİDS’e karşı koruyucu önlem almakta özenli davranmayan Kenyalılara adeta yalvaran Moi, "Bu felaketten kurtulmamızın başka yolu yok. Sizden rica ediyorum, hiç değilse iki yıl seks yapmayın" dedi. 
     Kenyalılar Moi’nin sözünü dinler ve seksten uzak durursa hastalığın yayılma hızı büyük ölçüde düşecek ve AİDS salgını kontrol altına alınabilecek. 
     Bu arada Moi’nin başında bulunduğu hükümet de hastalıkla mücadele amacıyla 300 milyon prezervatif ithal etme kararı aldı. Prezervatifler halka bedava dağıtılacak. Erişkin nüfustan hareketle, kişi başına yılda 60 prezervatif düşecek. Moi, Kenya Eczacılar Derneği toplantısında yaptığı konuşmada, "Devlet Başkanı olarak, bu şeyleri ithal etmek için milyonlarca şilin harcamaktan utanıyorum" dedi. 
     
     Din adamlarının direnişi 
     Karar hem muhalefeti hem de dini çevreleri ayağa kaldırdı. Muhalefet bunca ekonomik sıkıntı içinde milyonlarca doların prezervatife yatırılmasını "skandal" olarak niteledi. 300 milyon prezervatif için 200 milyon Kenya şilini, yani 2.56 milyon dolar harcanacak. 
     Muhalefet dışında, ülkenin Hıristiyan ve Müslüman din adamları kararın "ahlaksızlığı ve evlilik dışı ilişkileri teşvik edeceğini" öne sürdü. 
     
     Ölü sayısında patlama 
     Mombasa Katolik Başpiskoposu John Hjenga "Zina tanrının yasalarına aykırıdır. Prezervatif ithal etmek de zinayı teşvikten başka birşey değildir" diyerek halkın prezarvatif yüzünden "sahte bir güvenlik" yanılsamasına itileceğini söyledi. 
     Dini çevrelere göre tek kurtuluş tek eşlilikte ve evlilik dışı ilişkinin engellenmesinde yatıyor. 
     Devlet Başkanı Moi, 1999’da AIDS’i ulusal felaket ilan etmiş, ancak o tarihten beri alınan önlemler hastalığın artan bir hızla yayılmasını engelleyememişti. 1999 yılında ölenlerin sayısı günde 350 - 400 arasında iken, rakam bugün 700’lere ulaşmış durumda. 
     
Rakamlarla Afrika’da AİDS Toplam AİDS’li sayısı 25.3 milyon Kadınların oranı Yüzde 55 Çocukların oranı Yüzde 19 AİDS’lilerin toplam nüfusa oranı Yüzde 8 Son bir yılda AİDS’e yakalananlar 3.8 milyon Son bir yılda AİDS’ten ölenler 2.5 milyon AİDS’ten ölenlerin toplam sayısı 20 milyon Ölümler sonucu öksüz kalan çocuklar 6 milyon      
     
Soykırım gibi      Nüfusu 30 milyon olan Kenya’da halen 2.5 milyon AIDS’li bulunuyor. Bunlardan 250 bini de artık tedavi kabul etmeyecek durumda ölümü bekliyor. Çoğunluğu çocuklar ve gençler olmak üzere her gün 700 kişinin hayatını yitirdiği bu doğu Afrika ülkesinde, sırf bu hastalık dolayısıyla yılda 250 bin insan ölüyor. Ölenlerin önemli bir bölümünün gençler olması, zaten ekonomik sorunu olan ülkeyi bir de vasıflı işgücü kaybıyla karşı karşıya bırakıyor. Kenya’nın da bir parçası olduğu Afrika’da halen 25 milyon AIDS hastası bulunuyor ve bu rakam dünyadaki AIDS’li sayısının üçte ikisini oluşturuyor. Afrika’da her gün 6 bin kişi hayatını kaybediyor. BM raporlarına göre, Orta Afrika’da AIDS’ten ölen 20 milyon kişiden sadece 200 bini bu virüsü taşıdığının farkındaydı. Bu insanların AIDS sonucu öldükleri, ancak otopsilerde anlaşılabildi. 
     



 DÜNYA 











</TEXT>
</DOC>
