<DOC>
<DOCNO> 21032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/13/son/sonspo15.html </URL>
<DATE> 2001/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
GAZİANTEPSPOR 1 - TRABZONSPOR 1 maç sonucu 
</HEADLINE>
<TEXT>

     Birinci Lig'de Gaziantepspor ile Trabzonspor arasındaki karşılaşma 1-1 sona erdi. 
     Ev sahibi Gaziantepspor, ilk dakikadan itibaren atak bir oyun sergiledi ve mücadeleyi Trabzonspor sahasına yıktı. Trabzonspor, 12. dakikada yediği golden sonra sahasından çıkmaya başladı ve 22. dakikada aradığı golü buldu. Gaziantepspor bu arada 38. dakikada kazandığı bir penaltı atışından yararlanamadı. 
     10. dakikada Hakan'ın uzattığı topla ceza alanında buluşan Krivov'un şutunda, meşin yuvarlak direğin üzerinden auta gitti. 
     12. dakikada Fatih'in kafayla aşırdığı topa kale alanında kafa vuran Hasan Özer, takımını öne geçiren golü kaydetti 1-0. 
     22. dakikada Gökdeniz'in topla ceza alanına girerek yerden uzattığı meşin yuvarlağa ayak koyan Oktay, skoru eşitledi 1-1 
     24. dakikada Trabzonspor ceza alanı yayı üzerinde Oktay, Kemal'i düşürdü. Hakan'ın ceza atışından geriye çıkardığı meşin yuvarlağa Fatih vurdu. Savunma oyuncularının arasından geçen top, direğin dibinden dışarıya çıktı. 
     27. dakikada geriye doğru hareket halindeyken ayağını inciten hakem Orhan Erdemir karşılaşmayı durdurarak, saha içerisinde tedavi oldu. 
     30. dakikada Trabzonspor'un kazandığı serbest vuruşu kullanan Hami'nin yaklaşık 30 metreden sert şutunda, top direğin üzerinden auta gitti. 
     32. dakikada Hakan'ın pasında ceza alanı içinde topla buluşan Fatih'in yerden şutunda meşin yuvarlak, Metin'in ayaklarına çarpıp döndü. 
     38. dakikada Krivov, ceza alanı içinde Metin ile mücadele ettiği sırada yerde kaldı. Hakem'in penaltı kararı sonrasında atışı kullanan Hasan Özer'in vuruşunda, meşin yuvarlak Metin'in ellerinden sonra direğe çarparak oyun alanına döndü. Fatih, topu yeniden almak isterken Metin'e faul yapınca, Gaziantepspor bu pozisyondan yararlanamadı. 
     
     Gaziantepspor ikinci yarıya da atak başladı ve Trabzonspor kalesini adeta ablukaya alarak üst üste pozisyonlar buldu. Ancak, bu fırsatları değerlendiremeyerek, 1 puana razı oldu. 
     48. dakikada Mert'in ara pasında topla buluşan Fatih'in sert şutunda meşin yuvarlak auta gitti. 
     51. dakikada sağ kanattan köşe atışından Erhan'ın kale alanına indirdiği topa Kemal kafa ile vurdu, meşin yuvarlak yan ağlarda kaldı. 
     55. dakikada Hami-Gökdeniz ver-kaçında topla son buluşan Gökdeniz'in sert şutunda meşin yuvarlak Ömer'e çarpıp döndü. 
     57. dakikada Trabzonspor'dan Cem sarı kart gördü. 
     59. dakikada Gaziantepspor atağında Hasan Yiğit'in şutunda direkten dönen topu önünde bulan Hasan Özer, meşin yuvarlağı boş kale yerine auta göndererek, takımını önemli bir fırsattan yararlandıramadı. 
     64. dakikada Hasan Yiğit'in ceza alanı ön çizgisi üzerinden sert şutunda Metin yatarak topu aldı. 
     67. dakikada Trabzonspor atağında topla birlikte ceza alanına giren Tamer yerden sert vurdu, Ömer meşin yuvarlağı bloke etti. 
     76. dakikada Trabzonspor'da Hami'nin yerine Zafer, 82. dakikada Oktay'ın yerine Orhan oyuna girdi. 
     86. dakikada Gaziantepspor'da Krivov'un yerine Çetin oyuna alındı. 
     Trabzonspor'da 87. dakikada Güngör, 88. dakikada Zafer sarı kart gördü. 
     89. dakikada Gaziantepspor'da baygınlık geçiren Fatih'in yerine Erich oyuna girdi. 
     90. dakikada Erhan'ın ceza alanı içerisinden sert şutunda savunma oyuncularına çarpan ve kaleci Metin'i de yanıltan top, direğin yanından auta gitti. 
     Karşılaşma 1-1 tamamlandı. 







</TEXT>
</DOC>
