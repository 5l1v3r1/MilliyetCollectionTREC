<DOC>
<DOCNO> 31125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/09/son/sondun11.html </URL>
<DATE> 2001/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sudaki idrar kokusunu izleyen piranhalar balıkçıların penislerini yedi 
</HEADLINE>
<TEXT>

     Papua Yeni Gine'de, balık avlandıkları nehre işemeleri üzerine, piranha cinsi oldukları sanılan balıkların sudaki idrar kokusunu izleyerek ulaştıkları cinsel organlarını ısırdıkları 2 balıkçı, kanamadan öldü. 
     Polis yetkilileri, ülkenin kuzeybatısındaki Sepic nehrinde değişik yerlerde avlanan balıkçıların, yaklaşık bir ay önce balıkların saldırısına uğradıklarını söylediler. Halkta paniğe yol açan bu saldırılardan polisin daha önce haberdar olduğu, ancak saldırıların birkaç gün önce doğrulandığı belirtildi. Polise göre, iki saldırıda da, güçlü çenelere sahip balıklar, suya işeyen balıkçıların idrar kokusunu izleyerek ''kaynağına'' saldırdı. Deniz biyolojisi uzmanı Ian Middleton, Sepic nehrine kesin olarak Endonezya'daki Irian Caya eyaletindeki sulardan girdiklerini belirttiği balıkların, çevrede böceklerden başka doğal yiyecek bulamayınca insanlara saldırdıklarını kaydetti. 
     Middleton, ''Balıkların idrar nedeniyle suda meydana gelen kimyasal değişikliği fark ettiklerini ve bu nedenle cinsel organlara saldırdıklarını düşünüyorum. Balıklar izlerin kaynağını bulup ısırıyor'' dedi. Yırtıcılığı ve oburluğuyla ünlü, güçlü çeneleri ustura keskinliğinde, üçgen biçiminde dişlere sahip piranhalar, tatlı sularda yaşıyor. 







</TEXT>
</DOC>
