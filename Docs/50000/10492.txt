<DOC>
<DOCNO> 10492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/soneko03.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şap hastalığı Türkiye'de de yaygın 
</HEADLINE>
<TEXT>

     Deli dana hastalığından sonra Avrupa'da hayvancılık sektöründe ikinci bir krize daha neden olan şap hastalığı Türkiye'de yaygın olarak görülüyor. 
     Tarım ve Köyişleri Bakanlığı'ndan edinilen bilgiye göre, Türkiye'de her yıl, Trakya hariç, genelde hemen hemen her ilde, ilçedeki hayvanlarda şap hastalığına rastlanıyor. 1999 yılında Türkiye genelinde 592 mihrakta şap belirlenerek Uluslararası Hayvan Hastalıkları Ofisi'ne bildirildi. 
     İngiltere'de şap hastalığı ile mücadelenin maliyeti 3 milyar dolar olarak belirlenirken, Türkiye'de tüm hayvan hastalıkları ile mücadele bütçesi sadece 7.5 trilyon lira. Bütçe yetersiz olduğu için de, hasta hayvanlar imha edilerek değil, hayvan varlığı yılda iki kez aşılanarak mücadele ediliyor. 
     Türkiye, çok uzun yıllardır mücadele ettiği şap hastalığından ülkeyi arındırmak amacıyla 5 yıl süreyle uygulanacak bir proje için, Avrupa Birliği'nden AB 1998 yılında 50 milyon euro istedi. Ancak, AB'nin bu proje kapsamında 1999'da 237 bin euro verdiği bunun ötesinde bir destek şimdiye kadar sağlamadığı belirtiliyor. AB'nin ''önce harca, sonra destek sağlayayım'' sistemine göre ödeme yaptığı, Türkiye'de ise bütçe imkanlarının yetersiz olması nedeniyle bu uygulamanın yapılmaması yüzünden projede ilerleme sağlanamadığı belirtiliyor. 
     Diğer taraftan AB ile yapılan görüşmeler sonucunda, Doğu ve Güneydoğu'da şapa karşı tampon bölge oluşturmak için 5 milyon euroluk destek sağlanmasının öngörüldüğü, ancak şimdiye kadar bu konuda da ilerleme kaydedilmediği ifade ediliyor. 
     Geçen yıl Yunanistan'da ortaya çıkan şap hastalığı nedeniyle itlaf edilen 5 bin sığırın bedelinin de AB tarafından karşılandığına dikkat çekiliyor. 
     AB'de şap hastalığı ile mücadele hayvanların itlaf edilmesi, karantina ve dezenfeksiyon yoluyla yapılırken, Türkiye'de bütçe imkanlarını yetersiz olması nedeniyle aşılama, karantina ve dezenfeksiyon yoluyla mücadele yürütülüyor. Bütün büyükbaş hayvanlar ile taşıyıcılık riskine karşı küçükbaş hayvanlar, ilkbahar ve sonbahar döneminde yılda iki kez aşılanıyor. İngiltere ve diğer AB ülkelerinde binlerce büyükbaş, taşıyıcılık riskine karşı da yine binlerce küçükbaş hayvan itlaf edilirken, bunların bedelleri devletler tarafından ödeniyor. 
     Şap hastalığının yaygınlaşmasında, yurda kaçak sokulan hayvanlar ve kontrolsüz hayvan sevkiyatı etkili oluyor. Kontrolsüz sevkiyat ve kaçak kayvanlar yoluyla sağlıklı hayvanlara da hastalık bulaştırılıyor. Bu nedenle hastalığı yok etmek mümkün olmuyor. 




</TEXT>
</DOC>
