<DOC>
<DOCNO> 38202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/21/yasam/yas04a.html </URL>
<DATE> 2001/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir tacirlerinden zehir gibi’ taktik 
</HEADLINE>
<TEXT>

Eroini suda erittikten sonra tişörtlerine emdiren uyuşturucu kuryeleri, sınır kapılarını gölge gibi geçtikten sonra zehiri gideceği adrese teslim ediyor... 
     SERHAT ÜNAL 

     Kuryelerinin bir bir yakalanması üzerine yeni taşıma yöntemlerine başvuran uyuşturucu tacirleri akıl almaz yöntemler geliştiriyor. Son olarak kaçakçıların, kuryelere, eroin emdirilmiş tişört giydirdikleri ve bu yolla uyuşturucu taşıttıkları belirlendi. 
     Özellikle uluslararası uyuşturucu kuryeliği yapan ve çoğu kadın olan zehir taşıyıcıları, eroin emdirilmiş tişörtlerin üzerine mont ya da hırka giyerek sınırları kolaylıkla aşıyorlar. 
     
     Kaybı sineye çekiyorlar 
     Yöntem şöyle işliyor zehir tacirleri önce uyuşturucuyu taşıyacak kuryeyi belirliyor. Bir kova suyun üzerine bir kilo eroin dökülüyor. 
     Daha sonra eroin karıştırılarak tamamen sıvı hale getiriliyor. Kuryenin giyeceği beyaz renkli tişört bu suya bastırılarak eroin iyice emdiriliyor. Ve ardından eroinli tişört güneşte kurutulmaya bırakılıyor. 
     Tişört kuruduktan sonra operasyon başlıyor ve eroinli tişörtü giyen kurye, uyuşturucuyu gideceği adrese teslim ediyor. Bu kez işlemler tersine işleme başlıyor. 
     Teslim edildiği adreste tekrar suya batırılan tişörtteki eroin, suya karışıyor. Sıvı hale gelerek tişörtten ayrılan eroin, bir tülbentle süzülüyor ve yeniden kurutularak toz haline getiriliyor. Bu yolla yapılan taşımacılıkta bir kilo eroinde 100 - 150 gram kayıp oluyor. 
     
     Kumaşa da uygulanıyor 
     Zehir tacirlerinin tişortlarda denedikleri bu yöntemi bez ve kumaşlarda da kullandığı özellikle Romanya, Bulgaristan, Rusya gibi ülkelerden Türkiye’ye gelerek bavul ticareti yapan kişileri kullandığı belirlendi. 
     



 YAŞAM 

























</TEXT>
</DOC>
