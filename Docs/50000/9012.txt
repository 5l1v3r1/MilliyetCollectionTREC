<DOC>
<DOCNO> 9012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun13.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı Powell Kuveyt'te 
</HEADLINE>
<TEXT>

     Kuveyt'in Irak işgalinden kurtuluşunun 10. yılını kutlama törenlerine katılmak üzere bu ülkeye gelen ABD Dışişleri Bakanı Colin Powell, ''ülkesinin mücadelesinin Irak halkıyla değil, Devlet Başkanı Saddam Hüseyin ile olduğunu'' söyledi. 
     Saddam'a rağmen Ortadoğu'nun bu bölgesine barış ve zenginliğin gelmesi için mücadele edeceklerini söyleyen Powell, ''bölgede saldırganlığa izin vermeyeceklerini'' ifade etti. 
     Körfez Savaşı sırasında ABD Başkanı olan George Bush ve harekat komutanı Norman Schwartzkopf'un da katıldığı törende konuşan Powell, ''Bizim mücadelemizin Irak halkı ile olmadığını bütün dünyanın bilmesini istiyorum. Bu, Bağdat rejimiyle olan mücadele'' dedi. Eski Başkan Bush ise, başkanlığa seçilen oğlunun Kuveyt'e daha fazla asker gönderip göndermeyeceğini bilmediğini, ancak ABD'nin Kuveyt işgalini asla unutmayacağını söyledi. 




</TEXT>
</DOC>
