<DOC>
<DOCNO> 33812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/soneko21.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan da IMF ile anlaşma yeniliyor 
</HEADLINE>
<TEXT>

     Bulgaristan'ın Uluslararası Para Fonu IMF ile bir yıllık anlaşma imzalayacağı açıklandı. 
     Maliye Bakanı Milen Velçev, bakan olarak göreve başladıktan sonra ilk resmi görüşmesini ülkeye gelen IMF'nin Bulgaristan Temsilcisi erald Shiff ile yaptı. 
     Görüşme ile ilgili Bulgar devlet haber ajansı BTA'ya yaptığı açıklamada Velçev, ülkenin IMF ve Dünya Bankası ile üç yıllık anlaşma süresinin yakında sona ereceğini belirterek, ''IMF ile bir yıllık yeni bir anlaşma imzalanacak'' diye konuştu. 
     Açıklamasında Velçev, ülkenin bundan sonra uluslararası finans pazarlarına çıkması gerektiğine işaret ederek, ''Uluslararası finans pazarlarına entegrasyon süreci IMF ve Dünya Bankası'ndan aldığımız desteğin önemini gölgeye düşürmeyecek'' diye konuştu. 
     Arnavutluk, Makedonya ve Yugoslavya'nın dışındaki tüm Doğu Avrupa ülkelerinin artık uluslararası finans pazarlarına girmeye çalıştıklarını vurgulayarak, Bulgaristan'ın da bu süreçte geri kalmaması gerektiğini açıkladı. 
     Öte yandan Bakan Velçev, Bulgaristan Başbakanı Simeon Sakskoburgotski'nin belirlediği, ülkedeki yaşam standartının yükseltilmesi için gerekli olan 800 günlük süresini ''mantıklı bulduğunu'' söyledi. 
     Velçev, bir yıl geçmeden Bulgaristan'daki yaşam standartında büyük bir değişiklik beklenemeyeceğini kaydederek, ''Halkımız yaşam düzeyinde hemen değişiklik beklemiyor. Başbakan Simeon Sakskoburgotski'nin dile getirdiği 800 günlük süre doğru belirlenmiş bir süredir'' diye konuştu. 






</TEXT>
</DOC>
