<DOC>
<DOCNO> 28644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/magazin/yazdud.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzik dünyasında yıldız savaşı 
</HEADLINE>
<TEXT>

Eğlencenin yeni adı Chinawhite, mönüsüz restoran Garuda, gazeteci arkadaşım Ufuk sonunda bekarlığa veda etti ve... 
     Sonunda şeytanın bacağını kırdım, Chinawhite'a gittim. Türk ortakları Ali Kemali ve Fehmi Zorlu geçtiğimiz günlerde gazeteye, bizim grubu ziyarete geldiler, biraz dertleştik. Türkiye'de işlerin İngilizlerin istediği tarzda yürüyemeyeceğini dilimin döndüğünce anlattım. Ben ve can dostum İzzet Çapa Londra'daki Chinawhite'a yemeğe gitmiştik. Oradaki kuralları iyi bildiğim için yönetime haksızlık yapmak istemedim. Televizyon dünyasının harika çocuğu Can Tanrıyar, güzel manken Petek Dinçöz, modanın duayenlerinden Yıldırım Mayruk ve ortağı Barbaros Şansal ile müthiş keyifli bir gece geçirdik. Hiçbir zorlamayla da karşılaşmadık. Bir kere dekorasyon rüya gibi. Servis mükemmel ötesi, çünkü bunda Cevat Tuksavul gibi bir otoritenin ağırlığı var. Personelin gözünün içi gülüyor. Şef Faruk Kep, o gece masamıza bakan Fuat Sezen işinin ehli, profesyonel insanlar. Yemek konusuna gelince, bizim damak tadımıza uygun değil. Biraz Çin, biraz afrodizyak, değişik bir lezzet. Zaten bu nedenle de Cevat'ın zehir kafası hemen çalışmış. Yeni bombayı pazartesi günü patlatıyorlar. Aynı Susam mönüsü gibi ikinci bir restoranda artık sushi yiyebileceksiniz. Ninja, 1 Temmuz'dan itibaren Chinawhite'ın içinde açılıyor. Kapıdaki zenci bodyguard John Michael Londra'da tanımıştım Türkiye’den ayrıldı. Şu an görevlilerin hepsi Türk, yani bizim çocuklar ve bizi bilenler, işinin ehli isimler. Yemeği Garuda'da yedik. Anlamı, mitolojik Endonezya kuşu. Buranın lezzet şefi Kevin Fine. Yastıklarda evinizdeki gibi rahatsınız, Boğaz'ın o güzel manzarasını doya doya yaşıyorsunuz. Hemen yan masamızda Mustafa Koç, diğer tarafta Oğuz Çavuşoğlu arkadaşlarıyla oturuyordu. Yemek sürpriz. Garuda'da mönü yok. Bizim gittiğimiz gece masaya önce soğuk kırmızı pancar, ardından da sıcak fasulye çorbası geldi. Sonra da armutlu, rokforlu, cevizli roka ve taze patates salatası... Ara sıcak olarak Japon usulü somon balığı hoştu. Ayrıca Chinawhite usulü tavuk salatası getirildi, ana yemek kuzu pirzolasıydı. Final çikolata mus ve elmalı krep ile yapıldı. Miami'deki 'Tantura'da bu lezzetleri az-çok bildiğim için sürpriz olmadı. Gelelim fiyata, öyle uçuk değil. Hesabı öderken beni kollamışlar. Cevat ile konuştum, "Burada öyle uçuk fiyatlar yok" dedi. Yeni bir mekan daha kazandım, tekrar gideceğim. Ama ya diğer restoranlara ya da bara. Çünkü öylesine güzel bir müzik var ki. Biraz volümü de kısarlarsa bana göre Chinawhite'ın istikbali parlak. Zaten Ali Kemali, Fehmi Zorlu ve o gece masaya gelen İngiliz ortak ileriye yönelik pek çok yatırımdan sözettiler. Bar müdürü Anton Efimov ve Genel Müdür asistanı Vyssade Christine ile de sohbet ettik. Ben öncelikle burada çalışan 110 kişiyi düşünüyorum, dilerim istedikleri başarıya ulaşırlar. Kısacası artık Chinawhite'dan korkmayın. Rezervasyon için telefon numarası 0212 259 54 80. 
     
Ufuk'u da evlendirdik      Evet, Gözcü Gazetesi'nin yayın koordinatörü Ufuk Büyükçelebi, benim çok sevdiğim meklekdaşlarımdan biri. Ayrıca yakın arkadaşım da. 
     Taaa İzmir'den. Yakışıklı bekarımızı sonunda kaybettik. Ufuk, aynı gazetede editör olarak çalışan dünya güzeli Burcu Örnek ile evlendi. Sanat, sosyete, iş dünyasının pek çok ünlü ismi Sirkeci'deki Hammam'da yapılan düğünde bir aradaydı. Şişli Belediye Başkanı'nın kıydığı nikahın şahitleri ise CHP Lideri Deniz Baykal ve İstanbul Valisi Erol Çakır'dı. Konuklar arasında MHP Genel Başkan Yardımcısı Nazif Okumuş, Gözcü Gazetesi'nin Genel Yayın Yönetmeni Rahmi Turan, sanatçı Mahsun Kırmızıgül vardı. 
     
Müzik sektöründe büyük yarış başladı      Efendim, ekonomik kriz müzik piyasasını da öyle bir etkiledi ki 8 aydır şirketlerin tabiriyle çarşıda yaprak kımıldamıyordu. Şimdi ise art arda çıkan albümlerle sektör canlandı. Sertab Erener'in 'Turuncu'su, Burcu Güneş'in 'Tılsım'ı, Çelik'in '8'inci'si, İzel'in 'Bebek'i, Serdar Ortaç'ın 'Sahibinin Sesi'... Ayrıca Mirkelam, Reha, Serap Sapaz, Ümit Yaşar, Kader, Kalender'in albümleri derken sektör hareketlendi. Konuyla ilgili olarak müzik dünyasının en büyük şirketlerinden biri olan DMC'nin Genel Koordinatörü Ercan Saatçi şöyle diyor "Müslüman mahallesinde salyangoz satar olduk. Biz lüks tüketim yapıyoruz. Ekonomi zaten ortada, bir de korsan kasetçilik var. Buna rağmen DMC yaz sezonuna 10 yeni albüm ile bomba gibi girdi. Mirkelam bir harika. Yeşim Dorukan, Hande Yener'in mix'i, Alpay'dan Latin, Yeşim Dorukan, Reha, Ümit Yaşar... Kısacası yüzümüz gülmeye başladı, bir de telif yasası çıkarsa iş tamam". Yine uluslararası bir müzik devi olan Universal'in iki ortağı, Neşe Demirkat ve Süha Yavuz, piyasanın haziran ayının ortasından itibaren hareketlendiğini, Tarkan ve Tarık'ın albümleri ile başlayan canlanmanın, Çelik, Serdar Ortaç, Soner Arıca, Sertab Erener, Mirkelam ile sürdüğünü belirttiler. Ve devam ettiler "Turizm patlaması yaşayan ülkemizde, okulların da tatile girmesiyle özellikle yazlık yerlerde, yeni bir sorun yaşanmazsa albüm satışlarında daha büyük hareketlenme bekliyoruz. Müslüm Gürses, Bulutsuzluk Özlemi, Ege, Harika Avcı ve İbrahim Tatlıses'in yeni albümleriyle sanırız piyasa hareketlenecek". Evet, sizin anlayacağınız, müzik dünyasında yıldızlar savaşı başlıyor. Bu arada MÜYAP'ın Flash TV'yi satın alıp başına Universal'in ağır toplarından Bige Daruga'yı getirmesi, müzik sektöründe son sürpriz. Efendim, bu pazar da bu kadar, kalın sağlıcakla. En kötü gününüz benimkinden iyi olsun. 
     
     



 MAGAZİN 












</TEXT>
</DOC>
