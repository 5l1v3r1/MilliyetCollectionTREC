<DOC>
<DOCNO> 1617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/siyaset/siy06.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Güngör'e süresiz ihraç 
</HEADLINE>
<TEXT>

     ANKARA Milliyet 

     Af Yasası TBMM Genel Kurulu'nda görüşülürken Başbakan Bülent Ecevit'i "vatan hainlerini affetmekle" suçlayan ve kendisinin de Ecevit'in 1974'de çıkardığı Af Yasası'ndan yararlandığı anlaşılan İçel Milletvekili Ali Güngör, dün MHP'den süresiz ihraç edildi. 
     Sözleri, konuşmayı izleyen Ecevit'in yanında oturan Başbakan Yardımcısı Devlet Bahçeli ve MHP milletvekilleri üzerinde soğuk duş etkisi yapan ve MHP'lilerin "Sayın Başbakanı üzmesi bizleri de üzdü. Bu konuşması yasaya partimizden çıkacak kabul oylarını arttırdı" dediği Güngör, Grup Yönetim Kurulu'nca "partiden kesin ihraç" istemiyle Müşterek Disiplin Kurulu'na sevkedilmişti. 
     Dün toplanan MHP Müşterek Disiplin Kurulu, parti tüzüğünde yapılan değişiklik uyarınca bir milletvekilinin TBMM'de işlediği suçun kendi görev alanlarına girmediğine karar verdi. Müşterek Disiplin Kurulu, konuşmasından dolayı kararı Grup Yönetim Kurulu'nun vermesi gerektiğini benimseyerek, Güngör'ün dosyasını yeniden Meclis'e yolladı. 
     Ancak Grup Yönetim Kurulu daha ilk adımda Güngör'ü "kesin ihraç istemi"yle Müşterek Disiplin Kurulu'na sevkettiğinden, Güngör, MHP'nin Meclis Grubu'ndan kesin ihraç edilmiş oldu. Yine tüzük uyarınca partinin grubundan ihraç edilen bir milletvekili, partiden de otomatikman kesin ihraç edilmiş sayılıyor. 
     


 SİYASET 

















</TEXT>
</DOC>
