<DOC>
<DOCNO> 45882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/spor/spo06.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tyson davet bekliyor 
</HEADLINE>
<TEXT>

Dünya ringlerinin sıradışı yumruğu MİLLİYET’e özel demeç verdi. Mike Tyson, Türkiye’ye gelebileceğini söyledi, terörü de lanetledi 
     İRFAN KURTULMUŞ-KOPENHAG 

     "Müslüman olamaz" 
     SIRADIŞI yaşantısı ve parlak kariyeriyle Dünya ringlerinin en popüler yumruğu olan Mike Tyson, davet halinde Türkiye’ye gelebileceğini söyledi. Danimarka’nın başkenti Kopenhag’ta, Galatasaray’ın UEFA Kupası’nı kucakladığı Parken Stadı’nda, 13 Ekim’de IBC şampiyonu Brian Nielsen ile karşılaşacak olan Müslüman boksör Tyson, MİLLİYET’e verdiği röportajda terörü de lanetlerken, "Bunu yapanlar Müslüman olamaz" diye konuştu. 
     
     "Kandilde maç" 
     KOPENHAG’TAKİ otel odasında kuran okuyup, dua ederek dev karşılaşmaya hazırlandığını söyleyen Tyson, "Beni yanlış tanıyorlar. Aslında günlük yaşantımda sakin ve uysalım. Ancak ringde azgın boğa gibiyim" ifadesini kullandı. 52 maçta 42’si nakavt 49 galibiyet alan 35 yaşındaki Tyson, 13 Ekim’in Miraç Kandili olduğunu da hatırlatarak, "Allah’ın izniyle, bu kutsal günde yeni bir nakavta hazır olun" dedi. 
     
     Ali’nin yolunda 
     BOKSUN kralı dediği Muhammed Ali’nin yolundan yürüdüğünü vurgulayan Mike Tyson, ABD’deki terörist saldırıları da kınadığını belirterek sözlerini şöyle sürdürdü "Böyle bir saldırıyı gerçek Müslüman yapmaz. Çünkü Müslüman masum insan öldürmez. Afganistan’a yapılan harekatta, inşallah masum halka zarar verilmeden terör hedefleri ortadan kaldırılır". 
     



 SPOR 
























</TEXT>
</DOC>
