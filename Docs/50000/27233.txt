<DOC>
<DOCNO> 27233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/dunya/dun01.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovenya’da süper zirve 
</HEADLINE>
<TEXT>

İlk kez biraraya gelen Bush ve Putin, "füze savunma kalkanı", NATO’nun genişlemesi, Balkanlar ve Ortadoğu’yu masaya yatırdı 
     DIŞ HABERLER SERVİSİ 

     Slovenya’nın başkenti Ljubljana kenti dün tarihi günlerinden birini yaşadı. Dünya politikasına yön veren iki ülkenin, ABD ve Rusya’nın liderleri dün ilk kez bu kentte biraraya geldi. ABD Başkanı George W. Bush ile Rusya Devlet Başkanı Vladimir Putin, Bush’un önerisi olan "füze savunma kalkanı", NATO’nun genişlemesi, Ortadoğu ve Makedonya’nın da aralarında yer aldığı bir dizi konuyu masaya yatırdı. Ülkelerinin yeni kuşak politika anlayışlarını temsil eden iki liderin yaklaşık iki saat süren görüşmesi olumlu bir havada geçti. 
     Ljubljana’nın 30 km kadar kuzeyindeki Brdo şatosunda yapılan dorukta Rusya lideri, ABD Başkanı’nın, anti balistik füze sistemiyle ilgili düşüncelerini "dikkatlice" dinledi ancak Rusya’nın bu konudaki karşıt görüşünün değişmediğini vurguladı. 
     
     Nükleer silahlar 
     Putin, görüşmede uluslararası istikrarla ilgili kendi önerilerini de Bush’un dikkatine getirdi. Bunlar arasında, stratejik savaş başlıklarının 2008 yılına kadar 1500’lere düşürülmesi önerisi, nükleer silahların yayılmasının önlenmesi rejiminin güçlendirilmesi de yer alıyor. 
     Ekonomik işbirliği de iki liderin buluşmasında ağırlık taşıyan konular arasında yer aldı. Liderler ekonomik işbirliği, Rusya’nın Dünya Ticaret Örgütü’ne üyeliğiyle ilgili konuları, bunların yanı sıra "enerji alanında işbirliğini" de ele aldı. 
     Putin’in dış politika danışmanı Sergey Prihodo, bu doruğun tek başına, "ABD’deki seçim süreci nedeniyle uzun süredir yapılamayan liderler arası temaslara geri dönülmesi anlamına gelmesi açısından bile" önem taşıdığını kaydetti. 
     Öte yandan doruk öncesinde ABD Büyükelçiliği önünde protesto gösterisi yapan Greenpeace’in Yeşil Barış 18 eylemcisi gözaltına alındı. ABD’nin füze savunma sistemine atfen "Yıldız Savaşlarına Son" yazılı bir pankartı açmaya çalışan 2 eylemci, polis tarafından engellendi. Eylemciler, 20 dakika süren protestonun ardından gözaltına alındı. 
     
Uçak krizi Ruslara yaradı      CENK BAŞLAMIŞ Moskova 

     Washington’la Pekin arasında diplomatik sorun yaratan casus uçağı EP -3’ü taşıyacak dev Rus kargo uçağı AN - 24 Ruslan Çin’e ulaştı. 120 ton taşıma kapasitesiyle dünyanın en büyük kargo uçağı olan Ruslan, 1 Nisan’da casusluk amacıyla uçuş yaparken Çin savaş uçağı ile çarpışarak Haynan adasına zorunlu iniş yapan EP -3’ü ABD’ye götürecek. 
     Adaya daha önce ulaşan ABD’li teknisyenler uçağı parçalara ayırmaya başladı. En az bir ay sürecek çalışmaları sonunda Ruslan’a Amerikan uçağının gövdesini oluşturan parçalar yüklenecek. İkinci bir Rus kargo uçağı ise kanat ve kuyruk bölümünü taşıyacak. 
     



 DÜNYA 











</TEXT>
</DOC>
