<DOC>
<DOCNO> 34798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/sontur17.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız kovalayan jandarma öğretmeni vurdu 
</HEADLINE>
<TEXT>

     Çorum'un Laçin İlçesi'nde, bir evin terasında hırsız olduğu şeklindeki ihbarı değerlendiren jandarma, aynı evde kiracı olarak oturan ve hırsızı kovalamak için kapının önüne çıkan öğretmeni, açtığı ateş sonucu vurarak ölümüne neden oldu. 
     Şaziye Taşgözlek, saat 02.00 sıralarında, 156 Jandarma İmdat'ı arayarak, Yenimahalle 2. Sokak'taki 2 katlı evlerinin teras katında hırsız gördüğünü ihbar etti. Bu sırada ev sahibinin oğlu da, alt katta oturan kiracıları Fatih İlköğretim Okulu Öğretmeni Zeki Çulha'yı telefonla arayarak, terasta hırsız gördüklerini söyledi. 
     Laçin jandarma ekipleri olay yerine gelirken, Zeki Çulha, üzerinde pijamaları olduğu halde taşıma ruhsatlı tabancasını alarak dışarıya çıkmak istedi. Bu sırada kapıda bekleyen bir Jandarma Uzman Çavuş, kaleşnikof marka silahıyla yaklaşık 8 metrelik mesafeden, hırsız zannettiği Zeki Çulha'ya ateş etti. Vücuduna 3 kurşun isabet eden öğretmen Zeki Çulha olay yerinde hayatını kaybetti. 
     Jandarmanın silahından çıkan 5 kurşun ise evin giriş bölümündeki yerlerde bulundu. Görgü tanığı Zeki Çulha'nın kızı Ayşe Çulha 15 , babasıyla evde oturdukları sırada, üst kattaki evsahiplerinin oğlunun telefonla arayıp, evde hırsız olduğunu söylediğini anlattı. Bunun üzerine babasının silahını alarak dışarıya çıktığını belirten Çulha, ''Babam, evde oturmam için beni uyardı. Dışarıda üst katın balkon ışığı ve sokak aydınlatması yanıyordu. Babam kapıdan çıkar çıkmaz bir silah sesi duydum. Hemen dışarı koştum. Babam kanlar içerisinde yerde yatıyordu. Askerler hiçbir müdahale yapmadan evden kimsenin dışarı çıkmaması için bağırıyordu. Hiç kimse babam için bir şey yapmadı. Ambulans bile gelmedi. Fenalık geçirdim ve sonrasını hatırlamıyorum'' dedi. 
     Jandarmaya evlerinin terasında hırsız olduğu ihbarında bulunan Şaziye Taşgözlek ise, olay sonrası rastgele ateş edildiğini ve boş kovanların hemen askerler tarafından evden istenen bir el lambası yardımıyla toplatıldığını bildirdi. 
     
     
     







</TEXT>
</DOC>
