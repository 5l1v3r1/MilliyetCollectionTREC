<DOC>
<DOCNO> 44854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun11.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin filmine rötuş... 
</HEADLINE>
<TEXT>

     İngiliz yazar Andy McNab tarafından kaleme alınan ''Crisis Four'' adlı kitaptan beyazperdeye aktarılacak filmden terörist Usame Bin Ladin ile ilgili bölümlerin çıkarılacağı belirtildi. 
     Internetteki ''mr.showbiz'' sitesinin haberine göre, 1999 tarihinde kaleme alınan ve bazı bölümlerinde Ladin'in Beyaz Saray'a düzenleyeceği bir saldırının planlarının da yer aldığı roman üzerine kurulu film, Miramax Stüdyoları tarafından çekiliyor. 
     Film şirketi yetkilileri, yapımla ilgili çalışmaların onbinlerce insanın hayatına malolan saldırı öncesinde başladığını, ancak yaşanan trajedinin ardından filmle ilgili ciddi düzenlemelere gittiklerini belirttiler. 
     Yetkililer, Irak'a ait seyyar Scud füzesi bataryalarına sabotaj düzenlemekle görevlendirilen İngiliz SAS komandolarından hayatta kalmayı başaran 4 askerden biri olan Andy McNab'ın yazdığı romandan beyazperdeye aktarılacak film için Temmuz'dan beri hazırlandıklarını, ancak yaşanan saldırının kendilerini değişiklikler yapmaya ittiğini kaydettiler. 
     Yetkililer, ABD'de 11 Eylül'de düzenlenen terörist saldırılar sonrası yayınlanan, Beyaz Saray'ın da olası hedefler arasında bulunduğu yolundaki haberleri dikkate alarak, bu bölümleri senaryodan çıkaracaklarını bildirdiler. 
     Miramax sözcüsü Matthew Hiltzik, ''Saldırının ardından ortaya çıkanların ışığında biz de elimizdeki materyali yeniden gözden geçireceğiz. Filmde Usame Bin Ladin veya Beyaz Saray'ı havaya uçuracağına ilişkin hiçbir bölüm yer almayacak'' dedi. 
     Senaryo yazarının gerekli değişiklikler için üzerinde çalıştığı filmin çekimlerine ne zaman başlanacağı yönünde takvimin de henüz belirlenmediği bildirildi. 
     ''Crisis Four'' adlı roman, teröristlere yardım eden güzel ve akıllı bir İngiliz kadını olan Sarah Greenwood ile SAS komandosu Nick Stone'un onu yakalama çabalarını konu alıyor. 
     






</TEXT>
</DOC>
