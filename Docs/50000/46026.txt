<DOC>
<DOCNO> 46026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/dunya/dun06.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş o’nu zengin etti 
</HEADLINE>
<TEXT>

İngiltere’de yaşayan Afgan kökenli kadın yazar uzun süredir bastıramadığı kitabının yayın hakkını 2.4 trilyona sattı 
     DIŞ HABERLER SERVİSİ 

     11 Eylül’de ABD’ye yapılan saldırıların ardından, Afganistan’la ilgili kitapların satışında patlama yaşanırken, İngiltere’de yaşayan Afgan kökenli bir kadın gazeteci de, uzun süredir bastırmaya çalıştığı ancak bir türlü hiçbir yayıncıya kabul ettiremediği Taliban rejimiyle ilgili kitabının yayın haklarını 1 milyon sterline yaklaşık 2.4 trilyon lira sattı. Gazeteci Saire Şah, İngiliz televizyon kanalı Channel 4’te geçtiğimiz yaz yayınlanan "Beneath the Veil" Çarşafın Altında adlı belgeselde, atalarının izlerini aramak üzere çarşaf ve gizli kamerayla girdiği Afganistan’da, Taliban yönetimi altındaki kadınların içinde bulunduğu zor koşulları da görüntülemiş, ancak terör eylemleri gerçekleştirilene kadar hiçbir yayıncıya bunu kitap halinde basma teklifini kabul ettirememişti. 11 Eylül’den sonra okurların Afganistan’a karşı meraklarının artmasıyla, İngiliz, Amerikan ve Alman yayıncılar, Şah’a bir servet ödediler. 36 yaşındaki Şah’ın kitabı, gelecek yıl sonbaharda basılacak. 
     



 DÜNYA 














</TEXT>
</DOC>
