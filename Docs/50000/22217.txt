<DOC>
<DOCNO> 22217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/spor/spo01.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL GÖNÜL ALDI 5 - 1 
</HEADLINE>
<TEXT>

Siyah - Beyazlılar, bu sezon son kez çıktığı taraftarı önünde şov yaptı, Siirt - Jetpa’ya gol yağdırdı. Beşiktaş’ın sayılarını Münch, Nouma, İbrahim, Şifo Mehmet ve Ümit attı 
     Bilal MEŞE 

     Güle güle kaptan... "Güle güle" adamın önde gideni... Güle güle, "yolun açık olsun" ... Seni hem Beşiktaş, hem de Türk futbolu çok arayacak... Unutulmazların arasına gömdük seni... 14 yıllık alın terine "şapka" çıkarıyor ve seni kalbimize gömüyoruz... 
     Evet... Beşiktaş’ın emektar kaptanı Şifo Mehmet, dün son kez İnönü Stadı’nda taraftarının karşısına çıktı. Şifo’nun 14 yıllık emeği var. Bu emeğe dün biraz olsun saygı duyulmasını çok isterdik. Olmadı Christoph Daum... Senin gibi gönül adamına da yakışmadı Şifo’yu yedekte çıkarmak... Olsun, yine de Daum’a kızmamak gerekir... Şifo’nun Kartal’a gelişi ve bırakışı da muhteşem oldu... İkinci yarıda çıktı, "Aslanlar gibi" oynadı. Klas paslar verdi, gol attırdı ve golle Siyah - Beyazlı taraftarlara "elveda" dedi. Onunla ilgili yazacak çok şey var. Ama buna ne zaman yeter, ne gazetenin sayfaları... 
     Güle güle sevgili kaptan... 
     Beşiktaş maça hızlı başladı. Nitekim Kartal, baskısının ilk karşılığını 9. dakikada aldı. Bu dakikada ceza alanı çizgisine yakın yerden kazanılan frikik atışını Münch kullandı. Alman futbolcu şık bir vuruşla topu köşeye bıraktı 1 - 0 
     17. dakikada kaleci Metin ceza alanı dışında topa elle müdahale edince orta hakem serbest atış verdi. Atışı yine Münch kullandı. Alman futbolcu bu kez topu arka direğe kesti. Nouma, kafayı çaktı, kaleci Metin topla beraber içeri girdi 2 - 0 
     24. dakikada maçın en iyi futbolcularından Nouma soldan şık bir ara pasıyla İbrahim’i kaçırdı. Siyah - Beyazlı futbolcu ceza alanına girdi. Çaprazdan vurdu, defansa da çarpan top kaleci Metin’in müdahalesine rağmen filelere gitti 3 - 0 
     71. dakikada Sellami, Alp’i ceza alanı içinde çekince hakem penaltı noktasını gösterdi. Atışı kullanan Alp şık bir vuruşla Siirt’in tek sayısını attı 3 - 1 
     72. dakikada taraftarının önüne son kez çıkan kaptan Mehmet, Nouma’nın soldan getirip ortaladığı topun gelişine nefis vurdu 4 - 1 
     83. dakikada yine kaptan Mehmet, şık bir aşırtma pasla Ümit’i kaçırdı. Siyah - Beyazlı oyuncu ceza alanına girdi, sert vurdu ve maçın skorunu belirledi 5 - 1. 
     
NOUMA tarihe geçti      BEŞİKTAŞ’ın Fransız yıldızı gol sayısını 18’e çıkarırken, Siyah - Beyazlı takımda bir sezonda en fazla gol atan yabancı futbolcu unvanına ulaştı. Eski rekor 17 golle Kovacevic’e aitti. Nouma dün attığı gol sonrası formasını çıkarıp yere attı ve tribünlere koştu. Tişörtünde yazan "Sizleri çok seviyorum. Sizleri unutmayacağım" şeklindeki yazı dikkat çekti. 
     
Mehmet son kez      BEŞİKTAŞ’ta bir hafta sonra aktif futbol yaşantısını noktalayacak olan sembol futbolcudan Mehmet dünkü maçta İnönü Stadı’nda taraftarın karşısına son kez çıktı. Daum’un tecrübeli oyuncuyu ilk onbire almaması ve yedek soyundurması Mehmet’i bir hayli üzdü. İkinci yarı oyuna giren Mehmet taraftara golle veda etti. 
     
Ceylan’dan gözdağı      ASBAŞKAN İzzet Ceylan boş tribünleri görünce ne yapacağını şaşırdı. Ceylan, "Beşiktaş’ı bu hale getiren ruhsuz oyunculara yazıklar olsun. Göreceksiniz bir hafta sonra büyük bir temizlik yapacağız" diye futbolculara gözdağı verdi. 
     
Üç cezalı      SİİRT karşısında sarı kart gören Nouma, Tayfur ve Erman cezalı duruma düştükleri için Denizlispor maçında forma giyemeyecekler. Daum, dünkü maçta Gençlerbirliği önünde hatalı goller yiyen Fevzi’yi 18 kişilik maç kadrosuna almadı. 
     
Daum kızdı      BEŞİKTAŞ Teknik Direktörü, Nouma konusunun basına yanlış yansıdığını söyledi, "Biz onu tutmak istiyoruz. Nouma kendi gitmek istiyor. Eğer bu fikrini değiştirseydi şu an ikinci veya üçüncüydük" dedi. Daum, Mehmet için de "Böyle bir futbolcu Türkiye’ye ve Beşiktaş’a çok az gelir. İmkan olursa antrenör olarak da ondan yararlanabilirim" yorumunu yaptı. Bu arada Daum, Karhan’ın hafta içinde Almanya’nın Wolfsburg takımıyla masaya oturacağını söyledi. 
     



 SPOR 



























</TEXT>
</DOC>
