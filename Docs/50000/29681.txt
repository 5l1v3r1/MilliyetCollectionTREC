<DOC>
<DOCNO> 29681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/son/sontur14.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye zabıtaları talimatla bıyıklarını kesti 
</HEADLINE>
<TEXT>

     İzmit Saraybahçe Belediyesi'nde görev yapan zabıta memurları, Belediye Başkanının isteği üzerine bıyıklarını kestiler. 
     Zabıta memurlarından aldığı bilgiye göre, Belediye Başkanı Hikmet Erenkaya, yolda bir memurun sarkık bıyıklı olduğunu görünce, Zabıta Müdürü Ayhan İlhan'a, bıyıkların kesilmesini istedi. 
     İlhan, Belediye Başkanı'nın isteği üzerine memurlarla toplantı yaparak bıyıklarını kesmelerini söyledi. Erenkaya'nın tepkisini çekmek istemeyen yaklaşık 45 memur bıyıklarını kesti. 
     Zabıta Müdürü Ayhan İlhan, memurlara bıyıklarını kesmeleri için herhangi bir zorlama yapılmadığını belirtti. 
     Zabıta memurlarının bakımlı, tertipli ve düzenli olması gerektiğine işaret eden İlhan, ''Zabıta, görevi gereği sürekli halkın içindedir ve bakımlı olmak zorundadır. Kendileriyle bir toplantı yapıp, daha çağdaş bir görüntü için bıyıklarını kesmelerini önerdim. 
     Onlar da gönüllü olarak kestiler. Hem insan bakamadığı bir şeyi üzerinde taşımamalıdır'' dedi. 
     Bu arada, amirlerinden çekindikleri için konuşmaktan kaçınan zabıta memurları, ''Bıyığımızı kestikten sonra, ailemiz ve çocuklarımız ilk gördüklerinde bizi tanıyamadılar. Herhalde buna da alışırız'' diyorlar. 
     
     






</TEXT>
</DOC>
