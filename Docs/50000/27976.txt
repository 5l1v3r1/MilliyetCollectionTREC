<DOC>
<DOCNO> 27976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/siyaset/siy01.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erteleme istedi ama mahkeme reddetti... 
</HEADLINE>
<TEXT>
Fazilet, vakit kazanmaya çalışıyor 
Anayasa Mahkemesi’ne başvuran FP yönetimi "Anayasa değişikliğinin ve AİHM’nin beklenmesini talep etmişti 
     ABDULLAH KARAKUŞ Ankara 

     FP, "hakkındaki kapatma davasının ileri bir tarihe ertelenmesi" için Anayasa Mahkemesi’ne yaptığı sürpriz başvuruya ret yanıtı aldı. FP Trabzon Milletvekili Şeref Malkoç, dün sabah geldiği mahkemeye sunduğu başvuru dilekçesinde, AİHM’in kararının temmuz ortasında açıklanacağına ilişkin avukatlarından gelen bir mektup sundu. 
     Başvuruda, Meclis’te bütün partilerce uzlaşma sağlanan bir Anayasa değişiklik paketi bulunduğu kaydedilerek, "Bu pakette partilerin kapatılmamasına yönelik olumlu düzenlemelerin yapıldığı, bunun mevcut davayı da etkileyebileceği" bildirilerek, erteleme talep edildi. Dilekçeyi hazırlayan hukukçu milletvekili Mustafa Kamalak, "Anayasa Mahkemesi kapatmayı düşünüyorsa, mutlaka AİHM kararını ve Anayasa paketini beklemelidir" diye konuştu. "Bize göre davanın reddi gerekir. Eğer dava Yüce Mahkeme’nin farklı bir şekilde algılamasıyla sonuçlanacaksa, mahkeme farklı düşünüyorsa beklenmesi lazım" diyen Kamalak, şunları söyledi 
     
Kamalak AİHM kararı önemli      "AİHM’deki RP davası sonuçlanmak üzere. Dün önceki gün avukattan dava sonucu temmuz ortasında resmen açıklanacak’ diye bir mektup geldi. Başvuruda asıl onu ileri sürdük. Çünkü, FP davası da onun üzerine kurulu bir dava. Bence dava ertelenmelidir. AİHM’in kararının açıklanmasını beklemek Türkiye’ye hiç bir şey kaybettirmez. Anayasa paketinde partilerin kapatılmamasına yönelik iyi gelişmeler var. Bunun da dikkate alınması için davanın ertelenmesi gerekir." 
     
Bumin, kişisel oyunu açıkladı      Anayasa Mahkemesi Başkanı Bumin ise, dünkü toplantı öncesi taleple ilgili şu yorumda bulundu "İleride değiştirilecek Anayasa ve yasalar için davalar ertelenemez. Böyle bir kural ne yasalarda yer alıyor, ne de teamülde var. Ben, kişisel oyumu söylüyorum bu, davayı erteletecek bir başvuru değil. Kamuoyunda, davanın sonucuna ilişkin spekülasyonlar da arkadaşlarımı ve beni etkilemez. Vicdan ve hukuka göre karar verilecektir." 
     Bumin, Başbakan Ecevit’in, "Davanın ertelenmesi faydalı olur" sözlerini de "kendi temennisi" olarak değerlendirdi. Yüksek mahkeme, öğleden sonraki oturumda, FP’nin istemine ret yanıtı verme kararı aldı. Karar, oturum sürerken Başkanvekili Haşim Kılıç tarafından yapılan açıklamayla duyuruldu. 
     
Fazilet’e ret      FP’nin davayı erteletme yönündeki başvurusu oybirliğiyle reddedildi. Talebin mahkemeye ulaşmasından sonra Yargıtay Cumhuriyet Başsavcısı Sabih Kanadoğlu’ndan görüş istendi. Kanadoğlu’nun, kurye vasıtasıyla gönderdiği mütalaası değerlendirildikten sonra, FP’nin talebi oybirliğiyle reddedildi. 



 SİYASET 
















</TEXT>
</DOC>
