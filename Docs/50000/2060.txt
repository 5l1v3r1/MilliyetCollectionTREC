<DOC>
<DOCNO> 2060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/13/son/sontur03.html </URL>
<DATE> 2001/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'den Fransa'ya protesto 
</HEADLINE>
<TEXT>

     Türk-İş üye sendikalara birer genelge yayınlayarak, ''Sözde Ermeni Soykırım'' yasa tasarısını parlamento gündemine alan Fransa'ya protesto mektubu gönderilmesi kampanyasının başlatılmasını istedi. 
     Üye sendikalara yayınlanan genelgede, Türk ulusunu ve tarihini karalamayı amaçlayan militan Ermeni çevrelerinin başlattıkları bu kampanyanın başarılı olması halinde, bunun Türkiye açısından olumsuzluklara neden olacağı kaydedilerek, bundan ötürü üye sendikalardan yasa tasarısına karşı olarak, Fransız milletvekillerine gönderilmek üzere protesto mektubu kampanyası başlatılması talep edildi. 
     Sendikaların Fransa'daki muhataplarına da mektup gönderilerek, bu konudaki taleplerin dile getirilmesinin yararlı olacağı vurgulanan genelgede, sendikaların yanı sıra işçilerin de Fransız milletvekillerine protesto mektubu gönderebilecekleri bildirildi. 
     Türk-İş tarafından üye sendika genel başkanlıklarına yayınlanan genelgenin yanı sıra, Fransız milletvekillerine gönderilecek protesto mektubunun Fransızca yazılmış örneği de gönderildi. 




</TEXT>
</DOC>
