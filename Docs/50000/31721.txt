<DOC>
<DOCNO> 31721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur06.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
THY toplu iş sözleşmelerinde uyuşmazlık... 
</HEADLINE>
<TEXT>

     Türkiye Sivil Havacılık Sendikası ile Türk Hava Yolları THY arasında 7 aydır süren 18. Dönem Toplu İş Sözleşmesi görüşmelerinde, resmi arabulucu süresinin ''uyuşmazlıkla sona erdiği'' bildirildi. 
     Hava-İş Sendikası Genel Merkez Yönetim Kurulu'nca yapılan yazılı açıklamada, THY Genel Müdürlüğü'nde dün yapılan son resmi arabulucu toplantısında, işverenin ''Türk-iş - Hükümet Protokolü'' dışında çözüme yönelik yeterli hiçbir teklif getirmediği belirtilerek, bu nedenle herhangi bir anlaşma sağlanamadığı kaydedildi. 
     Açıklamada, şöyle denildi 
     ''7 aydır süren THY 18. Dönem Toplu İş Sözleşmesi görüşmelerinde resmi arabulucu süresi uyuşmazlıkla sona erdi. Sendikamız, yasal prosedüre göre arabulucu uyuşmazlık tutanağının taraflara tebliğinden itibaren 6 işgünü içinde grev kararı almak zorundadır. Bu yasal işlemlerle ilgili takvim kesinleştiğinde sendikamız açıklamada bulunacaktır.'' 
     Amacın kesinlikle grev olmadığı belirtilen açıklamada, ''Ülkemizin turizm gelirlerine en ihtiyaç duyduğu bir noktada işveren sendikası ve THY yetkililerinin bu sorumsuz tutumunu kınıyor ve kendilerini sağduyulu olmaya çağırıyoruz'' görüşüne yer verildi. 
     
     







</TEXT>
</DOC>
