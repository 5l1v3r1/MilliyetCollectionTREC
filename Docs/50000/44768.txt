<DOC>
<DOCNO> 44768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/ekonomi/eko02.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR DEVİN ÇÖKÜŞÜ 
</HEADLINE>
<TEXT>

İsviçre’nin ünlü havayolu şirketi Swissair, terörün ilk kurbanı oldu. Yakıt bile alamayan şirket uçuşlarını süresiz durdurdu. Uçaklarına haciz konuldu. Borsalarda tahtası kapatıldı 
     EKONOMİ SERVİSİ 

     11 Eylül saldırısı ilk büyük kurbanını verdi. İsviçre havayolu şirketi Swissair, bütün uçuşlarını süresiz olarak durdurdu. Yerel jet yakıtı satıcılarının şirkete yakıt vermeyi durdurması üzerine, şirkete bağlı bazı uçaklar Avrupa havaalanlarından kalkış yapamadı. İki uçağına Londra’da haciz konuldu. Zürih Havaalanı’nda, şirkete bağlı uçakların operasyonel nedenlerle kalkış yapamadığı’ anons edildi. Son dönemde yüzde 80 oranında değer kaybeden hisse senetlerinde işlemler durduruldu. 
     
     Terör yıktı 
     Gelişmeleri doğrulayan Swissair sözcüsü, ayrıntılı açıklama vermekten kaçındı. Ancak, acil nakit arayışındaki şirketin, yakıt bile alamadığı için uçuşlarını durdurmak zorunda kaldığı belirtiliyor. Şirketten yapılan açıklamada, "Uçuş operasyonlarının sürdürülmesini sağlamak için bankalarla yoğun görüşmeler yapılmaktadır. Nihai karar önümüzdeki saatlerde alınacaktır" denildi. Açıklamada uçuş haline olan uçakların varış noktalarına ulaşacakları da belirtildi. 
     ABD’de 11 Eylül’de gerçekleştirilen saldırılarda uçak kullanılması sonucu, yolcu tercihlerinin değişmesi, bütün önemli hava yolu şirketlerinde sıkıntıya yolaçtı. Sigorta primlerinin yükseltilmesi ve güvenlik giderleri sonucu maliyetleri çok yükselen şirketler bir yandan da yolcu kaybedince sıkıntıya düştüler. Binlerce kişi işten çıkarıldı. 
     Bu gelişmeler sonucu hükümetler havayolu şirketleri için destek kredileri sağladılar. Ancak bu destek de yetmedi ve Avrupa’nın en önemli havayolu şirketlerinden Swissair iflasın eşiğine geldi. 
     
     Hükümet devrede 
     10 milyar dolar borcu olduğunu belirtilen Swissair, 2 bin 650 kişiyi işten çıkarmayı açıklamışken bu sayının daha fazla olması bekleniyor. Şirket kurtulmak için yüzde 70.3’üne sahip olduğu Crossair’i İsviçre bankaları UBS ve Credit Suisse’ye sattı. Aynı operasyon kapsamında kargo şirketi Balair’i ise kapatma kararı aldı. Swissair’i kurtarmak için devreye giren İsviçre hükümeti UBS ve Credit Suisse’yi şirkete 154 milyon dolar kredi vermeye ikna etti. Grubun yönetim Kurulu Başkanı, Mario Corti, diğer havayolu şirketlerindeki hisselerini çekeceğini açıkladı. 
     Swissair’in borçla finanse edilen hızlı büyüme’ stratejisinin kurbanı olduğu belirtiliyor. Şirketin 12 milyar frank, grubun tamamının ise 17 milyar frank borcu bulunuyor. 
     
70 yıldır uçuyor      26 Mart 1931 yılında kurulan 70 yıllık havayolu şirketi Swissair’in 1 Aralık 1999 yılı itibarıyla çalışan sayısı 7 bin 726 kişiydi. Binin üzerinde pilotu ve 4 bine yakın teknik elemanı bulunan firma, daha önce American Airlines ile iç hat uçuşlarında bir ortaklığa gitmişti. 300 bin saatin üzerinde yıllık ortalama uçuş süresi bulunan firma, yılda 13 milyon insan taşıyordu. 6.5 milyon ton civarında yük taşıma kapasitesine sahip olan grubun başkanlığını Mart 2001’den itibaren ise Mario A. Corti yürütüyordu. Swissair, 1980’de 100 milyonuncu müşterisini taşımıştı. 
     
     SAirGroup şirketleri 
     Swissair, Swissport, Swisscargo, Gategourmet, Crossair, SR Technics, Cargologic, The Nuance Group, Airline Partners, Atraxis, Gourmetnova, Balair, AviReal Restorama, Flightlease, Protaxi, Railgourmet, Prohotel. 
     



 EKONOMİ 



















</TEXT>
</DOC>
