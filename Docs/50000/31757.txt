<DOC>
<DOCNO> 31757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/ekonomi/eko06a.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansör borsa 
</HEADLINE>
<TEXT>

Tarihi dip seviyelerine kadar gerileyen endeks, dün adeta asansör gibi hızla indi çıktı. Tavan - taban giden borsa, günü yüzde 4.50’lik artışla kapattı 
     ORHAN TEKEOĞLU 

     Güven bunalımı ve Arjantin krizinin etkilerine bazı büyük yabancı bankaların spekülasyonları da eklenince piyasalar hızlı bir dalgalanma yaşadı. Merkez Bankası dolara talebi önlemek için program dışı 85 milyon dolar sattı. Doların ateşi düşerken, faizlerde 11 puanlık gerileme yaşandı. 
     Geçen hafta cuma gününden bu yana panik halindeki satışlarla dolar bazında tarihi düşüşlerini yaşayan borsa, dün gösterdiği performans ile yine tarihe geçti. 
     
     Tepki alımları geldi 
     Gün içinde tavan - taban seyreden borsa günü yüzde 4.50’lik artışla 9.122’den tamamladı. Yükseliş, borsanın 8.326 ile dip yaptığı zamana kadar süren yüzde 25’lik düşüşten sonra gelen tepki alımlarından kaynaklandı. Borsanın yükselişte olduğu bir günde yabancı yatırımcılarla çalışan Bender Menkul’ün net 17 trilyon liralık satış yaptığı dikkat çekti. 
     
     İşlem hacmi yükseldi 
     Her iki seansta toplam 620 trilyon 405 milyar liralık işlem hacmi oluştu. Bu rakam 22 Mayıs’tan sonra gerçekleşen en yüksek işlem hacmi oldu. 
     Para ve sermaye piyasaları arasındaki dengenin bozulduğu bir ortamda geç de olsa Merkez Bankası Başkanı Süreyya Serdengeçti ve Başbakan Bülent Ecevit’in piyasaları teskin edici açıklamalarda bulunmaları tansiyonun düşmesi açısından etkili oldu.Uzmanlar, yükselişin k r amaçlı satışlarla hız kesebileceğini belirttiler. 
     
Faiz ve döviz hız kesti      EKONOMİ SERVİSİ 

     Arjantin’deki kötü gidiş olduğu, iç borçların erteleneceği, Derviş’in görevden alınabileceği gibi sayısız senaryonun dolaştığı döviz piyasasında yabancı bankalar alıma yönelince, döviz yükseldi. Ancak büyük yerli bankalar, bu talebi karşılayınca 1 milyon 400 bine yaklaşan dolar, tekrar 1 milyon 350 bin liraya geriledi. Program dışı döviz satış ihalesi açan MB, 1 milyon 337 bin liradan 85 milyon dolar sattı. İhaleden sonra piyasalar sakinleşti. Dolar 1 milyon 320 alış, 1 milyon 350 bin lira satış düzeyinde dengelendi. Bonoda ise 6 Mart 2002 vadeli bononun yıllık bileşiği günü yüzde 109’dan tamamladı. 
     



 EKONOMİ 



























</TEXT>
</DOC>
