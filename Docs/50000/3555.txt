<DOC>
<DOCNO> 3555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sonspo05.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "İkici yarıda daha çok puan toplayacağız" 
</HEADLINE>
<TEXT>

     Fenerbahçe Teknik Direktörü Mustafa Denizli, ligin ertelenmesinin kendilerinİ olumlu ya da olumsuz etkileyemeyeceğini, bunun normal bir durum olduğunu söyledi. 
     Belek'te kamp yapan Fenerbahçeliler, bu sabah ormanda kros yaptı. Krosa sakat olan Rapaiç ile milli maç dolayısıyla ülkelerine giden Johnson ve Uche katılmadı. Yaklaşık bir saat ormanda koşarak kondisyon çalışması yapan Fenerbahçeli futbolcuların oldukça neşeli ve istekli oldukları gözlendi. Daha sonra Fenerbahçe Teknik Direktörü Mustafa Denizli, basın toplantısı düzenleyerek kamp dönemini değerlendirdi. Ligin ikinci yarısında tempolu, süreklilik sağlayan, mücadele eden bir Fenerbahçe seyredileceğini söyleyen Denizli, ''İkinci yarıda, ilk yarıda almış olduğumuz puanların daha fazlasını alacağız'' dedi. 
     Liglerin ertelenmesi nedeniyle kampın uzatılmayacağını söyleyen Denizli, perşembe günü İstanbul'a döneceklerini açıkladı. Rapaiç'in lige kadar hazır olacağını da belirten Denizli, Uche ve Johnson'un ülkelerine gidişi konusunda da ''Lig ertelenmemiş olsaydı onları göndermeyecektik'' diye konuştu. 
     
     



</TEXT>
</DOC>
