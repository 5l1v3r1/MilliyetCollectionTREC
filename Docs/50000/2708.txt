<DOC>
<DOCNO> 2708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/18/siyaset/siy01.html </URL>
<DATE> 2001/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Darbeyi sözlükten çıkarın 
</HEADLINE>
<TEXT>

Darbe tartışmalarının toplumun üst tabakalarındaki sınırlı bazı kesimlerden kaynaklandığını söyleyen Başbakan Ecevit, "Türkiye’nin demokrasiden uzaklaşmasını dünya da insanlık da kabul etmez" dedi 
     ANKARA Miliyet 

     Beyaz Enerji Operasyonu"ndan sonra gündeme gelen asker - hükümet gerginliği ve 28 Şubat sürecine ilişkin "darbe tartışmaları" Başbakan Bülent Ecevit’i kızdırdı. Ecevit, "darbe" sözcüğünün artık siyaset sözlüğünden çıkmasını isteyerek, "Türkiye’nin demokrasiden uzaklaşmasını dünya da, insanlık da kabul etmez" dedi. 
     DSP Grubu’nda konuşan Ecevit, bu yılın başından beri yapay siyasal sarsıntıların, durup dururken demokrasi ve darbe tartışmalarının gündeme gelmeye başladığını söyleyerek şunları söyledi 
     
Bazı kesimler...      "Bu tartışmalar toplumdan kaynaklanmıyor. Toplumun üst tabakalarındaki sınırlı bazı kesimlerden kaynaklanıyor. Türkiye, bölgemizde demokrasiye öncülük eden ülkedir. Şimdi bölgemizde hemen her ülke ileri ölçüde demokrasiye kavuşmuşken Türkiye’de demokrasiden kuşku duyulduğu havasını vermek kabul edilemez. Bu konuda herkesi uyarmak isterim." 
     Yakın zamana kadar demokrasiden uzak olan Balkan ülkelerinin şimdi kusursuz bir demokrasiyi işlettiklerini ifade eden Ecevit, Türkiye’nin bu ortamda demokrasiden uzaklaşması durumunda bunu dünyanın da, insanlığın da kabul etmeyeceğini vurguladı. 
     Ecevit, şöyle devam etti "Bu tartışmalar ekonomide istikrarı sarsabilir. Onun için darbe sözcüğünün artık siyaset sözlüğümüzden çıkmasını istiyorum. Demokrasi konusunda bütün bölgemiz ülkelerine örnek olan Türkiye Cumhuriyeti devleti sürekli olarak demokrasi içinde yaşayacaktır. Demokrasi Türkiye’de ebedi olarak yaşayacaktır." 
     Yolsuzlukların üzerine hiçbir dönemde bu kadar gidilmediği için "Benim de başıma bir şey gelir mi" kaygısının yaşandığına dikkat çeken Ecevit şöyle dedi 
     "Özellikle parasal etkinliklerle ilgili kesimlerde ve bankalarda bu kaygı yer yer işlerin durmasına bile yol açabilir kaygısını taşıyorum. Onun için incelemelerde ödünsüz ama çok özenli ve dikkatli davranılması gerekiyor. Bütün bürokratlarımıza, bütün banka kesimindeki yurttaşlarımıza da Türk adaletine güvenmelerini telkin ediyorum." 
     
     FP’li Parlak DSP’ye katıldı 
ANKARA Milliyet 
     Hakkari Bağımsız Milletvekili Evliya Parlak DSP’ye katıldı. Başbakan Ecevit, katılımla ilgili olarak, "Sizlere sevindirici bir haber vermek istiyorum. Parlak, zaten Meclis açıldığından beri bizimle beraberdi. Şimdi resmen partimizin üyesi" dedi. 
     Ecevit, törende "Kendisini demokratik sol kültürü benimsemiş bir arkadaş olarak tanıdık. Çalışmalarında başarılar diliyorum. Parlak’ın DSP’ye katılması Hakkari için hayırlı olsun" diye konuştu. 
     "Ölene kadar DSP’li kalacağım" sözünü veren Parlak ile milletvekili sayısını 136’ya çıkaran DSP, ilk kez FP kökenli bir milletvekilini kabul etti. 
     Merve Kavakçı’nın Genel Kurul’a türbanla gelmesini grupta eleştirince, hakarete uğrayıp kürsüden indirilen ve bunun üzerine FP’den istifa eden, Parlak, bağımsız olduğu 20 ayda hükümete destek verdi. 
     


 SİYASET 



















</TEXT>
</DOC>
