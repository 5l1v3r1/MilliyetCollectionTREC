<DOC>
<DOCNO> 40825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo18.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor, Galatasaray'ı gözüne kestirdi 
</HEADLINE>
<TEXT>

     Antalyaspor, cumartesi günü oynayacağı Galatasaray maçının hazırlıklarını tamamladı. 
     Bugün sabah ve akşam yapılan iki antrenmanla Galatasaray maçının hazırlıklarını tamamlayan Antalyaspor, yarın sabah uçakla İstanbul'a gidecek. 
     Teknik Direktör Hüseyin Kalpar, Galatasaray maçından mutlak puan çıkarmayı amaçladıklarını söyledi. 
     Galatasaray'ın çok güçlü bir takım olduğunu belirten Kalpar, Antalyaspor'un da oturmuş kadrosuyla yıllardır gücünü kanıtladığını kaydederek, ilk maçlarda alınan başarısız sonuçları talihsizlik olarak değerlendirdi. 
     Kalpar, Antalyaspor'un geçmişte Galatasaray'ı İstanbul'da yendiğine değinerek, ''Aynı şeyi neden yapmayalım'' diye konuştu. 
     Hüseyin Kalpar, kendisiyle başlayan kan değişikliğinin takıma olumlu yansıdığını, oyuncuların moral motivasyonunun üst düzeyde olduğunu bildirerek, ''Önemli olan iyi futboldur. Biz bunu yapmak istiyoruz. Bunu yaparsak, puan ve puanlar kendiliğinden gelecektir'' dedi. 
     Öte yandan Antalyaspor yönetimi, futbolcularla toplantı yaparak, alacaklarının en kısa zamanda ödeneceği garantisi verdi. 
     Antalyaspor Basın Sözcüsü Murat Bulat, futbolcuların kulübün içinde bulunduğu durumu bildiklerini, bu nedenle anlayışlı davrandıklarını belirterek, ''Onlara her türlü güvenceyi verdik. Onlar da rahatladı. Parasal sorunlarını sahaya yansıtacaklarına zaten hiçbir zaman inanmadım. Antalyaspor yakında düzlüğe çıkacak. Futbolcular bunu biliyorlar ve sağduyu içindeler'' diye konuştu. 
     Bu arada Antalyaspor'da Galatasaray maçı öncesinde sakat olan Gaudıno'nun dışında eksik futbolcu bulunmadığı bildirildi. 






</TEXT>
</DOC>
