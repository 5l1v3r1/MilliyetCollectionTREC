<DOC>
<DOCNO> 47145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sondun10.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum'un birlikleri Mezar-I Şerif önlerinde çatışıyor 
</HEADLINE>
<TEXT>

     Afganistan'da Taliban karşıtı güçlere mensup General Raşit Dostum'un birliklerinin, stratejik öneme sahip Mezar-ı Şerif kentinin dış mahallelerine ulaştıklarını Rus kaynakları da doğruluyor. 
     İtar-Tass'ın, Tacikistan'dan, buradaki diplomatik kaynaklara dayanarak verdiği haberinde, Dostum'a bağlı birliklerin iki koldan kente ulaştıkları belirtildi. 
     Operasyonun detaylarının bilinmediği belirtilirken, Tacikistan'ın başkenti Duşanbe'de, Taliban'a muhalif yönetime bağlı diplomatik kaynakların, ''Taliban güçlerin moralleri çökmüş durumda. Yerel halktan da destek göremiyorlar. Taliban'ın birçok eski destekçisi, Kuzey İttifakı'na geçti'' dedikleri aktarıldı. 
     Mezar-ı Şerif, yıllardır Rus birliklerinin görev yaptığı Tacikistan-Afganistan sınırına 80 km. mesafede bulunuyor. Sınırdaki durumun ise son 24 saat içerisinde sakin olduğu kaydedildi. 
     






</TEXT>
</DOC>
