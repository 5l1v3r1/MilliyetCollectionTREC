<DOC>
<DOCNO> 20405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/09/son/sontur23.html </URL>
<DATE> 2001/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefonları dinlenen Kavak "Yasal hakkımı kullanacağım" 
</HEADLINE>
<TEXT>

     Devlet eski Bakanlarından ANAP İstanbul Milletvekili Cavit Kavak, bazı gazetelerde yeralan ''telefonlarının dinlendiğine ilişkin'', haberler üzerine, ''Telefon dinleme olayında Anayasa'yı ve yasaları ihlal etmişlerdir, Yasal hakkımı kullanacağım'' dedi. 
     Cavit Kavak, konuyla ilgili olarak yaptığı açıklamada, telefonlarının uzun süreden beri mahkeme kararı olmadan dinlendiğini öğrendiğini belirterek, bu konuda kendisiyle ilgili olarak, hangi merciilerin ellerinde ne gibi bilgi ve belgelerin olduğunun kamuoyuna açıklanmasını istedi. 
     Bugüne kadar kendi bakanlığı dışında hiçbir bakanlığın işleriyle ilgilenmediğini kaydeden Kavak, şöyle devam etti 
     ''Bu olayla Anayasa'yı ve yasaları ihlal etmişlerdir. Yasal haklarımı sonuna kadar kullanacağım. Telefonlarımın uzun süreden beri dinlendiği söyleniyor. Biz böyle boş işlerle uğraşmıyoruz, onlar da uğraşmasınlar. Benim hiçbir ihale ve ihalelerle ilgim yoktur, olmamıştır ve bundan sonra da olmayacaktır. Kimin elinde ne gibi belge ve bilgi varsa kamuoyuyla paylaşsınlar. Hodri Meydan diyorum. Özür dilemelerini bekliyorum.'' 
     Cavit Kavak, telefonlarının mahkeme kararı olmadan uzun süre dinlendiğinin itiraf edildiğini belirterek, bunun demokratik hukuk devletinde olmaması gereken bir işlem olduğunu söyledi. Türkiye'nin bu tür işlerle uğraşacak zamanının olmadığını vurgulayan Kavak, ''Biz buradayız. Gayrı resmi yollara başvurmanın gereği yok'' diye konuştu. 
     
     
     







</TEXT>
</DOC>
