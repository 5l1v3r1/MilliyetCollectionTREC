<DOC>
<DOCNO> 23579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sontur16.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreciler tanker geçişlerini gemiye domates atarak protesto ettiler 
</HEADLINE>
<TEXT>

     Doğa Savaşçıları Çevre Örgütü üyeleri, tehlikeli madde taşıyan gemiler ile tankerlerin boğazlardan geçişini, bir kuru yük gemisine çürük domates atarak protesto etti. 
     Beşiktaş Deniz Otobüsleri İskelesi'nden, bir balıkçı teknesiyle hareket eden Doğa Savaşçıları Örgütü üyeleri, bu sırada boğazdan transit geçiş yapan Ukrayna bandralı ''MILA'' adlı kuru yük gemisini izlemeye başladılar. 
     Fatih Sultan Mehmet Köprüsü'nün altından geçerken bulundukları tekneyle gemiye yanaşan çevreciler, yanlarındaki çürük domatesleri gemiye fırlatmaya başladılar. Gemiyi adeta domates yağmuruna tutan örgüt üyeleri, daha sonra ''Boğazlarda tanker istemiyoruz'' ve ''Tankerler burada, yetkililer nerede'' şeklinde sloganlar attılar. 
     Protestonun ardından basın açıklaması yapan Örgüt Başkanı Zafer Murat Çetintaş, geçiş yapan her tanker ve geminin boğazların adım adım yok olmasına yol açtığını kaydederek, kurulacak olan radar sisteminin de geçişlerdeki olası riskleri azaltmayacağını savundu. 
     Çetintaş, sorunun çözümü için geçiş yapan her geminin mutlaka kılavuz kaptan alması, boğazlara sınırı bulunan belediyelerin deniz itfaiyesi kurması ve 24 saat boyunca boğazlarda kurtarma gemilerinin hazır bekletilmesi gerektiğini söyledi. 
     Sorun giderilinceye kadar eylemlerinin devam edeceğini belirten Çetintaş, şöyle dedi 
     ''Uluslararası anlaşmalarda günün koşullarına uygun değişikliklere gidilmesi yönünde karar alabilecek dış politikalar için çaba sarf edilmelidir. Biz üzerimize düşeni yapıyor, yapmayanları ya da yapıyor gözükenleri uyarıyoruz. Felaket çok yakın, belki bugün, belki daha da yakın.'' 
     






</TEXT>
</DOC>
