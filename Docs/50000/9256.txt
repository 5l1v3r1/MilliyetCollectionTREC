<DOC>
<DOCNO> 9256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/dunya/adun.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sen önce kendine BAK ... 
</HEADLINE>
<TEXT>

ABD’nin yayınladığı Dünya İnsan Hakları Raporu’nun bir numaralı hedefi Çin, Washington’a, bu alandaki açıklarını’ sergileyen bir misilleme raporu ile cevap verdi 
     DIŞ HABERLER SERVİSİ 

     ABD Dışişleri Bakanlığı’nın her yıl düzenli olarak yayınladığı "Dünya İnsan Hakları Raporu" Çin’i küplere bindirdi. Bu yılki raporun birinci sırada, ABD’nin başlıca tehdit merkezleri olarak gördüğü Kuzey Kore ve Irak’la birlikte Çin’i hedef alması Pekin’deki öfkenin kaynağı oldu. Washington’u "insan hakları bahanesiyle Çin’in içişlerine karışmaköla suçlayan Pekin de bunun üzerine doğrudan Amerika Birleşik Devletleri’ni hedef alan adeta bir "misilleme raporu" hazırlayarak "ABD’nin yumuşak noktası" olarak gördüğü zaaflara saldırdı. 
     
38 eyalette idam var      Raporda ABD ile ilgili ilginç verilere yer veriliyor ve ABD’de kişilerin taşıdığı silah sayısının 200 milyonu bulmasından, son genel seçimlerde 3 milyar dolar harcanmasına kadar birçok "açığa" değiniliyor. İşte Çin’in ABD raporu 
     İdam cezası 38 eyalette uygulanıyor. 
     ABD’de son 200 yılda ölüm cezasına çarptırılan 18 bin kişinin yalnızca 38’i beyaz. 
     6 milyon 300 bin kişi yani nüfusun yüzde 3’ü hapiste veya gözetim altında. Hapisteki insanların sayısı geçen yıl bir önceki yıla oranla yüzde 2.7, 1990 yılına oranla yüzde 44.6 arttı. 
     ABD’de her yıl 31 bin kişi vuruluyor, günde 80’den fazla insan silahlı olayda yaşamını yitiriyor. Ülkedeki kayıtlı silah satıcılarının sayısı 100 bini buldu. 
     Amerikan nüfusunun yüzde birini oluşturan en zenginler, ülke servetinin yüzde 40’ına sahip. Nüfusun yüzde 12.7’si olan 32 milyon kişi ise yoksulluk sınırının altında yaşıyor. 46 milyon Amerikalının hiçbir sosyal güvenliği yok. 
     Amerikan vatandaşlarının çalışma saati yıllık 1957 saat. Bu rakam diğer gelişmiş ülkelerin üstünde. 
     Lise mezunlarının beşte biri diplomalarını bile okuyamıyor. 21 milyon Amerikalı okuma yazma bilmiyor. 
     
2 milyon kişi sokakta      Kadınlar aynı işte erkeklerden yüzde 26 daha az para alıyor. 
     290 bin çocuk fabrika, maden ve çiftliklerde tehlikeli koşullarda ve bazen günde 20 saat çalıştırılıyor. 
     2 milyon kişi sokaklarda yaşıyor. Bunların yüzde 40’ı yeterli yiyecek bulamıyor. 
     Afrika kökenli Amerikalılar arasındaki işsizlik oranı beyazların iki katı. 
     
ABD, Çin’deki ihlaller için ne demişti DIŞ HABERLER SERVİSİ 
     ABD Dışişleri Bakanlığı’nın hazırladığı yıllık raporlar Pekin ile Washington arasında neredeyse her yıl gerginlik konusu oluyor. Ancak bu yılki raporun Çin’de insan hakları ihlallerinin "umut kırıcı ölçüde" arttığı sonucuna varması Pekin yönetimini çileden çıkarmış durumda. 
     Rapora göre Çin, insan haklarını çiğnemede Irak ve Kuzey Kore ile birlikte başı çekiyor. Buna göre, Çin hapisanelerinde mahkumlar keyfi olarak çalışmaya zorlanıyor. 
     Özellikle hırsızlık ve fahişelik suçu işleyenler yargı önüne dahi çıkarılmadan üç - dört yıllık çalışma kamplarına gönderiliyor. Rapor, son 50 yılda yaklaşık 4 milyon kişinin, "çalışarak rehabilitasyon programı" adı verilen bu çalışma kamplarından geçtiği kaydediliyor. 
     
260 bin siyasi suçlu      Raporda, Çin yönetiminin Budist ve Hıristiyan grupları bastırmak için işkenceden toplu katliamlara kadar her yönteme başvurduğu, sadece son bir yıl içinde 5 bin Falun Gong tarikatı üyesini, tek suçları tarikat mensubu olmak olduğu halde, hapisanelere doldurduğu ifade ediliyor. 
     Rapora göre Çin hapisanelerinde yaklaşık 260 bin siyasi suçlu var ve bunlar herhangi bir somut suç işlemedikleri halde "kamu düzenini bozmak" gibi gerekçelerle hapiste tutuluyor. 
     
Türkiye de rapordan nasibini aldı      ABD Dışişleri’nin İnsan Hakları Raporu, 2000’de Türkiye’nin bu alandaki uygulamalarında, bazı iyileşmeler olmakla birlikte, "ciddi sorunların da sürdüğünü" bildirdi. 
     Rapor, önceki yıllarla kıyaslandığında, asıl iyileşmenin Güneydoğu Anadolu’da PKK saldırılarının azalmasından kaynakladığı saptaması öne çıkıyor. Ancak 48 sayfalık Türkiye raporu, insan haklarında "olumlu" bir karne niteliği taşımaktan uzak. 
     Nitekim raporda, asıl somut ilerleme "2000 yılında işkencede ölüm, faili meçhul cinayet ve kayıp olayları meydana gelmedi" diye ifade edilirken, hemen ardından "Türkiye’de Polis ve Jandarma sık sık ve yaygın biçimde işkenceye başvurmakta, avukat görüşü olmaksızın gözaltı ve sorgu uygulamasını sürdürmektedir" deniliyor. 
     


 DÜNYA 










</TEXT>
</DOC>
