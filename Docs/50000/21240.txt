<DOC>
<DOCNO> 21240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/ekonomi/eko03.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ParaSA kavgası 
</HEADLINE>
<TEXT>

BNP-Ak Dresdner, HSBC’nin, Philsa’nın para transferini geciktirerek iki trilyon zarara yol açtığını savundu 
     NEZİH GÜROL İstanbul 

     Ünlü işadamı Sakıp Sabancı’nın parasının kriz döneminde bir günlük gecikmesi yüzünden, Türkiye’de şubesi bulunan iki yabancı banka birbirine girdi. 
     Sabancı’nın da ortaklığı bulunan Alman BNP - Ak Dresdner Bank, müşterisi Philsa - Philip Morris Sabancı Sigara ve Tütüncülük Şirketi’ne ait 12 trilyonun HSCB Bank’tan transferinde yaşanan gecikme nedeniyle iki trilyon lira zarara uğradığını öne sürerek, adli makamlara başvurdu. 
     
     İcra takibi başvurusu 
     20 Şubat’ta yapılan MGK’daki krizden sonra yaşanan ve BNP - Ak Dresdner ile HSCB Bank’ı birbirine düşüren olaylarla ilgili gelişmeler icra takibi başvurusunda şöyle anlatıldı 
     "Bankanın İzmir Şubesi’ndeki 10134 numaralı ticari mevduat hesabının sahibi Philsa - Philip Morris Sabancı Sigara ve Tütüncülük San. ve Tic. AŞ. HSBC Bank’a 21 Şubat 2001’de yazılı talimat göndererek, 12 trilyon 862 milyar 499 milyon lirasının Merkez Bankası Eletronik Fon Transferi Sistemi EFT ile havale edilmesini istedi. 
     Bu arada Sabancı’nın şirketi, BNP - Ak Dresdner’e de bir talimat göndererek, 14 trilyon lira için net yüzde 2 bin 650 faiz ile günlük mevduat yapılmasını ve vadesinde de aynı hesaba aktarılmasını talep etti. Sabancı’nın faizli bakiyesi, talimatı yönünde yerine getirildi. Ancak, Alman BNP - Ak, bu işlemlerden zarar etti. 
     
     Bir günlük gecikme 
     BNP - Ak’ın iddiasına göre HSBC Bank, 21 Şubat 2001 günkü talimat ile EFT olarak havale etmesi gereken 12 trilyonun yalnızca 862 milyar 492 milyar liralık işlemini saat 00.35.20’de yaptı. 
     Gece yarısından sonra yapılan bu işlemin ardından 22 Şubat günü 15.25.05 ve 17.02.24’te ayrı ayrı her biri 6 trilyon liralık iki EFT ile havale işlemini tamamladı." 
     
HSBC’nin itirazı takibi durdurdu      BNP - Ak Dresdner, uğradığı 2 trilyon 102 milyar 825 milyon liralık zararın tahsilini talep ederken, HSBC Bank avukatlarının itirazı üzerine takip durdu. HSBC Bank, bankanın bu alacağı talep etme hakkı olmadığını öne sürdüğü itiraz dilekçesinde, takasta oluşan problem nedeniyle tamamen kendi dışında gerçekleşen nedenlere bağlı olarak talimatı gecikerek yerine getirmek zorunda kaldığını ifade etti. 
     
     



 EKONOMİ 



























</TEXT>
</DOC>
