<DOC>
<DOCNO> 2182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sonspo03.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Münch sevinci 
</HEADLINE>
<TEXT>

     Beşiktaş Kulübü Sağlık Komitesi Başkanı Doç.Dr.Mete Düren, Antalya kampında arka adalesinden sakatlanan ve yaklaşık 1.5 ay sahalardan uzak kalacağı açıklanan Markus Münch'ün, tahmin edilen süreden daha kısa bir zamanda sahalara döneceğini söyledi. 
     Alman futbolcuyu bugün muayene ettiklerini ve durumunun daha önceki yakınmalarına ve çekilen MR görüntülerine göre iyi olduğunu belirten Mete Düren, ''Münch'e sakatlanma sırasında yapılan acil müdahelenin yerinde olması nedeniyle tedavi süresi tahminimizden daha kısa sürecek. Daha önce alınan randevuya sadık kalınması nedeniyle kendisi bugün Almanya'ya gidecek ve Salı günü bir konsültasyondan geçerek Çarşamba günü Türkiye'ye dönecek'' diye konuştu. Düren, konsültasyon sonrası Münch'ün doktoruyla görüşeceklerini ve büyük bir olasılıkla 18 Ocak Perşembe günü Alman futbolcunun Antalya kampına katılabileceğini bildirdi. Öte yandan Mete Düren, uzun süredir sakatlığı devam eden Halilagiç'in ise bugün Fransa'ya gittiğini ve yarın dünyaca ünlü kasık uzmanı Prof.Dr.Impert tarafından muayene edileceğini açıkladı. 




</TEXT>
</DOC>
