<DOC>
<DOCNO> 30158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/03/son/sontur11.html </URL>
<DATE> 2001/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler'den Derviş'e yanıt 
</HEADLINE>
<TEXT>

     Ekonomiden Sorumlu Devlet Bakanı Kemal Derviş'in yapılan son zamların sebebi olarak toplu iş sözleşmelerinde işçiye verilen zammı göstermesine Devlet Bakanı Mehmet Keçeciler'den tepki geldi. Keçeciler, "Bunu kim söylüyorsa doğru söylemiyor" dedi. 
     Çay İşletmeleri Genel Müdürlüğü'ne Çay-Kur bağlı işyerlerinde çalışan yaklaşık 21 bin işçiyi kapsayacak olan 19'uncu dönem toplu iş sözleşmesi Devlet Bakanları Mehmet Keçeciler ile Edip Safter Gaydalı ve Türk-İş Genel Başkanı Bayram Meral'in katıldığı bir törenle imzalandı. 
     Törende konuşan Devlet Bakanı Keçeciler, aslolanın toplu iş sözleşmelerinin TİS masa başında uzlaşma ile çözülmesi olduğunu söylerken, hem hükümetin hem de işçilerin üstüne düşen görevleri yaptıklarını söyledi. Keçeciler, Derviş'in sözlerine de atıfta bulunarak, "Bugüne kadar toplu iş sözleşmelerinden dolayı Türk işçisinen eline tek kuruş geçmedi. Dolayısıyla zamların sebebi bu olamaz. Kim söylüyorsa doğru söylemiyor" dedi. 
     Türk işçilerinin ekonomik krizden çıkmak için elinden gelen katkıyı gösterdiğini söyleyen Keçeciler, seçimle gelen hiç bir hükümetin güle oynaya zam yapmayacağını iddia etti. Zamların mecburiyetten yapıldığını söyleyen Keçeciler, "Keşke bu duruma gelinmeseydi " diye konuştu. Enflasyonun aşağı çekileceğini, krizin giderek azalacağını, gelecek yılın ikinci altı ayında da enflasyonun kontrol altına alınacağını belirten Keçeciler, toplu iş sözleşmelerinin bu konudaki iddialarının göstergesi olduğunu vurguladı. 
     Ekonomik krizlerin dünyanın her ülkesinde yaşandığını belirten Keçeciler, Türkiye'deki krizin ateşinin giderek düştüğünü kaydetti. Keçeciler, krizden kurtulmanın ön koşulu olarakta birlik ve beraberliği gösterdi. Devlet Bakanı Mehmet Keçeciler, işverenlere de seslendi. Keçeciler, "Krizde ilk kurtarılacak işçidir. Kapıdaki kamyonunuzu satın ama işçinizi çıkarmayın. İnsanı işinden etmek kadar vebali büyük bir şey yoktur. Çalışanları işinden etmek en son çaredir" diye konuştu. 
     Keçeciler, Çay-Kur için imzalanan toplu iş sözleşmesinin sadece 21 bin işçiyi değil, bir kaç yüz bin yöre insanının geçimini de ilgilendirdiğini söylerken, herkesi yerli çay almaya çağırdı. 57'inci hükümet döneminde Kıbrıs'tan 15 bin ton çay alımının durdurulduğunu, 2 dolardan aşağı çayın gümrükten içeri sokulmadığını belirten Keçeciler, tüketiciyide çay üretimine katkıda bulunmaya çağırdı. Keçeciler, "Bizim yerli çayımız duruken, ithal çaylara itibar etmeyin. Kaçak çayların içinde insan sağlığına zararlı maddeler var" dedi. Keçeciler, basın mensuplarının Türkiye'ye verilecek kredinin görüşüleceği IMF toplantısının ertelenmesinin sorulması üzerine, bu konuda gerekli açıklamanın Ekonomiden Sorumlu Devlet Bakanı Kemal Derviş tarafından yapıldığını söyledi. Keçeciler, "Bu program kendi programımızdır. Bu programın yönetimini de Derviş yapıyor" dedi. 






</TEXT>
</DOC>
