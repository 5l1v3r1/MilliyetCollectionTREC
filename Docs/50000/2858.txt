<DOC>
<DOCNO> 2858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/19/guncel/agun.html </URL>
<DATE> 2001/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümlerin sırrı çözüldü 
</HEADLINE>
<TEXT>
Camgözler de karaya vurdu 
'Balıklar, suyun tersyüz olması ve oksijen azlığından öldü' 
     ÖNAY YILMAZ İstanbul 

     TÜBİTAK Marmara Araştırma Merkezi Yer ve Deniz Bilimleri Araştırma Enstitüsü'nün yaptığı ölçümlerde, İzmit Körfezi'ndeki balık ölümlerinin esrarı çözüldü. Toplu balık ölümlerine ve suyun renginin değişimine, rüzgar nedeniyle su kolunun Akdeniz ve Karadeniz sularının tersyüz edilmesi ve bunun sonucunda oksijen azalması olduğu ortaya çıktı. 
     Merkez Başkanı Prof. Dr. Naci Görür, balık ölümlerinin depremle uzaktan yakından bir ilgisinin olmadığını, Akdeniz ve Karadeniz suların rüzgar nedeniyle tersyüz edilmesinden kaynaklandığını bildirdi. Körfez'de ve Marmara Denizi'nde iki su tabakasının bulunduğunu, bunlardan yüzeydekinin daha az tuzlu ve Karadeniz kökenli, alttakinin ise tuzluluğu binde 35 olan Akdeniz kökenli olduğunu vurgulayan Görür, şu açıklamayı yaptı 
     "Bu yoğunluk farkından dolayı tüm Marmara'da iki su tabakası mevcuttur. Altta bulunan su tabakasında önemli bir oksijen miktarı canlılar tarafından tüketilmektedir. Bunun için oksijen azdır. Ama yüzeyde üstte bulunan sudaysa oksijen doğal olarak daha fazladır. Zaman zaman körfezde bu tabakalaşma bozulmakta, su tersyüz olmaktadır. Yani alttaki az oksijenli sular üstte, üstteki su ise alta doğru dönmekte ve böylelikle tüm su kolonu oksijence fakir hale dönüşmektedir. Bu su terslenmesi dünya denizlerinde, özellikle kıtaların kenarlarında çok yaygın bir olaydır. Oluştukları zaman toplu ölümlere sebep olur. Araştırmaya göre, dün ve bugün yapılan ölçümler göstermiştir ki, yüzeydeki oksijen miktarı 3-4 mg litreye düşmüştür. Aslında bunun 9 mg litre olması gerekir. Deniz yüzeyinin hemen bir metre altında oksijen miktarı 0.5 mg litredir. Bu oksjien durumunda canlı yaşaması da mümkün değildir. Terslenmenin bir belirtisi de yüzeydeki su tuzluluğunun binde 35 olmasıdır. Normalde binde 18 veya 22 olmalıydı. İşte bu terslenmeye sebep olan olay şiddetli rüzgarlardır. Suyu altüst ediyor. Bu su şartlarının sudaki oksijenin değişimine sebep oluyor ve canlıların toplu imhası bu şekilde oluyor. Bu dünyada yaygın bir olaydır depremle, hidrojensülfürle hiçbir ilgisi yoktur." 
     


 GÜNCEL 
















</TEXT>
</DOC>
