<DOC>
<DOCNO> 43751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/25/guncel/gun04.html </URL>
<DATE> 2001/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush’un istekleri bölgedeki liderlerin hepsini hasta etti 
</HEADLINE>
<TEXT>
Araplar kaçıyor 
ABD’nin operasyon için yardım istediği Körfez ülkelerinin liderleri, art arda "tedavi görmek" için aileleriyle Avrupa şehirlerine uçuyor 
     DIŞ HABERLER SERVİSİ 

     Usame bin Ladin’i ele geçirmek ve terör kamplarını yok etmek üzere hazırlanan ABD, bölgedeki ülkelere topraklarını operasyonda kullanmak amacıyla yaptığı baskıyı artırıyor. Suudi Arabistan’da bazı kaynakların ülke topraklarındaki ABD üslerinin Prens Sultan Üssü’nün kullanılmasının istenmediği yolunda haberleri basına sızdırması üzerine, ABD Dışişleri Bakanlığı temaslara başladı. 
     
     Önce El Sabah gitti 
     ABD’nin baskısı, Körfez ülkelerinin sultanlarını zor duruma soktu. Terör saldırılarına hedef olma tehdidinin de yoğunlaşması üzerine sultanlar, birer birer "sağlık" gerekçesiyle Avrupa’ya gitmeye başladı. Cuma günü Kuveyt’in 73 yaşındaki emiri Şeyh Cabir El Ahmet El Sabah beyin kanaması geçirdiği gerekçesiyle Londra’ya götürüldü. Yönetimi devralan Şeyh Saad El Abdullah El Sabah, emirin ameliyat olmayacağını ve iki gün içinde yoğun bakımdan çıkacağını duyurdu. 
     
     Sağlık kontrolü bahane 
     Suudi Arabistan Kralı Fahd ise, hafta sonunda sağlık kontrolü için İsviçre’ye gitti. Fahd’ın ailesini yanına alması dikkat çekti. Kuveyt Emiri Sabah ve Kral Fahd’ı önceki gün de BAE lideri Şeyh Zaid bin Sultan El Nahayan izledi. Şeyh Zaid, ülke yönetimini Şeyh Kalifa’ya bırakarak Cenevre’ye gitti. Onun gerekçesi de sağlık kontrolüydü. 
     



 GÜNCEL 























</TEXT>
</DOC>
