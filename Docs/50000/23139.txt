<DOC>
<DOCNO> 23139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/25/son/sondun09.html </URL>
<DATE> 2001/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Eroğlu'nun yeni hükümete kadar devam etmesini istedi 
</HEADLINE>
<TEXT>

     KKTC Başbakanı Derviş Eroğlu, Aralık 1998 seçimlerinin ardından 1 Ocak 1999'da işbaşı yapan Ulusal Birlik Partisi UBP ve Toplumcu Kurtuluş Partisi TKP koalisyon hükümetinin istifasını Cumhurbaşkanı Rauf Denktaş'a sundu. 
     Hükümetin istifasını kabul eden Denktaş, yeni hükümeti kurma görevini kime vereceğine, 28 Mayıs Pazartesi günü Cumhuriyet Meclisi'nde temsil edilen partilerin liderleriyle görüştükten sonra karar vereceğini açıkladı. 
     Denktaş, yeni hükümet kuruluncaya kadar Eroğlu başkanlığındaki hükümetin görevini sürdürmesini istedi. 
     Başbakan Eroğlu da, yeni hükümeti kurma görevinin henüz verilmediğini, bu yüzden hükümet kurma çalışmalarının resmen başlatılmadığını belirterek, bu görevin, en büyük partinin başkanı olarak kendisinin hakkı olduğunu söyledi. 
     Cumhurbaşkanı Denktaş, hükümetin istifasını kabulünden sonra, gazetecilerin sorularını yanıtlarken, yeni hükümetin bir an önce kurularak, Türkiye ile sağlıklı ilişkiler kurması gerektiğini söyledi. 
     Hükümet ortaklarının aylardır istifa için birbirlerini beklediklerini ve ülkenin aylardır hükümetsiz kaldığını belirten Denktaş, Devlet Bakanı Başbakan Yardımcısı Mustafa Akıncı'nın, ''Hükümet bozulmadı, bozduruldu'' açıklamasının hatırlatılması üzerine şöyle konuştu 
     ''Bu memlekette adettir, hiçbir şeyi kimse benimsemez. Sayın Akıncı aylar önce bana, Bu iş gitmez diye gazetelerde hergün yazı çıktığında, Sen ne dersin dediğimde, Ben, bir kez hata yaptım, istifa ettim, büyük bir hataydı, ben başbakanı beklerim, o edecekse etsin, ben etmem dedi. Bu vaziyette ortaklık yürütülür mü. Yani istifa gereği var, işler yürümüyor, ama geçmişte istifa ettiğinde hata addedildiği için etmiyorsun. Sayın Eroğlu etsin, onu bekliyorsun. Sayın Eroğlu da herhalde onu bekledi. Kim kaybetti, memleket kaybetti, kaç aydır hükümetsiz kaldı. Böyle şey olur mu. Bunu söylemek mecburiyetinde kaldığım için üzgünüm ama, Yaptırıldı demesin, yaptırıldıysa halk yaptırdı. Çünkü bütün gazetelerde çıkan yazılar, şimdiye kadar hiçbir hükümet hakkında çıkmamış yazılardır.'' 
     
     'Biz kurduk biz bozduk' 
     Başbakan Derviş Eroğlu, hükümeti kurma görevini henüz almadığını ifade ederek, Cumhurbaşkanı'nın Pazartesi günü Meclis'te temsil edilen siyasi partilerle görüşeceğini, kendilerinin de bu arada temas ekiplerini oluşturacaklarını söyledi. 
     Hükümetin kurulmasını çok uzatmamaya çalışacaklarını belirten Eroğlu, iyi niyetle, anlaşabildikleri takdirde, hızlı bir şekilde hükümeti kuracaklarını ve hükümet protokolünü hazırlayacaklarını kaydetti. Eroğlu, anamuhalefetteki Demokrat Parti'nin DP hükümet kurmaya meyilli olduğuna işaret ederek, DP ile anlaşabileceklerini umduğunu söyledi. 
     Eroğlu, Akıncı ile birlikte kurdukları hükümetin yürümediğini, Meclis'in tıkandığını ve komisyonların çalışamaz hale geldiğini belirterek, yeni bir oluşumla bir hareket gelebileceği inancıyla koalisyonu bozduklarını söyledi. Eroğlu, ''Biz kurduk, biz bozduk, özeti budur'' dedi. 







</TEXT>
</DOC>
