<DOC>
<DOCNO> 49820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sonspo03.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Neden Şampiyonlar ligi kupasını kaldırmayalım" 
</HEADLINE>
<TEXT>

     Galatasaray Kulübü Başkanı Mehmet Cansun, Şampiyonlar Ligi'nde PSV Eindhoven karşısında alınan 2-0'lık galibiyet sonrasında sevincini dile getirirken, hedeflerini hep yükselttiklerini söyledi. 
     Galatasaray'ın her dönem Türkiye'nin gururu olduğunu ifade eden Cansun, ''Taraftarımıza daha iyi günler yaşatacağız. 100. yılımızı kutlamadan, neden bir Şampiyonlar Ligi kupası kaldırmayalım'' dedi. 
     Cansun ayrıca, Birinci Süper Lig'de geçen hafta yaptıkları Trabzonspor maçı sonrası Galatasaray Kulübü'ne yöneltilen eleştirilere de değinerek, ''Futbol Federasyonu Başkanımıza yine teşekkür ediyoruz ki, maçımıza bu hakemi aldırdı. Başbakan Yardımcısı Mesut Yılmaz'a da teşekkürlerimizi iletiyoruz. O da maçın gününü bir gün öne aldırarak galibiyetimizde pay sahibi oldu'' diye konuştu. 
     Futbol Fedarasyonu Başkanı Haluk Ulusoy, Galatasaray'ın Avrupa'da, Türkiye'ye yeni bir başarı daha kazandırdığını ifade ederek, onlarla gurur duyduklarını söyledi. 
     Galatasaray Kulübü'nün yöneticisinden futbolcusuna, her bireyine müteşekkir olduğunu belirten Ulusoy, şöyle konuştu 
     ''En çok ihtiyacımız olduğu bir dönemde, yine bize ülke puanlarını sundular. Türkiye Futbol Federasyonu Başkanı olarak, belki de bu ülkedeki en mutlu kişiyim. Umarım Avusturya maçında biz de milli takım olarak aynı sevinci yaşatacağız.'' Öte yandan, Galatasaraylı futbolculardan Serkan, bu galibiyetle bazı kişilere ders, sezon başında başarısız olacaklarını söyleyenlere de sahada en iyi cevabı verdiklerini söyledi. 
     Arif ise Avrupa'da çok daha iyi yerlere geleceklerini ifade etti. 
     






</TEXT>
</DOC>
