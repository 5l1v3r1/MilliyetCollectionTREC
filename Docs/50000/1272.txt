<DOC>
<DOCNO> 1272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/guncel/agun.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’a ikinci havaalanı 
</HEADLINE>
<TEXT>
İLK UÇAK İNDİ 
SABİHA GÖKÇEN Uluslararası Havaalanı, biri askeri, diğeri de THY ait iki uçağın inmesiyle trafiğe açıldı 
     ÖMER ERBİL İstanbul 

     İstanbul Kurtköy’de oturanlar dün uçak gürültüleri eşliğinde heyecanlı saatler yaşadılar. İstanbul’un ikinci havaalanı Sabiha Gökçen Uluslararası Havaalanı dün iki uçağın inmesiyle trafiğe açılmış oldu. Havaalanına, dün önce Ankara Etimesgut Askeri Havaalanı’ndan havalanan "Casa - CN235" tipi nakliye uçağı geldi. Uçakla gelen Milli Savunma Bakanlığı Müsteşarı Korgeneral Işık Koşaner, Müsteşar Yardımcısı Tümgeneral Kenzi Süner ve Savunma Sanayii Müsteşarı Dursun Ali Ercan’ı, Havaalanı İşletme ve Havacılık Endüstrileri A.Ş. HEAŞ Genel Müdürü Selçuk Kileci karşıladı. 
     
Yeşilköy’den geldi      Ardından Atatürk Havalimanı’ndan havalanan Kaptan Pilot İskender Çarkçı yönetimindeki Türk Hava Yolları’na ait RJ 100 tipi Kütahya adlı yolcu uçağı, aralarında THY Genel Müdür Yardımcıları Birol Yüksel ve Oktay Öztekin’in de bulunduğu 10 kişiyle alana indi. 
     Savunma Sanayii Müsteşarı Ercan, havaalanının büyük bir projenin küçük bir parçası olduğunu belirterek, "Havaalanı, İleri Teknoloji Endüstri Parkı Projesi’nin İTEP başarıyla tamamlanan ilk kısmıdır. Buranın getirisi Silahlı Kuvvetler’in projelerine yansıyacaktır. Avrupa’nın gerisinde kalmak istemiyoruz. Havaalanının konforu yükselince, resmi törenle açılışımızı duyuracağız" dedi. 
     
Atatürk’ rahatlayacak      Havaalanından THY’nin iç hat seferleri 22 - 23 Ocak’ta başlayacak. 550 milyon dolara malolan havaalanı, en çok Anadolu yakasında oturup Ankara’ya seyahat eden yolcular için büyük kolaylık olacak. Yıllık 3 milyon 500 bin yolcu kapasiteli havaalanı, özellikle yaz aylarında Atatürk Havaalanı’ndaki trafiği büyük oranda rahatlatacak. Ancak yurtdışından charter seferle gelip yurtiçinde başka bir alana uçacak yolcuların transferinin nasıl yapılacağı hala bilinmiyor. İstanbul’da iki havaalanı arasındaki 75 kilometrelik mesafe, bu konuda en büyük sorun olarak görünüyor. 
     
Yılda 3 milyon yolcu      Toplam 655 hektar alan üzerine kurulu havaalanında, 45 uçağın park yapabileceği şekilde 3 bin metre uzunluğunda ve 45 metre genişliğinde biri iniş - kalkış, diğeri uçağın park yerine geldiği iki pist yer alıyor. 22 bin metrekare kullanım alanı bulunan dış hatlar terminali, yılda 3 milyon yolcunun rahatlıkla geçiş yapabileceği şekilde inşa edildi. İç hatlar terminali ise yıllık 500 bin yolcu kapasiteli. Havaalanında 28 adet pasaport bankosu bulunuyor. 
     
400 polis koruyacak      Sabiha Gökçen Uluslararası Havaalanı, Kozyatağı’na 24, TEM Otoyolu’na ise 1.5 kilometre uzaklıkta. 600 personelin hizmet vereceği havaalanına İstanbul Vali Yardımcısı Şener Can mülki amir olarak, koruma şube müdürlüğüne Ergin Katan, gümrük muhafaza teşkilatına da Selahattin Mutlu atandı. 42 jandarma kulesi bulunan havaalanında, İstanbul Emniyet Müdürlüğü’nün her biriminden 400 polis görev yapacak. 
     


 GÜNCEL 




















</TEXT>
</DOC>
