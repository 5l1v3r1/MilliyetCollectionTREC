<DOC>
<DOCNO> 23726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sontur01.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Durmuş "Ben gelinceye kadar Sağlık Bakanlığı rüşvet yeriydi" 
</HEADLINE>
<TEXT>

     Sağlık Bakanı Osman Durmuş, ''Ben göreve gelinceye kadar Sağlık Bakanlığı rüşvetin döndüğü yerdi'' dedi. 
     MHP Konak İlçe Başkanlığı'nın eski Gümrük Bakanı Gün Sazak'ın ölümünün 21. yöldönümü nedeniyle düzenlediği anma toplantısında konuşan Durmuş, yolsuzluğa ve rüşvete karşı mücadele verdiklerini söyledi. 
     Durmuş, şöyle devam etti 
     ''Ben göreve gelinceye kadar Sağlık Bakanlığı rüşvetin döndüğü yerdi. Nereden biliyorsun diye sorarsanız, zimmet veriyorum da oradan biliyorum. Müfettişler inceliyor, savcılar suç duyurusunda bulunuyor, oradan biliyorum. Aradaki torpili ve parayla iş yapanları çıkartmak için pratisyen hekimleri kura ile atıyorum. Buna rağmen bir doktor Ankara Sağlık Müdürlüğü'ndeki bir müstahdeme tayinini yaptırmak için bin 500 dolar para vermiş. Ben de üç tane personel genel müdürü muavinin yerini değiştirdim. Sonra müstahdemleri bir başka genel müdürlüğe gönderdim.'' 
     Gün Sazak'ın dürüst ve yolsuzlukla mücadele eden bir insan olduğunu kaydeden Osman Durmuş, şunları söyledi 
     ''Biz o dönemde 5 bakanla iktidara ortak olduğumuz zaman Adalet Partisi yetkilileri, Gümrük Bakanlığı'nı MHP'ye verelim dediler. Sebebini sorduğumuzda bize bu bakanlıkta çok kaçakçılık ve yolsuzluk yapılıyor. Siz de çok sivrisiniz rüşvet yiye yiye tırpanlanırsınız dediler. Ama sonra gördüler ki rüşvetin dolaştığı yerde büyük bir mücadele verildi. Gün bey, çok değerli ve gerçek bir ülkücüydü.'' 






</TEXT>
</DOC>
