<DOC>
<DOCNO> 37477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur14.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin ikinci yılında yaramız kanıyor... 
</HEADLINE>
<TEXT>

     17 Ağustos'un üzerinden tam iki yıl geçti. İki yıl önce Türkiye uykuya daldı, saat 03.15'te bir felakete uyandı. Bir doğa olayı, yılların ihmali ve sorumsuzluğu sonucu canavara dönüştü. Binlerce can aldı, onbinlerce yaralı... 
     Yıkılan evlerin, geride kalan, bölünen, parçalanan yaşamların ardından günlerce gözyaşı döktük. 
     Bugün geçen iki yıla dönüp baktığımızda hala yaralarımız kanıyor. Kalıcı konutların teslim edilmesi tamamlanmadı verilen sözlerin çoğu da unutuldu. 
     Bugün bir basın toplantısı düzenleyen Depremzede Dernekleri Koordinasyonu Başkanı Ayşegül Şenol da afetler sonrası hep yaraları sarmak kavramının telaffuz edildiğini, yaraları sarmak ile geçirilecek zaman ve kaynağın çok büyük olduğunu bu yüzden de bundan sonraki afetlerde öncekilerde yapılan hataların ortadan kaldırılması gerektiğini ifade etti. 
     Kalıcı konutlarda alt yapı ve sosyal donatı alanlarının eksikliği, bu yapı dayanıklı mı dayanıksız mı tartışmalarının depremzedelerin psikolojileri üzerinde çok olumsuz etkiler yarattığına işaret eden Şenol, şunları kaydetti 
     ''Kalıcı konutlardaki yapı denetimi hassasiyetle gözden geçirilmeli. Konutların alt yapı ve sosyal donatı alanları eksiklikleri tamamlanarak, yerleşilebilir hale getirilmelidir. Bu konutlarda inşat kalitesinin eksikliği gözleniyor Bakanlığın bundan sorumlu olmasını istiyoruz. Kalıcı konutlarda denetime daha fazla önem verilmeli ve insanların psikolojik durumu gözardı edilmemeli. Kalıcı konutlar bir an önce teslim edilmeli, çünkü insanların geçici barınma olanaklarında yaşama imkanları daralıyor ve insanlar giderek bu duruma dayanamıyor.'' 
     Şenol, binalar üzerinde kamusal denetimin artırılmasını istediklerini belirterek, ''4708 sayılı yasanın tekrar gözden geçirilmesi ve üstü kapalı da olsa imar aflarına karşı çıkılması gerekmektedir'' dedi. 
     Türk Mühendis ve Mimar Odaları Birliği İnşaat Mühendisleri Odası Genel Başkanı Muzaffer Tunçağ da toplantıda yaptığı konuşmada, deprem sonrası geçen iki yıllık süreçte yapılan tüm çalışmaların deprem sonrası arama, kurtaramaya yönelik çalışmalar olduğuna dikkat çekerek, ''Hep afet sonrası için alınacak önlemler üzerinde duruluyor. Önemli olan, afet öncesi ki biz bu kurtarma çalışmalarına ihtiyaç duymayalım, ama kaçak yapılaşma devam etmekte ve buna göz yumulmaktadır'' dedi. 
     İyi bir planlama ve iyi bir denetim mekanizması ile bu sorunların altından kalkılabileceğine işaret eden Tunçağ, bu önlemlerin maliyetinin 5-6 milyar dolar civarında olacağını belirtti. Tunçağ, ağır hasarlı binaların onarımı için 6 milyar lira verildiğini, bina başına bu rakamın altında maliyetlerle ve iyi bir yaklaşımla bu sorunun çözülebileceğini, ancak bu konuda bir girişimde bulunulmadığını savundu. 
     Diğer bir sorunun hasarlı binaların onarımı sorunu olduğuna işaret eden Tunçağ, Bakanlığın burada hata yaptığını belirterek, bazı kuruluşlara sorumluluk verildiğini, ancak bu eylemin odaların denetimi dışında tutulduğunu, kendilerinin bu konuda bakanlığı uyardıklarını, ancak olumlu bir sonuç alamadıklarının bildirdi. 
     Kalıcı konutlarda da hedefe ulaşılamadığını belirten Tunçağ, ''Burada Bakanlığın bir şov yapma ihtiyacı içinde olduğunu görüyoruz. Başta doğru şekilde hareket edilseydi şimdi teneke binalarda oturan o insanlar kalıcı konutlarına yerleşmiş olacaktı. Çıkarılan yapı denetimi yasası kötü uygulanacak ve biz hata yapmaya devam edeceğiz. Denetimsizlik yapı geleceğimizi tehlikeye atmak demektir. Ben bu yasa çıkarılarak denetimin istenmediğini düşünüyorum ve biz bir deprem olduktan sonra yine suçluları, sorumluları bulamayacağız'' dedi. 
     

</TEXT>
</DOC>
