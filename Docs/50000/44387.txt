<DOC>
<DOCNO> 44387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/sonspo03.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazetiç, 23 hafta sonra golle tanıştı... 
</HEADLINE>
<TEXT>

     Fenerbahçe'de, golcülerin sessizliği sürerken, sarı-lacivertli takımın Denizlispor karşısında ilk golünü kaydeden Lazetiç, şeytanın bacağını kırdı. 
     Fenerbahçe forvetinde yer alan Andersson, Serhat ve Oktay, suskunluklarını sürdürmeye devam ederken, Nikola Lazetiç, ligde 23 hafta sonra gol sevinci yaşayan futbolcu oldu. 
     Denizlispor karşılaşmasında takımın ilk golünü atan Nikola Lazetiç, en son geçen sezon 17. haftada Fenerbahçe'nin Samsunspor'u 2-0 yendiği maçta 2 golü de penaltıdan atmıştı. 
     Lazetiç, 23 maçın ardından 24. maçta gol atarak adeta şeytanın bacağını kırdı. 
     Fenerbahçe'nin İsveçli golcüsü Kennet Andersson, ligde en son 2000-2001 sezonunda 16. haftada oynanan Bursaspor maçında 2 gol atmıştı. Serhat Akın ise, 2000-2001 sezonun 22. haftasında oynanan Beşiktaş derbisinde 1 gol kaydetmişti. 
     Yeni transfer Oktay Derelioğlu'nun ise, henüz sarı-lacivertli formayla resmi maçta golü yok. 
     
     Mirkoviç 2'ledi... 

     Fenerbahçe'nin 2. golünü atan Zoran Mirkoviç ise, sarı-lacivertli forma altında 2. golünü attı. 
     Zoran Mirkoviç, Fenerbahçe formasıyla geçen sezon 32. haftada Erzurumspor ile deplasmanda yapılan ve şampiyonluğu büyük ölçüde belirleyen karşılaşmada, takımın beraberlik golüne imza atarak, takımını ateşleyen oyuncu olmuştu. 
     






</TEXT>
</DOC>
