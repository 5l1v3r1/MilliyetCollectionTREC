<DOC>
<DOCNO> 27046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/son/soneko20.html </URL>
<DATE> 2001/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD'den ekonomik programa tam destek.. 
</HEADLINE>
<TEXT>

     Ekonomik İşbirliği ve Kalkınma Örgütü OECD Genel Sekreteri Donald Johnston, ''OECD, IMF ile imzalanan anlaşma ve Sayın Derviş'in yürüttüğü programı tam olarak desteklemektedir'' dedi. 
     OECD Konsey çalışmalarının sona ermesinin ardından OECD İstanbul Özel Sektörü Geliştirme Merkezi'nde düzenlenen bilgilendirme toplantısında konuşan Johnston, OECD'nin 40 yıllık tarihinde 4. kez Paris dışında toplandığını tekrarladı. 
     Toplantının İstanbul'da yapılmasının sebebinin, örgütün, özel sektörü geliştirme biriminin Türk Devleti tarafından desteklenmesi olduğunu anlatan Johnston, üye olmayan ekonomilerin temsilcileriyle biraraya gelip, görüşmeler yaptıklarını dile getirdi. Johnston, bilgilendirici ve verimli olan toplantının, geleceğe yönelik çalışmalar açısından cesaretlendirici olduğunu kaydederek, yabancı doğrudan yatırımlar ve bu konudaki engeller ile KOBİ'lerin desteklenmesi ve bölgesel işbirliği konularının ele alındığını aktardı. 
     Dünyadaki sermaye hareketlerinden Güney Avrupa'nın aldığı düşük paya işaret ederek, ''Dünyanın bu bölgesinin yabancı doğrudan yatırımlardan daha fazla destek bulması gerekiyor'' diyen Johnston, şöyle devam etti 
     ''Tabii gelişmeler cesaretlendirici, ama doğru politikaları uygulayabilir, yolsuzluklarla mücadele edebilir, hukuğun üstünlüğünü daha kurumsallaştırabilirsek, yabancı yatırımların Güney Avrupa'ya akışı hızlanacaktır.'' 
     Türkiye'nin, OECD'de sadece katılımcı olmakta yetinmeyip faal olarak yer alan bir ülke olduğuna dikkat çeken Donald Johnston, şunları kaydetti 
     ''Yabancı doğrudan yatırımlar açısından gerçekten zor bir dönem geçiriyor Türkiye. IMF programı var ve hiç şüphesiz yabancı doğrudan yatırımlar çok güçlü görünmüyor. 
     Ancak program dahilindeki tedbirler iyi uygulanır ve ekonomi bakanının gayretlerine, sayın Kemal Derviş'in gayretlerine destek verilirse iyimser olabiliriz. Çok daha fazla yabancı doğrudan yatırım Türkiye'ye akacaktır. OECD, IMF ile imzalanan anlaşmanın ve Sayın Derviş'in yürüttüğü programı tam olarak desteklemektedir. 
     Johnston, Dışişleri Bakanı İsmail Cem'in toplantının dünkü açılışında yaptığı konuşmada, OECD'nin reform sürecindeki ekonomilere destek vermesi gerektiğine ilişkin sözlerinin hatırlatması üzerine de, ''OECD hiç kimseye finansal destek vermiyor. Ama politikalar konusundaki diyalogla oldukça aktif destek verebiliyor. 70 ülke ile -ki çoğu gelişmekte olan ekonomilerdir- yakın diyalog halindeyiz'' diye konuştu. 
     
     Avrasya bölgesine yardımcı oluyoruz 
     OECD Genel Sekreter Yardımcısı Seiichi Kondo da, Avrasya bölgesine yardımcı olduklarını ifade ederek, şöyle dedi 
     ''OECD üye olmayan ülkelerle pek çok faaliyet yürütüyor. Ortak çalışma alanlarımızdan biri de Avrasya ülkeleriyle yürütülüyor. Ben şahsen geçen hafta Gürcistan ve Kırgızistan'daydım. Avrasya ülkeleri bizim faaliyetlerimizin bir kısmında aktif olarak yer alıyor. Yani biz görevimizi yapıyoruz ve Avrasya bölgesine yardım ediyoruz. Tabii kısıtlı kaynaklarla daha ne kadar yardımcı olabiliriz bunu bilemiyoruz, ama şu ana kadar Avrasya'nın önemini kavramış ve bu konuda faaliyet geçmiş durumdayız'' diye konuştu. 







</TEXT>
</DOC>
