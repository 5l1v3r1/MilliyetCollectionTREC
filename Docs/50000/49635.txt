<DOC>
<DOCNO> 49635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sonspo02.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eindhoven Teknik Direktörü taraftardan korkmuyormuş.. 
</HEADLINE>
<TEXT>

     Galatasaray'ın Avrupa Şampiyonlar Ligi'nde bu akşam karşılaşacağı PSV Eindhoven'in teknik direktörü Eric Gerets, sarı-kırmızılı ekip karşısında istedikleri gibi güçlü oldukları takdirde, yenmek için oynayacaklarını söyledi. 
     Gerets, Ali Sami Yen Stadı'nda takımının yaptığı antrenmandan önce düzenlediği basın toplantısında, güçlü olup olmamalarının maçın gidişatına bağlı olduğunu vurgulayarak, şöyle konuştu 
     ''Beraberliği düşünmüyoruz. Her zamanki gibi oynamaya çalışacağız. Ancak bu Galatasaray'ın futboluna da bağlı. 
     Üzerimizde baskı kurarlarsa, ona göre futbol anlayışımızı belirleyeceğiz. Bize boş alan bırakırlarsa, kendi oyunumuzu oynayacağız.'' Karşılaşmaya rahat çıkmak istediklerini kaydeden Gerets, ''Futbolcularımın stres yaşamaması için bugün parkta yürüyüş yaptık. 
     Yarın Ali Sami Yen Stadı'nda Galatasaraylı taraftarların yaratacağı atmosferi biliyorum, ama korkmuyorum. Çok önceden ben de yaşamıştım ve o dönemde yaptığımız maçta çok eğlenmiştim. Futbolcularımın da maçta eğlenmelerini umuyorum'' dedi. 
     Gerets, sakatlıkları bulunan Ramzi ile kaleciler Waterreus ve Kralj'ın oynayamayacağını, Galatasaray karşısında da kalede üçüncü kalecileri Lodewijks'e görev vereceğini sözlerine ekledi. 
     






</TEXT>
</DOC>
