<DOC>
<DOCNO> 47777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/ekonomi/eko01.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubata kadar işsiz kalmayın 
</HEADLINE>
<TEXT>

İşsizlik sigortasından yararlanabilmek için 31 Ocak 2002 tarihine kadar çalışmış olmak ve 20 ay prim ödemiş olmak gerekiyor. Daha önce işsiz kalanlara ise işsizlik parası verilmeyecek 
     ATİLLA ÖZSEVER 

     Kriz nedeniyle geçen yıl ve bu yıl işini kaybedenler işsizlik sigortasından yararlanamayacaklar. İşsizlik sigortasından yararlanabilmek için Haziran 2000 tarihinden itibaren 20 ay prim ödeme şartı var. 
     Bu durumda işsizlik ödeneğinden yararlanabilmek için 31 Ocak 2002 tarihine kadar çalışmış olmak ve 20 ay 600 gün prim ödemiş olmak gerekiyor. Yasaya göre, son 120 günü sürekli olmak üzere son üç yıl içinde 600 gün sigortalı olarak çalışmış olan işsizlere altı ay süreyle işsizlik ödeneği verilecek. 
     İşsizlik ödeneği, asgari ücretin netini geçmeyecek. Halen asgari ücret net 122 milyon lira. Bu ücret, 1 Ocak 2002 tarihinde yeniden belirlenecek. 
     Öte yandan son üç yıl içinde 900 gün 30 ay çalışmış olan işsizler sekiz ay, 1080 gün 36 ay çalışmış işsizler ise on ay süreyle işsizlik ödeneğinden yararlanacaklar. 
     Türkiye İş Kurumu Genel Müdürü Necdet Kenar, işsizlik sigortasının uygulanmasıyla ilgili bilgi verdi. Necdet Kenar, 20 ay prim ödemiş olup 1 Şubat 2002 tarihinden itibaren işsiz kalanların işsizlik ödeneğinden yararlanabileceğini söyledi. Kenar, "Başlangıçta işsizlerin miktarı az olabilir. Zaman içinde artacaktır" dedi. 
     İş - Kur Genel Müdürü Kenar, İşsizlik Sigortası Fonu’nda şu an itibariyle 1.7 katrilyon lira para bulunduğunu, bu miktarın yıl sonunda 2.1 katrilyon liraya yükselmesinin beklendiğini bildirdi. Kenar, işsizlik ödeneğinin başlayacağı Mart 2002 tarihinde fonda 2.4 katrilyon lira para birikmiş olacağını söyledi. 
     
İşçiler ve memurlar 9 Kasım’da Ankara’da      İşçi ve memur sendikaları, Uluslararası Hür İşçi Sendikaları Konfederasyonu’nun ICFTU önerisi doğrultusunda 9 Kasım’da "İşsizliğe, Yoksulluğa, Yolsuzluğa ve Savaşa Karşı Küresel Eşitlik, Adalet ve Barış" yürüyüşü düzenleyecek. 
     DİSK, KESK ve bazı meslek kuruluşları, Türkiye’nin beş bölgesinden başlayarak 9 Kasım’da Ankara’da olacaklar. 
     Türk - İş’in de 22 Ekim Pazartesi günü bu konuda Emek Platformu’nu toplantıya çağırması bekleniyor. 
     



 EKONOMİ 





















</TEXT>
</DOC>
