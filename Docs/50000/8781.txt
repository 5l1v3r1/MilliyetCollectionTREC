<DOC>
<DOCNO> 8781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/guncel/gun04.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Demİrel’e yol göründü 
</HEADLINE>
<TEXT>

Dosyası İstanbul’a gönderilen Murat Demirel, ya F Tipi’ne ya da Kartal Cezaevi’ne konulacak 
     GÖKÇER TAHİNCİOĞLU Ankara 

     Egebank’ın içinin boşaltılmasına ilişkin Kasırga Operasyonu kapsamında tutuklanan Murat Demirel, İstanbul DGM Başsavcılığı’nın hakkındaki iddianameyi tamamlayıp davayı açmasının ardından, 6 aydır kaldığı Ankara Merkez Kapalı Cezaevi’nden Ulucanlar ayrılmak zorunda kalacak. Demirel’in, ya F tipi cezaevine ya da Kartal Cezaevi’ne konulacağı belirtildi. 
     İstanbul DGM Başsavcılığı’nın, Kasırga Operasyonu soruşturmasını tamamlayarak 36 kişi hakkında dava açmasının ardından, gözler hakkında 4 bin 727 yıl hapis cezası istenen Demirel’in, hangi cezaevine nakledileceğine çevrildi. Ankara DGM’nin yürüttüğü soruşturmaya ilişkin dosyanın İstanbul’a gönderilmesinin ardından, Ulucanlar’dan Kırklareli Cezaevi’ne nakledilmesi gündeme gelen Demirel’e yol göründü. 
     Halen aynı cezaevinde kaldığı eşi Ayşenur Esenler’den ayrılmamak için kadınlar koğuşunun da bulunduğu Kırklareli Cezaevi’ni isteyen, ancak bu isteği Ceza ve Tevkifevleri Genel Müdürlüğü tarafından "dava açılmadan nakil olmaz" denilerek geri çevrilen Demirel, nakli yapıldığı zaman eşinden de ayrılmak zorunda kalacak. 
     
En az bir ay      "Çıkar Amaçlı Suç Örgütleriyle Mücadele Kanunu" çerçevesinde suçlananların F tipi cezaevlerine konulacaklarının açıklanması ve bu kapsamda Tekirdağ F tipi cezaevine bazı sanıkların konulmasının ardından, aynı yasayla yargılanan Demirel’in de buraya konulabileceği öğrenildi. 
     Ceza ve Tevkifevleri Genel Müdürü Ali Suat Ertosun, İstanbul DGM’den yazı gelmesinin ardından nakil işleminin yapılacağını belirtirken, "Tekirdağ F tipi de ihtimallerimiz içinde" dedi. Ancak, Demirel’in, kamuoyunda "Flamingo Yolu" olarak bilinen Kartal Cezaevi’ne de konulabileceği öğrenildi. Yargılamanın en az bir ay sonra başlayacağını belirten avukatları ise, Demirel’in, bu sürede açılması beklenen Bolu F tipi cezaevine de konulabileceğini belirttiler. 
     
Eşinden ayrılacak      Demirel, Ulucanlar Cezaevi’nden nakledildikten sonra eşi Ayşenur Esenler’den ayrılmak zorunda kalacak. Demirel’in gönderilme olasılığı bulunan Kartal ve Tekirdağ cezaevlerinde kadınlar bölümü olmaması nedeniyle, Esenler’in İstanbul içindeki başka bir cezaevine nakledilmesi bekleniyor. 
     


 GÜNCEL 


















</TEXT>
</DOC>
