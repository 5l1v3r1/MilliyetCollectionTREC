<DOC>
<DOCNO> 46900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/magazin/mag01.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gates, Madonna ile düet yapacak 
</HEADLINE>
<TEXT>

Microsoft'un yeni işletim sistemi "Windows - XP"nin 25 Ekim'de, New York'ta yapılacak tanıtım töreninde Madonna ile Bill Gates birlikte şarkı söyleyecek... 
     MICROSOFT'un yeni işletim sistemi Windows - XP, 25 Ekim'de, New York'ta, Time Square'deki Marriott Marquis tiyatrosunda törenle tanıtılacak. Tanıtım müziği olarak Madonna'nın satış rekorları kıran "Ray of Light" adlı parçası seçildi. Ancak hem Microsoft, hem de Madonna’nın şirketi Caliente’nin sözcüleri, ünlü şarkıcının tanıtım için kaç para alacağı sorularını yanıtsız bıraktı. 
     
     Bekleyip göreceğiz 
     TANITIM törenine daha 10 gün var ancak o gece için çeşitli spekülasyonlar üretilmeye başlandı bile. 25 Ekim’deki törende, Microsoft'un patronu Bill Gates ile Madonna’nın birlikte şarkı söyleyecekleri de bunlar arasında. Bu bilgiyi henüz ne Bill Gates yalanladı ne de Madonna. Microsoft yetkilileri, programın tanıtımı için üç ünlü pop şarkıcısıyla anlaşma yaptıklarını söylediler. 
     



 MAGAZİN 











</TEXT>
</DOC>
