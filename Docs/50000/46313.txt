<DOC>
<DOCNO> 46313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun06.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Türkiye'ye mesajlar ''Türkiye'nin başarısı ABD'nin çıkarınadır'' 
</HEADLINE>
<TEXT>

     ABD Başkanı George W. Bush, terörizmle savaş sırasında ABD'nin Türkiye'nin yanında yer aldığını vurgulayarak, ''şimdi de Türk halkı bize gerçek dostluk ve dayanışmayı gösterdi'' dedi. 
     Türkiye'nin yeni Washington Büyükelçisi Faruk Loğoğlu'nun güven mektubunu Beyaz Saray'da sunmasının ardından Başkan Bush da şu açıklamayı yaptı 
     ''Cumhurbaşkanı Ahmet Necdet Sezer'in imzasını taşıyan güven mektubunuzu memnuniyetle kabul ediyorum. Amerikan halkı adına, hükümetinizden ve büyük Türk milletinin bize gösterdiği sempati ve destek ifadelerine yürekten teşekkür ederim. 
     Siz terörizmle mücadele ederken, biz Türkiye'nin yanında olduk. 
     Şimdi de Türk halkı, bizim derin acımızda bize gerçek dostluk ve dayanışmasını sundu. 
     Türkiye, uzun süredir ABD'nin stratejik bir dostu ve önemli bir müttefiki oldu. Kore'den Kosova'ya hep birarada olduk. Bugün de özgürlük, demokrasi ve hukukun üstünlüğüne ilişkin ortak ilkelerimiz bizi bir defa daha bu temel değerleri paylaşan diğer ülkelerle birlikte hepimizi tehdit eden büyük bir kötülüğe karşı tutum almaya yöneltti. 
     Bizim savaşımız, İslam'la ve onun barış öğretisiyle değil, ancak korkakça terör eylemleriyle masum insanları öldürenlere karşıdır. 
     Terörizme karşı mücadelemiz, kısa ve kolay olmayacak. Ancak ortak değerlerimizin getirdiği kalıcı güç, ABD ve Türkiye'nin bu sınavı aşmasını ve eskisinden daha güçlü olmasını sağlayacak.'' Bush, şöyle devam etti 
     ''ABD ve Türkiye'nin, zengin ve çeşitliliği olan bir ilişkisi bulunuyor. NATO çerçevesinde simgeleşen ve Keşif Güç operasyonunda da dikkati çeken mükemmel güvenlik işbirliğimiz giderek artan şekilde ekonomik ve ticari boyuta da ulaşıyor. Özellikle mevcut ekonomik durum sırasında cesurca çabalar gösteren, fedakarlıkta bulunan Türk halkını ve etkileyici reform ve yasaları kısa sürede kararlaştıran, yasalaştıran Türk hükümetini tebrik ederim. 
     Türkiye'nin, uluslararası finans kuruluşlarından aldığı desteğin sağlanmasında öncü rol oynamaktan memnunuz. Umut verici bir geleceğe sahip, gelişmekte olan bir piyasa olan Türkiye'nin başarısı, Amerika'nın çıkarlarına da uygun düşer. 
     ABD, Türkiye'nin Avrupa'ya tam entegrasyonunu ve AB'ye yakınlaşmasını desteklemiştir ve desteklemeye devam edecektir. Bu çerçevede, insan hakları da dahil, AB üyeliğinin temel unsurlarına hitap eden etkileyici anayasa reformları konusunda çalışmasından dolayı Türkiye'yi tebrik ederim. 
     Doğuya baktığımızda Hazar havzasının geniş enerji rezervlerinin geliştirilmesiyle ortaya çıkan petrol ve doğalgazın dünya pazarlarına taşınması sınavında Türkiye ile birlikte çalışmaya devam edeceğiz. 
     Orta Asya ve Kafkasya halklarına fırsat ve özgürlük tanıyacak şekilde sağlıklı ekonomilere sahip, dirençli ve bağımsız devletlerin ortaya çıkması, Türkiye ile paylaştığımız bir başka ortak amaçtır. 
     Ege ve Doğu Akdeniz'de barış ve istikrar için Türkiye ile birlikte çalışmaya devam edeceğiz.'' Bush, mesajının sonunda, Büyükelçi Loğoğlu'ya hitaben şunları ifade etti 
     ''Siz Washington'da görevinize başlarken, Türkiye ve ABD zaten yakın ortak durumundalar. Önümüzdeki senelerde bu ilişkinin daha da güçleneceğine eminim. Kaçınılmaz olarak bizi bekleyen güçlükler olabilir. Ancak iki iyi dost olarak uluslarımızın sonraki nesillerinin çıkarı için bunları aşmak için birlikte çalışacağız.'' 
     






</TEXT>
</DOC>
