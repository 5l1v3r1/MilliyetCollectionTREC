<DOC>
<DOCNO> 33992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sonspo08.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün "Ön eleme maçında sahadayım" 
</HEADLINE>
<TEXT>

     Fenerbahçe'nin kaptanı Ogün Temizkanoğlu, sakatlığı konusunda çeşitli spekülasyonların yapıldığını belirterek, ''Geçen yılki sakatlığım nüksetti, ama korkulacak birşey yok'' dedi. 
     Ogün, ''www.oguntemizkanoğlu.com'' adlı internet sitesinde yaptığı açıklamada, iğne tedavisi gördüğünü ve özel olarak çalıştığını ifade ederek, ''Herşey kontrol altında. Eğer ters birşey olmazsa ilk Avrupa Şampiyonlar Ligi ön eleme maçında sahada olacağım'' diye konuştu. 
     Almanya'nın Uerdingen takımıyla yapılan hazırlık maçında oynamasına teknik direktör Mustafa Denizli ile birlikte karar verdiklerini vurgulayan Ogün, Denizli'nin hiçbir oyuncusunu riske atacak birşey yapmayacağını kaydetti. 
     Açıklamasında Oktay'ın transferine de değinen Ogün, şöyle konuştu 
     ''Oktay'ın aramıza katılışına çok sevindik. Fenerbahçe, gerekli yerlere en iyi oyuncuları alıyor. Oktay da bu en iyi oyunculardan biri. Belki bu yıl transfer sayımız az ve transferler ağır gelişiyor, ama aldığımız futbolcuların hepsi çok değerli. Yani transferin en başarılı takımıyız. Oktay'a, 'aramıza hoşgeldin' diyor ve başarılar diliyorum.'' 






</TEXT>
</DOC>
