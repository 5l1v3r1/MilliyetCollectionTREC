<DOC>
<DOCNO> 7150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/spor/spo03.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
EMRE INTER’DE 
</HEADLINE>
<TEXT>

İtalyanlarla maçtan sonra buluştu, 3 yıl için 7 milyon dolara imza attı 
     Erhan Telli 

     Hakan ile birlikte oynayacak 
     GALATASARAY’ın genç yıldızı Emre, Deportivo La Coruna maçından sonra İtalya’nın Inter kulübünün transfer yetkilisi Perranao ile bir araya geldi ve resmi sözleşme imzaladı. Hakan Şükür’ün de takımı olan Inter’le bir süredir görüşen Emre’nin üç yıllık anlaşma karşılığı 7 milyon dolar 4.8 trilyon lira alacağı öğrenildi. 
     
     Okan’da sırada 
     INTER’in Emre’nin bonservisi için sezon sonunda Galatasaray’la masaya oturacağı belirtildi. İtalyan yöneticilerin anlaşamamaları durumunda tıpkı Hakan Şükür’de olduğu gibi bonservis için FIFA’ya başvuracağı ifade edildi. Bu arada Okan’ın da her an bir Avrupa kulübüyle sözleşme imzalayabileceği bildirildi. 
     
Menajer hücumu      SARI - KIRMIZILI oyuncular dün oynanan Deportivo La Coruna maçında yine Avrupa vitrinine çıktılar. Karşılaşmayı ünlü kulüpleri temsil eden bir çok menajerin de izlediği ve bazı futbolcuları yakın takibe aldığı öğrenildi. Bu arada 21 bin kişilik Ali Sami Yen Stadı’nın tribünleri tıklım tıklım doldu. 
     
Zirvede Aslan kükrüyorSuat fileleri havalandırdı, Türkiye ayağa kalktı. Deportivo çok kaçırdı, şans da Galatasaray’dan yanaydı 
     HALİL ÖZER 

     Galatasaray adamı öldürür. Onlar ne yapar, eder üç puanı alır. Ama bizleri tribünde öldürür, yüreğimizi patlatır, kurdeşen döktürür. Öyle bir üç puan aldı ki, altın mı, elmas mı, zümrüt mü desek, işte öylesine kıymetli. 
     Ali Sami Yen’de sicim gibi bir yağmur. Duruyor, duruyor yağıyor. Ama tribünler ful. Böyle bir günde "iş başa düştü" deyip desteğe gelmişler. Tam baskı kurdular Deportivo’ya... Muhteşem tablo çizdiler. Takımlarını gaza getirdiler. 
     
     Fırtına başlangıç 
     Fırtına gibi başladı Galatasaray. 11. dakikada Hasan Şaş’ın muhteşem solosundan gelen orta ve Suat’ın füzelik nokta vuruşu Galatasaray’ı öne geçirdi. 
     Gerisini ne siz söyleyin ne biz yazalım. Öldük, öldük, dirildik. Tırnak makaslarını çöpe attık, dişlerimizi kullandık. Tırnak kalmadı, çoraplarımızı sökmeye başladık. Bu boş takım değil. İspanya şampiyonu... Öylesine kabus gibi çöktüler ki... Sağ, sol, göbek, hava her yeri denediler. 38. dakikada Tristan kaçırdı... Altı pastan dışarı. Zaten bu çocuğun şansı Mallarco’dan beri tutmuyor Galatasaray’a... Bu pozisyon da durdurmadı Deportivo’yu... Kızılderililer gibi saldırdılar. Apaçi’ler halt etmiş. Galatasaray da kırmızı mumlu davetiye çıkardı bu baskıya. Jardel - Hagi tam kebap... Allah için bir kere koşun. Allah için bir kere pres yapın. Belki inanmayacaksınız, seyirci onlardan daha çok pres yaptı... Orta saha ikişer kişilik oynadı. Hele bir Emre vardı ki, hakkı ödenmez bu çocuğun... Ciğerinin her hücresini sahaya döktü. Herhalde bu maçtan sonra üç - dört gün kendine gelemez... 
     
     Harika savunma 
     Bu maçta savunmanın yeri ayrı... Hem de apayrı. Dalgayı geçtik, Tsunami’ye dönen Deportivo ataklarında hatasız oynadılar. Yüreklerini ortaya koydular... Fatih’ten dün şüphelendik. Dün kesin onu birisi tribünden izliyordu. Acaba hangi takım Çünkü onu hiç böyle görmedik. Deportivo forvetini yıldırdı. Sadece o mu Popescu tecrübesini konuşturdu, Bülent herşeyini verdi. Zaten Taffarel’den de tek şüphe yoktu. 78. dakikada Naybet öyle bir gol kaçırdı ki, belki de bu grubun kader anıydı. Altı pastan boş kale yerine dışarıya attı. 
     Ne diyelim, üç puan Galatasaray’ın... Belki futboluyla değil ama o korkunç mücadelesiyle aldı oyunu. Alın teri döktüler, o mücadeleyle sonuna kadar da hak ettiler. Kolay değil, futbolsuz bu Deportivo’yu yenmek... Ancak bu mücadeleyle yenersin. Çünkü Deportivo taş değil, mermer gibi bir takım. Bu üç puan öylesine önemli ki, belki de Galatasaray bugün çeyrek finale çıktı. 
     
Hagi iğneyle      GALATASARAY’ın Erzurumspor maçında sakatlanan Hagi dünkü maçta dizindeki ağrılara rağmen doktorların yaptığı iğneyle sahadaki yerini aldı. Yıldız oyuncunun Deportivo karşısında forma giymeyi çok istediği ve bu yüzden de daha ağır sakatlanma riskini göze alarak oynadığı belirtildi. 
     
Tribünde şov      YÖNETİCİ Burak Elmas’ın sponsorluğunu yaptığı Ultra Aslanlar Grubu dünkü maç öncesinde kapalı tribündeki şovla dikkatleri çekti. Taraftarlar maçın başlama düdüğünden önce ellerindeki sarı kartonları hep birlikte havaya kaldırırken, yine kapalı tribünün ortasından açtıkları "Sadece sen" yazılı ve içinde kalp şeklindeki bayrakla tribünü renklendirdiler. 
     
Büyük zafer’      ERHAN TELLİ 

     GALATASARAY Teknik Direktörü Mircea Lucescu, maç sonunda yaptığı basın toplantısında "Çok büyük bir zafer kazandık. Oyuncularımı tebrik ediyorum" dedi. Lucescu, "Bu gece çok iyi bir takım karşısında üç puan kazandık. Galatasaray Türk futbolunda tarih yazmaya devam ediyor. Çeyrek final yolunda bir adım daha attık. Bu zaferin anlamı çok büyük. Günü yaşamak gerekir. Şimdi Samsun maçına bakıyoruz" diye konuştu. 
     DEPORTİVO’NUN teknik patronu Javier Irureta ise "Çok önemli bir maçı kaybettik. Büyük bir baskı kurduk ama sonuç alamadık. Artık ikinci maça bakıyoruz. Galatasaray’ı tebrik ediyorum" dedi. Irureta, Lucescu’nun İspanyol gazetecilere konuşmasını tercüme yaptırmadığını ileri sürerek, kendisi de Türk gazetecilere aynı ambargoyu koydu ve konuşmasını tercüme ettirmedi. Bu nedenle gazetecilerle arasında tartışma çıktı. 
     
Yataktan maça      GALATASARAY’IN yıldız oyuncusu Hasan Şaş, Deportivo maçı öncesinde ağır grip ve faranjit hastalığı geçirmesine rağmen dünkü maçta takımdaki yerini aldı. Hafta başında yapılan çalışmaya katılamayan yıldız oyuncuya uygulanan yoğun serum tedavisi olumlu sonuç verirken, Hasan, maç sonunda yine tedavi altına alındı. 
     
Her şey bitmedi’      GALATASARAY’ın Rumen yıldızı Hagi, henüz zafer sarhoşluğu yaşamamaları gerektiğini belirtti, "Daha her şey bitmedi" dedi. Hagi, "Derhal bu maçı unutmalı, önümüze bakmalıyız" ifadelerini kullandı. Okan ise, "Hakkımda çok spekülasyon yapıldı. Ama kesinlikle kadro dışı kalmadım. Ben Galatasaray için her zaman varım" diye konuştu. 
     
Hakeme alkış      GALATASARAYLI taraftarlar, karşılaşmanın hakemi Danimarkalı Nielsen’e sevgi gösterilerinde bulundu. Karşılaşmanın başlamasından 1,5 saat önce zemini incelemek için sahaya çıkan Nielsen’i alkışlayan ve "I love you" diye tezahürat yapan taraftarlara, Danimarkalı hakem el sallayarak cevap verdi. 
     
Bize çalıştılar      B Grubu’ndaki diğer karşılaşmada Milan ile Paris St.Germain 1 - 1 berabere kaldı. Milano’daki maçın 27. dakikasında Leonardo ile öne geçen ev sahibi Milan, üç dakika sonra Anelka’nın golüne engel olamadı. 42. dakikada Roque Junior’un kırmızı kart görmesiyle Milan mücadeleyi 10 kişi tamamladı. 
     


 SPOR 





























</TEXT>
</DOC>
