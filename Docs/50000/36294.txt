<DOC>
<DOCNO> 36294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/ekonomi/eko06a.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 400 bine dayandı 
</HEADLINE>
<TEXT>

Hafta başından bu yana hergün yüzde 1 kadar değer kazanan dolar 1 milyon 400 bin lira sınırına yaklaştı 
     EKONOMİ SERVİSİ 

     Hafta başından beri düzenli olarak yükselen dolardaki artış sürüyor. Şirket talebi, bir bankanın sendikasyon ödemesi, "ulusal güvenlik" tartışması gerekçe gösterilerek yükseltilen dolar 1 milyon 400 bin liraya dayandı. 
     Haftaya 1 milyon 340 bin lira düzeyinden başlayan dolar, dün bankalararası piyasada 1 milyon 390 bin liraya kadar yükseldi. Haftanın her işlem gününde yüzde 1 kadar prim yapan dolar dört günde yüzde 3.5 değer kazandı. 
     
     Yükselişe yeni bir sebep 
     Hafta başından bu yana sayılan sebepler arasına dün, bir süredir döviz talebini dengeleyen birkaç büyük yerli banka arasındaki uzlaşmanın bozulduğu iddiası eklendi. Bankacılar, piyasanın ihtiyacını karşılayan bu bankaların artık ortak hareket etmekten uzaklaşacağı iddialarını konuştuğu öğrenildi. 
     Bu söylentilerin dolardaki endişeyi artırdığını söyleyen bir bankacı, "Bugün Merkez Bankası döviz satış ihalesi açacak. Son zamanlarda ihale olduğu gün doların artması gelenek oldu. Gelenek bozulmazsa dolar 1 milyon 400 bini deneyecektir" dedi. 
     
     Borsada düşüş sürdü 
     Borsa dün de düştü. Yüzde 2.05’lik gerilemeyle günü 9.381 puandan kapatan endeksin hafta başına göre kaybı yüzde 7.12 oldu. Uzmanlar, düşüşü siyasi gerginliğe bağlı tedirginliğin sürmesi ve para girişinin olmamasına bağlarken, dün dolardaki hareketliliğin borsadaki düşüşü hızlandırdığını belirttiler. Endeksin 9.200’de desteği bulunuyor, ancak gerilemenin 8.900’lere kadar sürebileceğini kaydediliyor. 
     
     Faizde dalgalı seyir 
     Döviz piyasasına endekslenen bono piyasasında faiz dalgalı bir seyir izliyor. Piyasanın en aktif k ğıdı 6 Mart 2002 vadeli bononun yıllık bileşik faizi yüzde 90.07’ye çıkarken yatırımcıların salı günkü ihale sonrasında vadesi daha kısa olan bonolara yöneldiği belirtiliyor. 
     İşlem hacminin çok düşük olduğunu hatırlatan bankacılar, dövize kaçış kesilmedikçe bonoya alım gelmeyeceğini ifade ediyorlar. 
     



 EKONOMİ 























</TEXT>
</DOC>
