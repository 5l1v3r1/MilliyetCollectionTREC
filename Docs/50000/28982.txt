<DOC>
<DOCNO> 28982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/dunya/adun.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku gecesi 
</HEADLINE>
<TEXT>

Arnavutlar gaz odasına’ diye slogan atan binlerce Makedon milliyetçisi Üsküp’te parlamentoyu bastı, İçişleri Bakanı’nı taşladı. Devlet Başkanı Traykovski son anda kurtuldu 
     DIŞ HABERLER SERVİSİ 

     Makedonya’da Arnavut militanlarla Makedon güçleri arasında aylardır süren çatışmalardan bir sonuç alınamaması Makedon milliyetçileri sokağa döktü. 
     Ulusal Kurtuluş Ordusu NLA militanlarının işgal altında tuttuğu Araçinova’dan silahsızlandırılmadan ayrılmasına izin verilmesi üzerine ayaklanan binlerce Makedon, aralarına silahlı özel tim mensuplarıyla polisleri de alarak parlamentoyu bastı. Üsküp’te yaşayan Müslümanlar korkudan evlerine kapandı. 
     Önceki gün parlamento önünde toplanan 7 binin üzerinde gösterici önce sloganlar atarak Devlet Başkanı Boris Traykovski’nin istifasını istedi. Bir süre sonra milliyetçilerden bazıları, güvenlik güçlerinin engellemelerine karşın parlamentoya girmeyi başardı. 
     Baskın sırasında parlamentoda bulunan Traykovski binadan çıkarılarak güvenli bir yere götürüldü. İçişleri Bakanı Lube Boşkovski ise parlamentoyu terkederken kendisine atılan taşlarla yaralandı. Makedonlar sokaklarda havaya ateş açarak eylemlerini sürdürdü. Bir grup gösterici "Arnavutlar gaz odasına" diye slogan attı. 
     
NATO’nun işi zor      Arnavut militanlar ile Makedon güçleri arasındaki çatışmaların Makedonya’yı bir kaosa sürüklemesiyle gözler NATO’ya çevrildi. NATO’nun olası bir Makedonya görevinin yaklaşık 2 bin 500 askeri içermesi ve en geç 30 gün içinde tamamlanması hedefleniyor. Ancak NATO’nun bir önceki barış gücü operasyonunu gerçekleştirdiği Kosova’da Arnavutlar’dan yana bir tutum takınması, Makedonların ittifaka şüpheyle yaklaşmasına neden oluyor. Parlamento baskını sırasında Makedonların NATO karşıtı sloganlar atarak, NATO bayraklarını yakması barış gücü askerlerinin Kosova’dakinin aksine nefretle karşılanabileceğini gösteriyor. 
     



 DÜNYA 










</TEXT>
</DOC>
