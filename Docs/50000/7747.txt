<DOC>
<DOCNO> 7747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/ekonomi/aeko.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede gündem yoksulluk 
</HEADLINE>
<TEXT>

IMF'nin ağır topları bugün G-20 toplantısının ardından Başbakan Ecevit'le görüşecek. Zirvede öncelikli gündem maddesi yoksulluk ve mali piyasalardaki kırılganlık olacak 
     HARUN GÜREK Ankara 

     IMF Birinci Başkan Yardımcısı Stanley Fischer ile Fon'un Avrupa Direktörü Michael Deppler, G-20 toplantısına katılmak üzere dün İstanbul'a geldiler. IMF'nin 'ağır topları' olarak adlandırılan ikili bugün Ankara'ya geçerek, Başbakan Ecevit'le "ince ayar" taleplerini ve programı konuşacaklkar. 
     Hazine Müsteşarı Selçuk Demiralp, dün İstanbul'a gelen G-20 üyesi ülkelerin heyetleri onuruna verilen resepsiyon ve akşam yemeği öncesinde gazetecilerin sorularını yanıtladı. 
     Demiralp, bugünkü toplantıda iki önemli konunun görüşüleceğini, bunlardan birincisinin yoksulluğu azaltma gibi küreselleşme konuları olduğunu, diğerinin ise mali sektör ve özel sektörün mali sektördeki sorunların çözümüne dahil olması gibi konular olduğunu kaydetti. Türkiye'nin mali sektör konularında tecrübelerinin bulunduğunu ve bu tecrübelerin yarın gündeme gelebileceğini belirten Demiralp, "Özellikle Kasım ayındaki mali krizle ve bu krizin çözümünde özel sektörün katılımı konularında birikimlerimiz var" dedi. 
     Fischer, Deppler ve Cottarelli'nin bulunduğu heyetin muhtemelen Başbakan Bülent Ecevit ve Başbakan Yardımcısı Hüsamettin Özkan da dahil olmak üzere hükümet yetkilileri ile görüşeceğini belirten Demiralp, bugün IMF heyetinin Türkiye'den ayrılmadan önce gece geç saatlerde bir basın toplantısı düzenlenebileceğini belirtti. 
     
     Bir ek niyet mektubu daha 
     Demiralp, 5. ek niyet mektubunun içeriğiyle ilgili bir soruya karşılık, 1 ila 1.5 sayfalık bir ek niyet mektubu hazırlamayı düşündüklerini ve bu mektupta başta yapısal önlemler olmak üzere diğer mali konuların da yer alacağını kaydetti. Demiralp, bir gazetecinin IMF heyetinin programı onaylayıp onaylamadığı sorusuna, ''Şu anda aksi bir durum söz konusu değil'' yanıtını verdi. 
     Telekom'la ilgili ihale sürecinin devam ettiğini hatırlatan Demiralp, 
     Telekom'un özelleştirilmesinde dış piyasalar ve koşulların elvermemesi durumunda, ona göre bir durum değerlendirmesi yapılabileceğini ama programda bir sapma veya bir durmanın söz konusu olamayacağını ifade etti. 
     Demiralp, dünya piyasalarında telekom sektörünün bir durgunluk dönemine girdiğini, bu çerçevede Deppler'in açıklamalarının bulunduğunu, bu açıklamalara benzer görüşleri kendilerinin de taşıdığını söyledi. 
     Demiralp, bir gazetecinin Telekom'a talebin yetersiz olduğunu hatırlatması üzerine, ''Bilmiyorum, öyle kesin bir bilgim yok. Daha süreç bitmedi. Talep yok diye bunu kesmemek lazım'' dedi. Demiralp, Türk Telekom gibi Türk Hava Yolları'nın da özelleştirilmesinin program açısından önemli olduğunu sözlerine ekledi. 
     Bugün Fisher Deppler ve Ecevit arasındaki görüşmenin temel konusunun, ekonomideki durgunluk ve kesimlerin yoksullaşması nedeniyle Başbakanın 'ince ayar' isteminin olduğu belirtiliyor. Ecevit, son olarak bürokratlara, esnaf, sanayici, çalışan ve tarım kesimlerinnin çok sıkıntıda olduğunu belmirterek, bu kesimleri rahatlatacak önlemlerin hazırlanması talimatı vermişti. 
     
G-20 toplantısında mali kriz görüşülecek      HARUN GÜREK Ankara 

     Gelişmiş yedi ülke ile gelişmekte olan 11 ülkenin oluşturduğu G - 20'nin maliye bakan yardımcıları toplantısı bugün İstanbul'da başlıyor. Maliye Bakanı Sümer Oral, toplantıda, küreselleşmenin yarattığı sorunlar ve mali krizler ele alınacağını bildirdi. 
     18 ülkenin maliye bakan yardımcıları, merkez bankası başkanları ile Avrupa Birliği, IMF ve Dünya Bankası temsilcilerinin katılacağı toplantıda Türkiye'yi Hazine Müsteşarı Selçuk Demiralp temsil edecek. Toplantıya Merkez Bankası Başkanı Gazi Erçel de katılacak. Toplantıda, önümüzdeki sonbaharda yapılması beklenen Maliye Bakanları toplantısının gündemi de belirlenecek. 
     G - 20'nin Pasifik ülkelerinde çıkan krizin ardından oluşturulduğunu anımsatan Maliye Bakanı Sümer Oral, oluşumun maliye bakan yardımcıları toplantısının yılda iki kez yapıldığına dikkat çekerek, ele alınacak konulara ilişkin olarak şunları söyledi "G - 20 platformu gayriresmi bir zemindir. En gelişmiş 7 ülke ile gelişmekte olan 7 ülke küreselleşmenin getirdiği nimetlerin adil dağıtılması, sorunların çözümü için neler yapılacağını tartışmak için biraraya geliyor. Tartışmalar ülke bazında yapılmaz. Toplantıda, mali piyasalarda yaşanan kırılganlıklar, kırılganlıkların nedenleri, kırılganlıkları önlemek için makro politikaların güçlendirilmesi, şeffaflık ve dürüstlüğün sağlanması gibi konular G - 20'nin sürekli konularıdır. Bu toplantıda da bu konular ele alınacak ve maliye bakanları toplantısına bir gündem oluşturulacak." 
     
     


 EKONOMİ 




















</TEXT>
</DOC>
