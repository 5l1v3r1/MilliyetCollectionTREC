<DOC>
<DOCNO> 29552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/29/son/sontur24.html </URL>
<DATE> 2001/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenilikçiler parti için isim arıyor 
</HEADLINE>
<TEXT>

     Kayseri Büyükşehir Belediyesi eski Başkanı Şükrü Karatepe, Necmettin Erbakan'ın, ''kendi işini, en emin şekilde yürütecek birine emanet edeceğini'' belirterek, ''Bu sefer de,kendi mülkü gibi düşünerek, en emin bulduğu kişiye, partiyi kurma görevini verecektir'' dedi. 
     Karatepe, FP'nin Anayasa Mahkemesi tarafından kapatılmasının ardından başlatılan yeni parti kurma çalışmalarıyla ilgili açıklamalarda bulundu. Karatepe, parti kurma çalışmalarını sürdüren ''yenilikçi'' grup içinde yer aldığını, Recep Tayyip Erdoğan'ın kuracağı belirtilen yeni partiye destek verdiğini bildirdi. 
     ''Yenilikçilerin'' kuracağı partinin ismi ve amblemi konusunda çalışmaların devam ettiğini anlatan Karatepe, sözlerini şöyle sürdürdü 
     ''İsim konusunda sıkıntı var. Türkiye'de 100'e yakın parti kurulmuş. Şu an 37 tane parti var. Listeler taranıyor ama parti ismi olabilecek isimlerin hepsi daha önce kullanılmış, o bakımdan zorluk var. Fazla iddialı olmayan, sade, basit, kolay anlaşılır, genç neslin anlayabileceği, iki harfli kısa bir isim düşünüyorlar. Parti ismi ve ambleminin, iddiasız, sade, belli yorumlara imkan vermeyecek olması düşünülüyor.'' 
     Tayyip Erdoğan'ın hukuki durumunu da değerlendiren Karatepe, ''Tayyip beyin parti kurmasına bir engel yok'' dedi. Her iki partinin kurucularının da birbirini gözlediklerini kaydeden Karatepe, partilerin Temmuz sonu veya Ağustos başında kuruluş dilekçesini vereceklerini kaydetti. Karatepe, şöyle konuştu 
     ''Birbirlerini gözlüyorlar. Neden İki tarafta birbirini ayrılıkçı olarak beni suçlamasınlar diye birbirlerini gözlüyorlar. Erken davranıp da bir tarafı dikkate almadan kurulacak parti, ayrılıkçı olarak itham edilmekten ürküyor. Her iki taraf da bir bölen olmak istemiyor. İkisinin de tüzüğü, yönetmenliği, yaklaşık olarak genel başkanları, kurucuları hazır. Sadece uygun zamanı kolluyorlar. Bu uygun zamanı da birlerine göre ayarlıyorlar, fakat buna rağmen gecikmez. Temmuz sonunda iki parti de açıklanır'' 
     
     
     
     
     
     






</TEXT>
</DOC>
