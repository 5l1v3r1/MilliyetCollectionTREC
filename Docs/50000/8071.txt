<DOC>
<DOCNO> 8071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/dunya/dun01.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Suriyeli, tayfalar Türk 
</HEADLINE>
<TEXT>

     DIŞ Haberler ServİSİ 

     Geçen cumartesi günü Cannes kenti yakınlarındaki St. Raphael bölgesinde, içindeki 908 Kuzey Iraklı kaçak Kürt göçmen ile karaya oturtulan "East Sea" adlı gemi hakkında Fransız makamlarının yürüttüğü soruşturma, geminin kayıtlı son sahibinin Suriyeli "Muhammed Ali Elaal ve Ortakları" adlı bir firma olduğunu, Fransız kıyılarında son bulan sefer sırasında ise kaptanın Suriyeli, beş kişilik mürettebatın da Türk olduğunu ortaya çıkardı. 
     Fransız Le Monde gazetesinin haberine göre, geminin 17 Ocak’ta Mersin Limanı’ndan ayrılarak Lübnan’a gittiği ve burada 9 Şubat tarihinde Suriye yetkilileri tarafından kontrol edildiği öğrenildi. 
     Ardından, gemi yeniden Türk karasularına döndü ve 10 Şubat akşamı saat 23.00’te Mersin ile İskenderun kıyıları arasında kalan bir sahilde toplanan ve sayılarının ilk gelen haberlerde belirtildiği gibi bin 200 değil, 908 olduğu belirlenen kaçaklar küçük teknelerle partiler halinde açıkta bekleyen gemiye bindirildiler. 
     Kaçakların hemen tamamının Irak kontrolündeki Musul bölgesinden geldikleri belirlendi. Kaçakların yolculuğu yaklaşık iki ay önce başladı. Le Monde, kaçakların ifadelerinde, Irak - Türkiye sınırını dağ yollarından yaya olarak geçtiklerini ve kendilerini görmezden gelmeleri için Türk yetkililerine de adam başı 200 - 300 dolar ödediklerini de iddia ettiklerini yazdı. 
     Ardından kaçaklar kamyon, otobüs ve diğer vasıtalarla taşınarak çeşitli bölgeledeki çiftlik, ev ve apartman dairelerine dağıtıldılar ve buralarda gemiye bindirilecekleri günü beklediler Göçmenlerin insan kaçakçılarına bu seferde gemideki 500 yetişkin için adam başı 2 ila 4 bin dolar, 408 çocuk için ise bin ile bin 500 dolar arası ödeme yaptıkları öğrenildi. Bu seferde 908 Kürt’ün kaçakçılara toplam 1.3 trilyon TL ödedikleri ortaya çıktı. 
     


 DÜNYA 











</TEXT>
</DOC>
