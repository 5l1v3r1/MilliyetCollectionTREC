<DOC>
<DOCNO> 32443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/spor/spo02.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan’a şok haber 
</HEADLINE>
<TEXT>

F.Bahçe’nin, Oktay’ın Trabzon’a transferinde olduğu gibi geçici sertifikayla genç yıldızı oynatma planı suya düştü. Yetkililer, "Milli olmadığı için bu işe yaramaz" dedi 
     CEMAL ERSEN 

     TRANSFERİ krize yol açan Hakan Bayraktar’ın bu sezon Sarı - Lacivertli ekipte futbol oynaması zor gözüküyor. Pogon takımı ile antrenmanlara çıkan, Polonya kulübünün Futbol Federasyonu’ndan istediği transfer sertifikası gönderilmediği için FIFA’ya başvurma kararı aldığı bu futbolcunun transferinde umutlar azalıyor. Hakan Bayraktar’ın geçici sertifikayla ancak Pogon’da oynayabileceği bildirildi. 
     FUTBOL Federasyonu yetkilileri, Oktay’ın Las Palmas’la yaşadığı sorun sırasında, Siirt Jetpaspor’un onayı olmadığı halde FIFA’nın Trabzonspor’a transferi için geçici sertifika verdiğini hatırlattılar. Yetkililer, "Ancak bu olay farklı. Oktay milli futbolcu olduğu için Başkan Haluk Ulusoy bizzat devreye girip, FIFA’dan izin alarak Trabzonspor’a transferini sağlamıştı" dediler. 
     YETKİLİLER, Oktay için "Milli Takım’ın önemli bir oyuncusudur. Futboldan uzak kalmamalı" savunması ile geçici sertifika çıkarıldığını ifade ettiler. Federasyon yetkilileri, "Ancak Hakan Bayraktar için böyle bir durum söz konusu olamaz" diye konuştular. FIFA’nın geçici transfer sertifikası vermesi halinde Gaziantepspor’un itirazda bulunup, bonservis bedeli talep edeceği açıklandı. 
     
A.Aachen sınavı      FENERBAHÇE, bugün Almanya’daki ilk hazırlık maçına çıkıyor. Sarı - Lacivertliler, Teknik Direktör Mustafa Denizli’nin eski takımı Alman A.Aachen ile TSİ 20.00’de karşılaşacak. 
     
Denizli’den ilk uyarı      FENERBAHÇE Teknik Direktörü Mustafa Denizli, Almanya kampına hızlı başladı. Tecrübeli hoca, dün sabah yarısı yüksek tempoda geçen beş kilometreyi aşkın koşular yaptırırken, futbolcuların adeta pestilini çıkardı. Denizli, disiplini ön planda tuttuğunu belirtip, ilk antrenmanda futbolcularından maçlarda paylaşım istedi. 
     TECRÜBELİ hoca, sahada topladığı oyuncuların dikkatini çekerek, herkesin birbirine yardımcı olmasını istedi. Denizli, "Arkadaşlarınızın boşluğunu doldurun. Arkada oynuyorum diye ileri çıkmamak, ilerideyim diyerek geriye gelmemek felsefemize aykırı. Artık bire bir oyuna geçeceğiz. Herkes hareketli olacak" dedi. 
     
Johnson rahatladı      GANALI oyuncunun isim benzerliğinden dolayı Frankfurt havalimanında bir süre alıkonması üzerine Fenerbahçe yönetimi harekete geçti. Uyuşturucu kaçakçılığı nedeniyle aranan aynı isimli bir başka Ganalı yüzünden Avrupa’da başı sürekli derde giren Johnson için Interpol’den geçiş belgesi alınacak. 
     JOHNSON, Şampiyonlar Ligi maçları için Avrupa’ya çıktığında pasaportu ile birlikte bu belgeyi de taşıyacak. Bu futbolcunun Frankfurt havalimanında yarım saat gözaltına alınması kafilede huzursuzluk yaratmış, Teknik Direktör Mustafa Denizli de bu problemin çözümü için yönetimden yardım istemişti. 
     
Apo’ya fırça      TEKNİK Direktör Mustafa Denizli, istediğini yapmayan Abdullah’a, "Tamam diğerleri Türkçe bilmiyor, sen de mi bilmiyorsun" diye çıkıştı. Kaleci Recep’in dünkü çalışmada ayağını burkması üzüntü yarattı. 
     
Sakatlar iyileşiyor      ALMANYA kampında Lazetiç ve Serhat dışında sakatlığı bulunan futbolcu bulunmuyor. İlk gün Lazetiç koşulara katılırken, Mustafa Denizli kendisini ayrıca özel depar çalışmasına da tabii tuttu. Serhat ise fizyoterapist eşliğinde çalışıyor. 
     
Soğuk şaşırttı      İSTANBUL’daki aşırı sıcakların ardından Almanya’ya gelen futbolcular büyük şaşkınlık yaşadılar. Yazlık elbiselerini yanlarında getiren oyuncular, 15 dereceyi geçmeyen sıcaklık karşısında kısa süreli şok yaşadılar. 
     
Giriş yasak      KAMPTA hiçbir yönetici bulunmuyor. Futbolcuları görmeye gelen taraftarların otele girmesini yasaklayan Mustafa Denizli, adeta kuş uçurtmuyor. Oyuncular İstanbul’dan getirilen ahçıların yemeğini yiyiyor. Cuma günü de geleneksel kuru fasulye yeme günü ilan edildi. 
     



 SPOR 























</TEXT>
</DOC>
