<DOC>
<DOCNO> 42282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/yazar/asik.html </URL>
<DATE> 2001/09/15/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Yarım bayrak 
</HEADLINE>
<TEXT>

     Amerika'ya yapılan saldırı sonucu bayrakların yarıya indirilmesine kimsenin diyeceği yok. Bu acıyı elbet paylaşalım. Ama neden Körfez depremi sonrasında da yas ilan edilip bayraklar yarıya indirilmedi Dün Gölcüklülerin sorduğu bu soruyu sütunumuza almıştık. Bir okur yanıt veriyor 
     - Dua edin bayrakları yarıya indirmekle iktifa ettiler. Bizim bayrağı tümden indirip yerine Amerikan bayrağı da çekebilirlerdi... 
     Umarız ABD'den iki gün önce tam beş kez "Amerika Büyük Devletleri" diye söz eden Bülent Ecevit bu şakadan alınmayacaktır... 
     
     "Herhangi bir yerdeki adaletsizlik, adaleti her yerde tehdit eder." 
M. Luther King 

Metin kitabı...      Sevgili Metin Oktay'ı ölümünün 10'uncu yılında bir kez daha andık... Yırtık Krampon spor ve mizah dergisinde Nuri Kurtcebe duygularımıza şu satırlarla tercüman oldu 
     " Bizim kuşak Metin Oktay sevgisiyle büyüdü... Sevmenin, sevilmenin, insan olmanın ne demek olduğunu ondan öğrendik... Onun gibi iyi ve örnek bir insan olmaya sevdalandık hepimiz... Metin Oktay'ın yaşamı futbolculuğundan çok öte bir insanlık dersidir... Bugünün kirli toplumuna ve gurur duydukları kirli siyasilerine, bu tertemiz, insan kalpli insanın yaşamını başucu kitabı yapmalarını, hatta okullarda zorunlu insanlık dersi olarak okutmalarını tavsiye ederim..." 
     
Maksat hizmet...      Amerika'ya yapılan saldırı bazı meslekdaşlarımızı Amerika'dan fazla rahatsız etmiş görünüyor. Bir büyük gazetemiz "Hemen vur" başlığından sonra dün de zanlı diye fotoğrafı yayınlanan kişileri Türk kamuoyuna "İşte caniler" diye takdim etti Küçük Fuat bu işten iyi sayırdı ... 
     Tavsiyemiz odur ki... Amerika bu meslekdaşlarımızı itidale davet etmeli... 
     Yoksa istenmeyen olaylar olacak... ABD'den önce Bin Laden'e bizim meslektaşlar hücum edecek... Ona göre... 
     
Bir ihtimal daha...      NATO Daimi Konseyi'nin 5. maddeyi yürürlüğe koymasının ihtimal dahilindeki sonuçlarından birine Prof. Yüksel İnan, dikkati çekiyor 
     - NATO'nun bu kararıyla Türkiye, ittifak ülkeleriyle birlikte ABD'nin gösterdiği hedefler doğrultusunda savaşa girecektir. Türkiye, Meclis'in kararı olmaksızın kendisini otomatikman bir savaşın içinde bulabilir... 
     Bu bağlamda İran'la savaşa girmemiz de olasıdır... ABD'nin terör hedeflerini petrol çıkarlarını geliştirme doğrultusunda seçmesi, bizi de bu politikalara alet etmesi mümkündür.. Gözümüzü açalım... 
     
İnsanlık suçu      Bush yönetiminin Amerika'yı vuran teröre karşı Amerikan kamuoyunu rahatlatacak bir "misliyle mukabele" planı içinde olduğuna kuşku yok. Pearl Harbor baskınında "1700" Amerikalı er ve subay ölmüştü. ABD, bu saldırıya karşılık olarak Hiroşima ve Nagazaki'ye attığı iki atom bombasıyla yaklaşık "300 bin" sivili öldürdü. Washington'un bu defa da bu çapta bir misilleme hazırlığı içinde olduğunu düşünenler ve destekleyenler ağırlıkta. Öldürülecek sivil sayısı ne kadar çok olursa misilleme o kadar doyurucu olacak 
     Peki acaba bu işlere "hukuk" ne diyor... 
     Prof. Bakır Çağlar'la konuşuyoruz... Diyor ki 
     - Uluslararası hukuk adına Nato sözleşmesinin 5. maddesini yürürlüğe soktular. Ama biliyorsunuz, son senelerde yeni bir "insanlık suçu" anlayışı oluşuyor dünyada Roma Sözleşmesi'yle kurulan uluslararası ceza mahkemeleri var... Bu çerçevede mesela Sırp lider Miloseviç, Lahey'de insanlık suçundan yargılanıyor. Halbuki Miloseviç'i evinde bombalayabilirlerdi. Ama öyle yapılmadı, Lahey'de yargılanması tercih edildi. 
     - Dolaysıyla... 
     - Bu yeni anlayış sonucu ABD'ye saldırıyı gerçekleştirenleri çevrelerindeki sivillerle birlikte yok etmek yerine "insanlık suçu" ndan yargılamak gerekir... Güvenlik Konseyi kararıyla terör konusunda evrensel bir mahkeme kurulabilir. Terörden sorumlu kişiler bu mahkemelerde yargılanır ve eylemleri cezalandırılır... 
     - Peki ama süreç bu yönde mi gelişiyor 
     - Süreç tam tersi yönde... 5. madde'nin uygulanması "Savaş" demektir... Post modern üçüncü dünya savaşı.. Ben arzulardım ki, konunun uzmanı olduğu varsayılan kişiler televizyonlarda, gazetelerde hukuk boyutunu öne çıkarsınlar... Ama maalesef, yaklaşım tam tersi yönde. 
     Günahsız insanların öcünü almak adına daha çok günahsız insanı öldürmek... Bu mudur uygarlık 
     
     LAFORİZMA 
     Bu acı saldırı aslında Amerika’nın da bu dünya içerisinde bir ülke olduğunu gösterdi .. 







Terör ve 'Müslümanlar' 


Yarım bayrak 


Asker gözüyle 


Küresel savaşta Türkiye senaryosu 


Tantalos işkencesi 


Arabadaki Kur'an 


AÖF’ten ikinci diploma 


Post - modern terörizm 


Türküm, emir dinlemem, işe gitmem 


ABD’de okuyan gençler 


New York’un GSYH’si Türkiye’nin 4 katı 


Manisa’da Kibele’nin kızlarıyla... 


Bu hata çok yapılıyor 


Gel de, James Bond’u arama 


Gene "oyuncu" olamayacağız 


</TEXT>
</DOC>
