<DOC>
<DOCNO> 18822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/soneko25.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan Alman milletvekiline "AB yolunda ilave engeller çıkarmayın" 
</HEADLINE>
<TEXT>

     DaimlerChrysler tarafından düzenlenen ''Türkiye ve Avrupa'' konulu seminerin tartışma bölümünde Avrupa Parlamentosu üyesi, Alman CDU Hıristiyan Demokrat Birlik mensubu, Hıristiyan Sosyal Birlik Partisi İttifakı'ndan bayan milletvekili Dr. Renate Sommer ile Devlet Bakanı ve Başbakan Yardımcısı Mesut Yılmaz arasında bir diyalog gelişti. 
     Ana muhalefet partisinden Alman milletvekili Sommer, ''Türkiye tam üyeliğin ne anlama geldiğini biliyor mu Türkiye bazı egemenlik haklarını kaybedeceğinin ve devredeceğinin bilincinde mi '' diye sorarken, Devlet Bakanı ve Başbakan Yardımcısı Mesut Yılmaz, ''Biz hangi yoldan yürüdüğümüzün farkındayız. Ama Avrupa'nın Türkiye'ye bakışında bir belirsizlik var. Önümüzde büyük engeller var. Lütfen dışarıdan ilave engeller katmayın. İçeride engellerimiz yeterince büyük'' dedi. 
     Seminerin tartışma bölümünde söz alan Sommer, Türkiye'yi ve Türkleri diğer adaylara karşı bir tutuma tabi tutamayacaklarını, ancak çok da öncelik sağlanmaması gerektiğini belirtti. 
     Türkiye'nin eksiklikleri bulunduğunu ve bunların Avrupa kriterlerinde muazzam eksiklikler olduğunu savunan Sommer, ''AB, Türkiye'nin Ulusal Programı'na büyük umutla bağlandı. Ancak ne yazık ki bu program somut değil. Çok çekimser ifadeler yer alıyor. Program, Türkiye'nin milliyetçi kimliğini korumak istediğini ifade ediyor'' dedi. 
     Kıbrıs sorununun çözümünün çok önemli olduğunu, bu durumun tam üyelik için kabullenemez bir durum olduğunu, iki tarafın da anlaşacağı bir çözüm sağlanması gerektiğini belirten Sommer, şunları kaydetti 
     'Ulusal Program, bugünkü şekliyle sadece bir başlangıç. Programın zaafları var. Programdaki her bir zaafiyet Türkiye'nin kendi önüne koyduğu engellerdir. Ekonomik kriz, hem siyasi hem ekonomik reformların birlikte yapılmasını beraberinde getiriyor. Bu yüzden fırsat olabilir. 
     Ancak, önce Türkiye tam üyeliğin ne anlama geldiğini biliyor mu Buna bakmalıyız. 
     Topluluk müktesebatının imzalanmasıyla, Türkiye bazı egemenlik haklarını kaybedeceğinin ve devredeceğinin bilincinde mi Türkiye, vatandaşlarının kaygılarını giderebilecek mi Biz Avrupa Birliği vatandaşlarının Türkiyelilere karşı korkusunu giderebilecek miyiz Ve en önemlisi de AB açısından bakıldığında, Türkiye'de tam üyelik konusunda bir iç politika konsensüsü, siyasi konsensüs var mı Ulusal Program'a baktığımızda, bu sorunun cevabı hayır.'' 
     Sommer'i yanıtlayan Başbakan Yardımcısı Yılmaz ise, Avrupa Parlamentosu Üyesi Sommer'in bu konuşmasını Almanya'daki birlik partilerinin Türkiye'nin AB'ye üyeliği bakışında bir ilerleme olarak değerlendirdiğini söyledi. 
     Almanya Hıristiyan Birlik ve Sosyal Birlik partilerinin bir süre önce bir doküman yayınladıklarını ve orada dile getirilen temel konuların Sommer'in ifade ettiğinden çok daha bağnaz olduğunu vurgulayan Yılmaz, şunları söyledi 
     'Orada yer alan Türkiye'nin hiçbir zaman AB üyeliği için gerekli kriterleri yerine getiremeyeceği, Türkiye'nin tam üyeliği yerine Türkiye'ye özel ülke statüsü tanınması idi. Şimdi burada çelişkiler var. Sommer diyor ki, Türkiye'ye ayrıcalık yapılmamalı Ama kendi partisinin dokümanında Türkiye'ye ayrı bir statü öngörülüyor. Partisinin Türkiye'ye bakışı açısından bu olumlu bir gelişmeyi yansıtıyor.'' 
     AB'nin ne anlama geldiğinin kendisinin farkında olduğunu, partisinin ve Türkiye'nin dinamik güçlerinin de bunun farkında olduğunu ifade eden Yılmaz, ''Ama önümüzde büyük engeller var. Bunun da farkındayız. Lütfen buna dışarıdan ilave engeller katmayın. Bizim içerideki engellerimiz yeterince büyüktür'' dedi. 
     Sommer'in konuşmasında 90 bin sayfalık mevzuatı dile getirdiğini hatırlatan Yılmaz, bunun için Türkiye'nin bin sayfalık bir ulusal uyum programı yayınladığını, bunun içinde anayasa değişikliklerini, yasa değişiklerini ve 4 bin tedbir bulunduğunu söyledi. 
     Yılmaz, ''Biz hangi yolda yürüdüğümüzün farkındayız. Yolumuzun ne kadar zor olduğunun da farkındayız. Ama Avrupa'nın Türkiye'ye bakışında bir belirsizlik var. Avrupa kendi içinde bu belirsizliği gidermeli'' diye konuştu. Almanya'da belirginleşen bu bakış farklılığının stratejik öğeleri ön plana alan bakış olduğuna işaret eden Yılmaz, Sommer'in mensup olduğu partinin bunu çok dar açıdan, bugünkü Alman hükümetinin ise bunu daha geniş açıdan ele aldığını vurguladı. Yılmaz, Türkiye'nin, AB eğer dünyadaki global aktörlerden biri olmayı hedefliyorsa, AB için kaçınılmaz bir partner olduğunu, eğer AB sadece kendi sınırlarında kapalı güç olarak kalmayı özlüyorsa Türkiye'den vazgeçebileceğini söyleyerek, Verheugen'in dediği gibi ''Eğer AB, global aktör olmak istiyorsa Türkiye'den vazgeçemez'' dedi. 
     Yılmaz, dolayısıyla burada karar vermesi gerekenin Türkiye değil, Avrupa olduğunu, Türkiye'nin kararını verdiğini, Avrupa'nın yolunu çizmesi gerektiğini belirtti. Sommer, ''Biz Türkiye'nin önüne engel koymuyoruz. Türkiye'ye özel bir muamele de yapmak istemiyoruz. Türkiye, kriterleri yerine getirebilirse katılabilir'' dedi. 
     
     







</TEXT>
</DOC>
