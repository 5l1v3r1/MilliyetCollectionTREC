<DOC>
<DOCNO> 44289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/ekonomi/eko12.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 8,500'lere ulaşabilir 
</HEADLINE>
<TEXT>

Endeksin kısa ve uzun vadeli göstergeleri diplerden çıkışa başladı 
     Zeynep Candan AKTAŞ 

     Haftayı toparlanma çabasıyla geçiren endeks 7,200'lerde tutunmayı başararak, haftanın son günü yönünü yukarı çevirdi. Endeksin yaklaşık iki haftadır 6,900 desteği üzerinde tutunması zaten aşırı satım bölgelerine gerilemiş olan uzun vadeli göstergelerinin diplerden toparlanmasına ve alım sinyalleri üretmesine neden oldu. Kısa vadeli göstergeler de diplerdeki yatay görünümlerini biraz daha güçlendirerek diplerden çıkışa başladılar. Göstergelerin bu görünümünde eksik olan tek unsur işlem hacmi. Eğer bu görünüm hacimle desteklenirse endeksin 8,500-9,000 aralığına ulaşması çok da zor değil. 
     Ancak gerek senet bazında hareketlerde, gerekse de endekste izlenen hacim düşüklüğü çok güçlü bir hareket olasılığını zayıflatsa da kısa ve uzun vadeli göstergelerin aynı zamanlarda diplerden birlikte çıkışa başlaması yine de yönün yukarı olduğunu gösteriyor. 
     
     Güçlü destek 0,40 centte 
     Teknik açıdan geçen hafta da bahsettiğimiz gibi 0,40 cent seviyeleri çok güçlü bir destek. Bu hafta buna göstergelerin de eklenmesi en azından 8,000-8,500 aralığının test edilmesi olasılığını artırıyor. Teknik açıdan yakalanan bu olumlu görüntünün devam etmesi ise alternatif piyasalar ve siyaset açısından mevcut şartların korunması ve yurtdışı piyasalardan olumsuz yansımaların gelmemesine bağlı. Eğer mevcut şartlarda uzunca bir süre olumsuz gelişmeler olmaz ise endeks yavaş yavaş uzun vadeli tabanını oluşturabilir. Ancak bunu ümidetmek o kadar da kolay değil. 
     Bir savaş olasılığının orta yerinde, siyaseti ve ekonomisi her gün tartışılan bir ülkede bir anda herşeyin iyiye doğru gitmesini beklemek biraz hayalcilik. Ayrıca unutmamak gerekir ki, bugün işler yolunda gitmeye başlasa bile bunun şirketlere, insanlara yansıması yılları alabilir. Bu nedenle çok hayalci olmadan, kaybedilse de çok fazla üzülünmeyecek miktarlarda ve 6,900 seviyesi stoploss olarak yavaş yavaş alımlar denenebilir. 
     Halen dengelerin bıçak sırtında olduğu ve kazanma-kaybetme olasılıklarının 50- 50 olduğu unutulmamalı. Senet seçiminde de birkaç yıl sonrası düşünülerek bu süreçte ayakta kalmayı başarabilecek, bugünkü şartlarda satışlarını artırma olanağı bulabilecek şirketleri seçmekte fayda var. 
     Bu hafta için endeksin destekleri 7,200 ve 6,900'de iken dirençler 7,900 ve 8,500 seviyesinde bulunuyor. 
     Bol kazançlı haftalar dileğiyle. 
     



 EKONOMİ 















</TEXT>
</DOC>
