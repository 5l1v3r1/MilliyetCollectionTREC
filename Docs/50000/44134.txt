<DOC>
<DOCNO> 44134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/ekonomi/eko12.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
THY’den yüzde 5 zam 
</HEADLINE>
<TEXT>

     SİNAN TOROS İstanbul 

     THY Tanıtma ve Halkla İlişkiler Başkanı Faik Akın, 1 Ekim’den itibaren iç hat bilet fiyatlarına yapılacak yüzde 5 zammın "son çare" olarak uygulamaya konduğunu belirterek, dolardaki artışın devam etmesi halinde yeniden zam yapabileceklerini söyledi. 
     
     Yetmezse yine zam 
     ABD’deki terör olayından sonra yolcu sayısında düşüş yaşandığını ifade eden Akın, başta ABD olmak üzere İtalya, İspanya, Japonya ve Kore hattında rezervasyon iptallerinin en üst seviyeye çıktığını bildirdi. 
     THY’nin giderlerinin yüzde 70’inin dolar üzerinden karşılandığına dikkat çeken Akın, şöyle konuştu "Son dönemde dolar, Türk Lirası karşısında büyük oranda artış gösterdi. Bir de bunun üzerine ABD’deki terör olayından sonra yüzde 9 yolcu kaybına uğradık. Tüm bu olumsuz gelişmeler ve terör olayları sonrası havacılık sektöründe yaşanan krizin devam etmesi nedeniyle zam kararı aldık." Akın, "Aslında biz iç hat bilet fiyatlarının 80 - 100 dolar arasında sabitlenmesi taraftarıyız. Bu şu anda gerçekleşemiyor. Eğer doların artışı devam ederse yeni zamlar da kaçınılmaz olacaktır" dedi. 
     



 EKONOMİ 






















</TEXT>
</DOC>
