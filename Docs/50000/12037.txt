<DOC>
<DOCNO> 12037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/spor/spo10.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Milli mesai başlıyor      A MİLLİ Takım, Slovakya ve Makedonya maçları için bugün kampa girecek. Ay-Yıldızlı ekip, ilk çalışmasını 18.00’de Florya Metin Oktay Tesisleri’nde yapacak. Milliler, 24 Mart’ta İstanbul’daki Slovakya sınavı hazırlıklarını, 23 Mart’a kadar günde çift idmanla sürdürecek. Şenol Güneş de bugün 12.00’deki basın toplantısıyla soruları yanıtlayacak. Ümit Milli Takım da bugün Holiday Inn Otel’de yemek yedikten sonra Bursa Çelik Palas Oteli’nde kampa girecek. 
     
Öztürk birinci      ÖMER Besim Koşalay "Kırmızı Eşofman" Büyük Erkekler Kır Koşusu’nu, İstanbul Büyükşehir Belediyesi’nden Zeki Öztürk kazandı. Koşuda Satılmış Atmaca ikinci, Mehmet Gündem de üçüncü sırada yer aldı. Takım sıralamasında İstanbul Büyükşehir Belediyesi 41 puanla birinci oldu. 
     
İTÜ farklı      ÜNİVERSİTELER arası Amerikan Futbol Ligi dün start aldı. İTÜ Ayazağa kampüsündeki maçta İTÜ Hornets - Gazi Üniversitesi’ni 24 - 8 mağlup etti. n CENGİZ MALGIR 
     
Hakan bir saat      İTALYA Ligi’nde Hakan Şükür’ün ilk on birde sahaya çıktığı maçta Inter, deplasmanda Lecce’yi 2 - 1 mağlup etti. İlk yarıda birkaç gollük pozisyondan yararlanamayan Hakan, 59. dakikada yerini Ferrante’ye bıraktı. Inter’in golleri, dün 25. yaşgününü kutlayan Recoba’dan geldi. Lecce’nin tek sayısını Piangerelli kaydetti. 
     
Spor Stüdyosu      TRT’NİN Spor Stüdyosu programı bu akşam A Milli Takım kampından canlı yayın yapacak. 22.40’da başlayacak programda Ay - Yıldızlı ekipten son haberler ekrana gelecek, yazarımız Ömer Üründül ile Turgay Şeren haftanın maçlarını yorumlayacak. 
     


 SPOR 



























</TEXT>
</DOC>
