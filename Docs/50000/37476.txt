<DOC>
<DOCNO> 37476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/son/sontur13.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partililer, Ak Parti'nin amblemini beğenmedi 
</HEADLINE>
<TEXT>

     Saadet Partisi'nin milletvekili ve Genel İdare Kurulu üyelerinin Abant Taksim International Otel'de başlayan kampı sürüyor. 
     SP Grup Başkanvekili Yasin Hatipoğlu, gazetecilerle yaptığı sohbette, Ak Parti'nin amblemini eleştirdi. 
     Parti için isim ve amblemin önemli olduğunu dile getiren Hatipoğlu, 1980'li yılların sonunda Refah Partisi'nin İstanbul'da bir bölgede yürüttüğü seçim çalışmaları döneminde ampul simgesini kullandığını hatırlattı. AK Partililer'in, ''siyasi repertuarının dar olduğunu'' öne süren Hatipoğlu, bu partinin amblemini ''doyurucu'' bulmadığını söyledi. 
     AK Parti'nin ambleminin ve programının tanıtıldığı toplantıda, önce salonun karartıldığını, sonra ampul amblemiyle çağrışım yapacak şekilde aydınlatıldığını anlatan Hatipoğlu, ''Önemli olan bu ülkeyi bulunduğu durumdan daha aydınlığa götürmektir. Önce karanlığı gösterip, sonra aydınlatarak insanları sevindirmek istiyorlar. Bu simge, vatandaş olarak beni hiç tatmin etmedi. Halkın beklentilerine cevap verecek gibi gelmedi'' diye konuştu. 







</TEXT>
</DOC>
