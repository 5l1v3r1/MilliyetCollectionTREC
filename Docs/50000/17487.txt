<DOC>
<DOCNO> 17487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/yasam/yas05.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitlis'in koyunu işte çıktı oyunu 
</HEADLINE>
<TEXT>

     ELVAN EZBER İstanbul 

     Kilolarca altın peşindeki hırsızlar, Bitlis'te 'yanlış koyunu' çaldı. 
     Bitlis Adliye binasının girişinde yanyana duran iki koyun heykelinden biri, 5 Nisan 2001'de, geceyarısı yağışlı bir havada, elektriklerin bir saat süreyle kesilmesi fırsat bilinerek çalındı. Polise göre, hırsızların 'Akkoyunlular' döneminden kalma tarihi koyun heykeline göz dikmelerinin nedeni, halk arasında çıkan 'İçinde kilolarca altın var' söylentisiydi. 
     Ancak bu söylenti, 'gerçek tarihi' koyun heykeli için geçerliydi ve hırsızları 'oldukça kötü bir sürpriz' bekliyordu. 
     
Tıpa tıp benziyor ama..      Bu tarihi heykelin adliye binası önünde tek başına durmaması için, bir heykeltraşa, tarihi koyuna tıpatıp benzeyen bir kopyası yaptırılmıştı. 
     Ve hırsızların çaldığı koyun heykeli de, 'hiçbir değeri' olmayan bu kopyaydı. Bitlis Emniyet Müdürü Ekrem Sevindik de, hırsızlık olayını ve çalınan heykelin 'kopya' olduğunu doğruladı. Sevindik, yine de, hırsızların bulunması için tüm İl Emniyet Müdürlükleri'nin teleks mesajıyla uyarıldığını kaydetti. 
     


 YAŞAM 
















</TEXT>
</DOC>
