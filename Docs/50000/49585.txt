<DOC>
<DOCNO> 49585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun16.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı General ''Harekat çıkmaza girmiş değil'' 
</HEADLINE>
<TEXT>

     ABD Silahlı Kuvvetleri Merkez Komutanı General Tommy Franks, Afganistan'da yürütülen harekatın çıkmaza girdiği iddialarını reddetti. 
     Franks, Özbekistan'ın başkenti Taşkent'te düzenlediği basın toplantısında, ''Bu harekatın çıkmaza girdiğine inanmıyorum'' diye konuştu. 
     Özbek yetkililerle görüşen Franks, Amerikan yönetiminin Suudi asıllı Usame Bin Ladin'in terör şebekesi ortadan kaldırılıncaya kadar terörizmle mücadelesini sürdüreceğini söyledi. 
     Afganistan'daki harekatın amacının Bin Ladin'in El Kaide örgütünü koruyan Taliban liderliğinin yok edilmesi olduğunu belirten Franks, bunun terörizmle mücadelede yürütülen küresel kampanyanın bir parçası olduğunu belirtti. 
     Franks, Özbekistan Cumhurbaşkanı İslam Kerimov ile Savunma ve Dışişleri bakanlarıyla ''açık ve samimi'' görüşmeler yaptığını kaydetti. 
     ABD Silahlı Kuvvetleri Merkez Komutanı General Tommy Franks, ''Özbekistan'ın tutumunun kendilerini tatmin ettiğini'' söyledi. 
     Franks, Bahreyn, Birleşik Arap Emirlikleri, Suudi Arabistan, Katar, Umman, Pakistan ve Özbekistan'da, 9 günden bu yana istişarelerde bulunduğunu belirterek, Merkez Komutanlığı'nın görev alanı içine 25 ülkenin girdiğini ve Özbekistan'ın bu 25 ülkeden biri olduğunu bildirdi. 
     Cumhurbaşkanı İslam Kerimov ile, Afganistan operasyonunun yanı sıra askeri eğitim ve askeri değişim konularını kapsamlı bir biçimde ele aldıklarını belirten General Franks, Özbekistan'daki Amerikan asker sayısı hakkındaki bir soru üzerine, ''Bu Özbekistan'ın iç işidir. Ben bu konuda detay veremem. İki ülke arasındaki askeri işbirliği karşılıklı menfaat ilişkilerine dayanır. Ancak, şunu söyleyebilirim. Özbekistan'ın tutumu bizi tatmin ediyor. Bugünkü ilişkilerimizden memnunuz. Cumhurbaşkanı İslam Kerimov, konuya büyük bir anlayışla yaklaşıyor, bu tavrından da son derece memnunuz'' dedi. 
     Birçok ülkenin kendilerine istihbarat desteği verdiğini, bazı ülkelerden de anlaşmalar gereği destek sağlandığını belirten General Franks, harekata verilen destek hakkında memnuniyeti dile getirdi. 
     ABD'ye hava üslerini kullanma izni veren ve hava sahasını açan Özbekistan'ın Afganistan sınırına yaklaşık 145 kilometre mesafedeki Hanabad hava üssünde ABD'nin 10. Dağ Piyade Tümeni'ne bağlı 1000 asker bulunuyor. 
     Kuzey İttifak gruplarıyla görüşmeleri ve ilişkilerin bulunduğunu bildiren Franks, ''Esas olan, bu grupların menfaatlarıyla bizim menfaatlarımızın birbirine uygun düşmesidir. Bu olayda, elbette ki onlar da kendi payına düşen katkıyı yapıyorlar'' dedi. 
     Mezar-ı Şerif'in kıştan önce alınıp alınmayacağı yolundaki bir soruya ise Franks, ''Pakistan'dan Özbekistan'a gelirken Afganistan üzerinden uçtum. Bu konu, 'taktik' bir olay olduğu için, buna teknik olarak cevap veremem'' yanıtını verdi. 
     General Franks, bombardımanda sivil kayıplarla ilgili olarak da, ''Bu acı bir durum, buna üzülüyorum, ama bu savaştır'' diye konuştu. 
     Operasyonlarda her türlü olasılığı değerlendirdiklerini, operasyonun süresi konusunda net bir şey söyleyemeyeceğini belirten Franks, operasyon sonrası konusunda, ''Bu diplomasinin işidir. 
     Nitekim, bu konu birçok ülke tarafından da ele alınmaktadır, Pakistan da bu ülkelerden biridir'' dedi. 
     






</TEXT>
</DOC>
