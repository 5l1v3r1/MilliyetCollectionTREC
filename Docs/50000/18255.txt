<DOC>
<DOCNO> 18255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/27/dunya/adun.html </URL>
<DATE> 2001/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon işi devrim 
</HEADLINE>
<TEXT>

Japonya’da gelenekçi, asık suratlı, resmi tavırlı ve yaşlı erkeklerden oluşan hükümetler devri bitti. Politikanın Elvis’i’ diye anılan yeni başbakan Koizumi’nin kabinesinde ilk kez 5 de kadın bakan var 
     DIŞ HABERLER SERVİSİ 

     Bir süreden beri ekonomik durgunluk ve siyasetin tıkanması nedeniyle orta şiddette bir krize giren Japonya dün tabandan gelen güçlü değişim dalgalarıyla adeta bir siyasi deprem yaşadı ve yeni bir döneme girdi. 
     Yeni başbakanın yeni bir asık suratlı olması beklenirken sürpriz şekilde "politikanın Elvis’i" diye bilinen 59 yaşındaki Junichiro Koizumi, LPD başkanlığı ve başbakanlığa seçildi. 
     Yeni Başbakan ilk iş olarak kabinedeki kadın ve gençlerin sayısını artırdı. Eski Ankara büyükelçisi, Türk dostu Atsuko Toyama, Eğitim Bakanı olurken toplam 5 kadın bakana görev verildi. Ayrıca Japonya tarihinde ilk dışişleri bakanlığına bir kadın atandı. Makiko Tanaka bu göreve getirilirken, adalet, eğitim, kültür, spor, imar ve çevre bakanlıklarına da yine kadınlar getirildi. 
     
Gençlere fırsat      Koizumi, kabinesinde birçok gence de görev verdi. Bunlar arasında, idari reformlardan sorumlu bakan olan, başkent Tokyo’nun valisinin 44 yaşındaki oğlu Nobuteru Ishihara ile savunma bakanı olan 43 yaşındaki Gen Nakatani yer alıyor. 
     Kurallara uymayı sevmeyen, saçları nedeniyle ünlü besteci Beethoven’a benzetilen, Elvis Presley tarzı bir karizması olan, karaoke ve heavy metal seven yeni başbakanın, "Kararlılık olmadan hiçbir şey yapılamaz" şeklinde bir hayat görüşü var. 
     
Toyama Türk dostu      Junichiro Koizumi’nin kabinesindeki beş kadın siyasetçi arasında, Türk dostu olarak bilinen, Japonya’nın eski Ankara Büyükelçisi Atsuko Toyama, Milli Eğitim, Bilim, Teknoloji ve Kültür Bakanı olarak görev aldı. Ankara’da 1996 - 1999 yılları arasında Japonya Büyükelçisi olarak görev yapan Toyama, ilişkilerin geliştirilmesi için çaba göstermişti. 
     



 DÜNYA 










</TEXT>
</DOC>
