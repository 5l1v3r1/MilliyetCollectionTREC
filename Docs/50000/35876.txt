<DOC>
<DOCNO> 35876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/soneko08.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Yatırım Soros- OPIC Fonu Türkiye danışmanı oldu 
</HEADLINE>
<TEXT>

     Garanti Yatırım, Soros Özel Fonu ile Amerikan devlet kuruluşu olan Denizaşırı Özel Yatırım Şirketi'nin OPIC birlikte oluşturduğu 150 milyon dolarlık Güneydoğu Avrupa Yatırım Fonu'nun, Türkiye danışmanlığını üstlendi. 
     Garanti Yatırım'dan yapılan açıklamaya göre, Türkiye ve Güneydoğu Avrupa ülkelerinde faaliyet gösteren şirketlere özel sermaye yatırımı yapmak üzere oluşturulan fonun 45 milyon doları Türkiye'deki yatırımları desteklemek amacıyla kullanılacak. Garanti Yatırım, Soros Özel Fonu yöneticileri ile beraber çalışarak Türkiye'deki uygun yatırım olanaklarını belirleyecek. Garanti Yatırım İcra Kurulu Üyesi David Edgerly, böyle bir fona danışmanlık yapmaktan büyük bir memnuniyet duyduklarını vurgulayarak, ''Türkiye şu anda çok kapsamlı bir ekonomik programı uygulama aşamasında. Bize göre, bu programın başarısı Türkiye'de özel sermaye yatırımları için de önemli fırsatlar yaratacaktır'' dedi. 
     Soros Stratejik Yatırımlar Direktörü Ronald Drake de, Türkiye'nin fon için çok önemli bir ülke olduğunu belirterek, şöyle dedi 
     ''Türkiye, fonumuz için kilit pozisyondadır. Garanti Yatırım'ın bize Türkiye'de başarılı yatırımlar yapmamız için gerekli olan geniş piyasa bilgisi ve araştırma gücünü sağlayacağına inanıyoruz.'' 
     Güneydoğu Avrupa Yatırım Fonu, Türkiye'nin yanı sıra bölgedeki diğer ülkelerde de danışman kuruluşlarla çalışarak, yeni, büyüyen, yeniden yapılanma sürecinde veya özelleştirme kapsamında bulunan şirketlere yatırım yapmayı amaçlıyor. Güneydoğu Avrupa'da büyüme potansiyeli vadeden sektörlere yatırım yapmayı planlayan fonun yatırımları, büyüme ve şirket satın almaları için kaynak sağlama, şirketlerin yöneticiler tarafından satın alınması, bilançonun yeniden yapılandırılması yoluyla gerçekleşecek. Fon, kendi kaynaklarının yanı sıra bazı projelerde diğer fon veya stratejik yatırımcılarla beraber çalışmayı da düşünüyor. 







</TEXT>
</DOC>
