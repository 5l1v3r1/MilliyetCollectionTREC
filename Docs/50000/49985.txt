<DOC>
<DOCNO> 49985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sondun21.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan Devlet Başkanı Şevardnadze hükümeti görevden aldı 
</HEADLINE>
<TEXT>

     Gürcistan Devlet Başkanı Eduard Şevardnadze'nin hükümeti görevden aldığı bildirildi. 
     Meclis Başkanı Zurab Zıvanya, Şevardnadze'nin, kabinenin tamamını görevden aldığına ilişkin kararını kendisine ilettiğini açıkladı. 
     Zıvanya, bundan sonraki görevlerinin gerilimi azaltmak ve olası gösterilerin önüne geçmek olduğunu söyledi. 
     Şevardnadze'nin sözcüsü Kakha İmnadze ise, Zıvanya'nın açıklamalarını doğrulamaktan kaçındı. 
     
     Görevden alış nedeni 

     Gürcistan Devlet Başkanı Eduard Şevardnadze'nin, Rustavi 2 özel televizyonunun aranması ile ilgili güvenlik skandalı nedeniyle hükümeti görevden aldığı bildiriliyor. 
     Gürcistan Meclis Başkanı Zurab Zıvanya, Şevardnadze'nin, kabinenin tamamını görevden aldığına ilişkin kararını kendisine ilettiğini belirterek, Devlet Başkanı'nın, yenisi kurulana kadar hükümetteki görevleri geçici olarak bakan yardımcılarının sürdürmesini istediğini söyledi. 
     Bu arada bölgedeki kaynaklar, Şevardnadze'nin hükümetinin tamamını görevden almasına neden olarak, Rustavi 2 özel televizyonunun bürolarının aranması sırasında ortaya çıkan güvenlik skandalını gösteriyorlar. 
     Önceki gün Rustavi 2 televizyonuna gelen 30 kadar ajan, televizyon hakkında vergi yolsuzluğu iddiaları olduğunu ve arama emirleri bulunduğunu belirterek, binayı aramak istemişlerdi. 
     Ajanlar, arama emrini soran televizyon yetkililerine ise bu emri televizyon kameraları önünde gösteremeyeceklerini söylemişlerdi. 
     Rustavi 2 televizyonu bunun üzerine Şevardnadze ekibinin istifa etmesi yönünde çağrılar yapmaya başlamış, çoğu öğrenci binlerce gösterici bu sabah parlamento binasının önünde toplanarak, hükümetin istifasını istemişti. 
     Olay üzerine Devlet Güvenlik Bakanı Vahtankuta Taledze istifa etmiş, milletvekilleri ise bu istifanın tek başına yetersiz olduğunu, Taledze'nin yanı sıra İçişleri Bakanı Kakha Targamadze, Başsavcı Gii Meparişvili ve bazı bakanların da istifa etmesi gerektiğini söylemişlerdi. 
     Targamadze, bugünkü parlamento toplantısından önce istifasını Şevardnadze'ye verdiğini söylemişti. 
     Şevardnadze ile Meclis Başkanı Zıvanya arasında birkaç aydır süregelen bir sürtüşme olduğu biliniyor. 
     






</TEXT>
</DOC>
