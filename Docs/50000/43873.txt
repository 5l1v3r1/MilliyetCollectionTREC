<DOC>
<DOCNO> 43873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/26/spor/spo01.html </URL>
<DATE> 2001/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç santrforun mukavelesi hatalı çıktı 
</HEADLINE>
<TEXT>
İLHAN DA KURBAN 
Beşiktaş’ın sözleşme gaflarına yenisi eklendi. Daha önce Ahmet Dursun’la bir yıl için el sıkışmasına rağmen sözleşmeye iki yıl yazan yönetim, bu kez İlhan Mansız’ın anlaşmasını ikiden, üçe çıkardı 
     ORHAN YILDIRIM 

     İsyan etti 
     BEŞİKTAŞ’TA Ahmet Dursun’la başlayan sözleşme skandalı zincirine bu kez de İlhan Mansız eklendi. İlhan Mansız, iki yıllık sözleşme imzalamasına karşın yönetim, Futbol Federasyonu’na üç yıllık bildirince golcü futbolcu isyan etti ve bu olayın bir an önce çözülmesini istedi. Yöneticiler, olayı bir rastlantı eseri öğrenen golcü futbolcuyu ikna etmek için yoğun uğraş verdiler, ancak sonuç alamadılar. 
     
     Teklife ret 
     SİYAH - Beyazlı kulübün Asbaşkanı Yıldırım Demirören ve Menajer Sinan Engin, İlhan Mansız ile yaptıkları görüşmelerde, sözleşmenin üç yıllık kalmasını istediler ve "Parasal konularda iyileştirme yaparız, merak etme" önerisini getirdiler. Ancak Beşiktaş’ın santrforu üç yıllık sözleşmeyi kabul etmedi ve bunun geçerli olmaması için kulüpten şu ana kadar transfer parasını bile almadı. 
     
     Meraklı bekleyiş 
     OLAYIN çıkmaza girdiğini gözleyen Demirören ve Engin, İlhan’la Ankara’ya gidiş sırasında görüştüler, "Tamam rahat ol. Sözleşmen düzeltildi" diyerek olayı tatlıya bağladılar. Engin’in iki yıllık ek sözleşmeyi federasyona gönderdiği kaydedildi. Ancak Mansız’ın federasyondaki sözleşmesinin bitiş tarihi 31.05.2004 olarak görünmesine karşın, şu ana kadar yeni bir sözleşmenin gelmediği bildirildi. 
     
Kennedy’e veto      DAUM, iki gündür kasetlerini izlediği Ankaragücülü Kennedy için yönetime olumsuz yanıt verdi. Alman hoca, "Aceleye gerek yok. Öncelikle takımı düze çıkaralım, sonra bakarız. İyi bir hava yakaladık, bozulmasını istemiyorum" diye konuştu. Bu arada Denizlispor’un Ali Tandoğan karşılığında Ali Eren’in yanı sıra Tunç’u istemesi görüşmelerin tıkanmasına neden oldu. Yöneticiler, "Sadece Ali Eren’i veririz" yanıtını verdi. 
     
Körfez harek tı      ANKARAGÜCÜ’NÜ zorlu mücadeleden sonra yenmeyi başaran ve lig için büyük moral bulan Beşiktaş’ta gözler Kocaelispor maçına çevrildi. Bir gün izine çıkan Siyah - Beyazlı ekip bugünden itibaren hazırlıklarını günde iki idman yaparak sürdürecek. 
     DAUM’UN, Kocaelispor karşısına nasıl kadro çıkaracağı merak konusu olurken, Alman hocanın on biri bozmayacağı kaydedildi.Tümer ile Stavrum’un sakatlığının geçtiği belirtildi. Alman hocanın, Tümer ile Baya’yı bir arada oynatmayı düşünmediği vurgulandı. 
     
Kartal maden buldu      MALZEME eksikliği nedeniyle idmanlarda bile zorluklar çeken Beşiktaş hentbol takımı maden buldu. Geçtiğimiz günlerde İnönü Stadı’nın altında ortaya çıkan gizli depoda, iki kamyonet dolusu spor malzemesi bulundu. Bu olay karşısında yöneticiler şaşkınlığını gizleyemezken, bulunan spor malzemeleri Fulya’ya götürüldü. Malzemeleri geçtiğimiz yıl görevden alınan Hentbol Şube Sorumlusu Firuz Drahşan’ın yönetime haber vermeden depoya koyduğu ileri sürüldü. 
     HENTBOL Şubesi’nden sorumlu yönetim kurulu üyesi Aziz Çankırı,"1.5 yıldır malzemeler ortada yoktu. Bize ne anahtar verdi ne de bu depodan söz etti. Sayıma başladık, eksik çıkarsa hesabını soracağız" dedi. Drahşan ise "Reebok’a dönüldüğü için Adidaslar’ı İnönü’ye depoya kaldırdık. Bundan eski yönetimin haberi vardı. Denetleme Kurulu da biliyor. Bana madalya takmaları gerekir. Şimdi herkes malları yağmalayacak" ifadesini kullandı. 
     



 SPOR 




























</TEXT>
</DOC>
