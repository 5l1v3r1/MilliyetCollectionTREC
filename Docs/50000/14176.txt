<DOC>
<DOCNO> 14176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/spor/aspo.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerin şakası yok 4 - 0 
</HEADLINE>
<TEXT>

Adana karşısına aslarından yoksun çıkmasına rağmen, Kadıköy geleneğini sürdürdü. Ali Güneş 2 ve Rapajic 2 ile ağları sarstı, taraftarına 1 Nisan kazası yaşatmadı 
     YUSUF KOBAL 

     Bu galibiyet ilanen tebliğ etti ki, Fenerbahçe dış tartışmalara, ertelemelere, gerilime, garip nitelemelere aldırış etmeyecek. 
     Seriyi sürdürüp İstanbul’da 14. zaferini de alan Fenerbahçeli oyuncular hocaları Denizli’yi ilk yarıda sıkıntıya sokan beraberliğin öcünü çıkarırcasına oynadı. 
     Her biri başlı başına makinalı tüfek olan oyuncularının yokluğu, ağır tahrip silahı da denilebilecek Balic ile Andersson’un yedek kulübesinde olması da kesmedi Sarı Kanaryalar’ın hızını ve hırsını. 
     Sağdan Rapajic, soldan Revivo rakibi tartaklarcasına orta üretirken, sonuca götüren goller kolay, zamanında ve Rize beraberliğinden sonra ilaç gibi geldi. 
     Orta sahada homurtular arasında görev yapan Yusuf’tan, buram buram tarih kokmaya başlayan Uche’ye kadar tüm futbolcuları Kadıköy geleneğinin bilinci ile Adana’yı da kıvamına sokup öğüttü, yoluna döşenen taşları yine bir bir söktü. 
     15. dakikada Ercan, Revivo’ya yaslanınca hakem Ilgaz penaltı noktasını gösterdi. Atışı Rapajic kullandı ve Fenerbahçe’yi 1-0 öne geçirdi. 
     29. dakikada Yusuf ceza yayının üzerinden savunmanın arkasına sarkan Ali Güneş’in önüne nefis bir pas attı. Ali gençlik heyecanına kapılmadan topu plase ile fileleri gönderip skoru 2-0’a taşıdı. 
     48. dakikada Fenerbahçe’nin kullandığı korner atışında top savunmadan Rapajic’in önüne düştü. Hırvat oyuncu uzak mesafeye karşı düzgün bir vuruşla Fenerbahçe’nin üçüncü golüne imza attı. 
     73. dakikada Revivo sol taraftaki boş oyuncu Balic’i gördü. Önü açık olan Boşnak futbolcu sert bir şut attı. Top savunmaya çarptı, kavis aldı. Ve Adanaspor kalecisi Atilla’nın ellerinden kornere gitti. 
     85. dakikada Balic’in ortasına Andersson dokunamadı, ancak top yan direkten geri geldi. 
     88. dakikada Revivo, sol tarafta topla buluştu ve altı pas üzerinde bekleyen Ali Güneş’e yine nefis bir orta kesti. Genç futbolcuya sadece topa dokunmak kaldı 4-0. 
     
Notlar      Kadro sıkıntısı 
     FENERBAHÇE Teknik Direktörü Mustafa Denizli, Andersson ile Balic’i yedek tutarken, ilk onbirde forvette Revivo - Serhat ikilisine görev verdi. Cezalı ve sakat oyuncuları nedeniyle yedek oyuncu bulmakta zorlanan Fenerbahçe esame listesine iki kalecinin ismini yazdı. 
     
Adana öfkeli      ADANASPOR yenilginin faturasını hakem Murat Ilgaz’a çıkardı. Turuncu - Beyazlılar, Ilgaz’ı eleştirdiler ve yanlış kararlarla yenilgilerine yol açtığını iddia ettiler. Teknik Direktör Kemal Yıldırım, "İki kişinin topa çıktığı pozisyonda penaltıyı icat etti" diye konuştu. 
     YILDIRIM, penaltı pozisyonuna kadar oyunda dengeyi sağladıklarını belirtti ve "Golden sonra oyun düzenimiz bozuldu. Fenerbahçe gibi bir takımdan gol yedikten sonra konsantrasyonumuz dağıldı. Herşey aleyhimize döndü. Bugün kötü de oynamadık. Fenerbahçe’yi tebrik ediyorum" dedi. 
     
     Olimpiyat için destek 
     2008 Olmpiyatları’na talip olan İstanbul için bir destek de Sükrü Saraçoğlu Stadı olacak. İtalyan yetkililer dün karşılaşmadan önce stadı gezdiler ve incelemelerde bulundular. Çarşambu günü UEFA temsilcileri de Fenerbahçe Şükrü Saracoğlu Stadı’nı görecekler. 
     
     Ümitler 5-2 galip 
     SARI - LACİVERTLİ takım Ümitler Ligi maçını 5 - 2 kazandı. Fenerbahçe’nin gollerini Çetin 2 , Adem 2 ve Semih attı. Fenerbahçe, Gençler Ligi’nde ise İstanbul Büyükşehir Belediyespor’a 2 - 0 mağlup oldu ancak liderliğini devam ettirdi. 
     
     Saracoğlu’na heyet geliyor 
     FENERBAHÇE Şükrü Saracoğlu Stadı’nın üstünün kapatılması için çalışmalar sürüyor. Hafta içinde Almanya’dan gelecek bir heyetin stadda incelemelerde bulunacağı, daha sonra da Sarı - Lacivertli yönetim kurulu ile görüşeceği öğrenildi. 
     
"Yolumuz kısalıyor"Fenerbahçe Teknik Direktörü Mustafa Denizli, Adanaspor galibiyeti ile hedefe biraz daha yaklaştıklarını söyledi 
     SARI - Lacivertli ekibin hocası, Adanaspor karşısında çok gol kaçırdıklarını belirtti, "Final paslarında başarılı olsaydık, bu sezonun en fazla golünü atabilirdik. Kazanma isteği zaman zaman aceleciliği gündeme getirebiliyor" dedi. Mustafa Denizli, "Bir bütün içinde takımımdan memnunum. Oyunun genelinde inisiyatifi elimizde tuttuk. Fire vermeden ilerliyoruz. Artık yolumuz kısalıyor" diye konuştu. 
     
İSTATİSTİK Fenerbahçe Adanaspor 22 Kaleye atılan şut 13 10 Kaleyi bulan şut 7 12 Faul 15 2 Ofsayt 5 6 Korner 4      
Kadıköy’de 14. zafer      FENERBAHÇE, Kadıköy’de yeni bir zafer daha elde etti. Sarı - Lacivertli takım, Şükrü Saraçoğlu Stadı’nda üst üste 14. galibiyetini aldı. Bu arada soğuk hava tribünleri de vurdu. Fenerbahçe’nin sezon başından bu yana ilk kez tribünleri yer yer boş kaldı. Celil ilk on birde görev yaparken, genç Erhan da yine ilk kez bir maçta forma giydi. 
     
Hagi’nin gözdesi Revivo      İSRAİLLİ yıldız, Hagi’nin özel isteği ile Dünya Karması’na davet edildi. Rumen futbolcu jübilesi için yapılacak Dünya Karması - Romanya maçında Revivo’nun da oynamasını istedi. İsrail Milli Takımı’nın aynı tarihte oynayacağı Gürcistan karşılaşmasında forma giymeyeceğini belirten Revivo, "Bu teklif beni gururlandırdı" diye konuştu. 
     


 SPOR 




























</TEXT>
</DOC>
