<DOC>
<DOCNO> 21213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur02.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecidiyeköy Meydanı'nda otobüs durakları kaldırılıyor 
</HEADLINE>
<TEXT>

     İstanbul Büyükşehir Belediyesi Ulaşım Daire Başkanlığı, Mecidiyeköy'deki otobüs duraklarının kaldırılarak, meydanın yayalaştırılması amacıyla proje hazırladı. 
     Ulaşım Daire Başkanı Rafet Bozdoğan, yaptığı açıklamada, Mecidiyeköy'ün, araç ve insan trafiği açısından çok yoğun bir bölge olduğunu vurgulayarak, bu yoğunluğu en aza indirmek için ya araç, ya da yaya trafiğini yerin altına veya üstüne almak gerektiğini söyledi. 
     Bu amaca yönelik olarak meydandaki otobüs duraklarını kaldırarak tamamen yayaların yararlanabileceği bir düzenleme yaptıklarını anlatan Bozdoğan, Mecidiyeköy'ü Yayalaştırma Projesi hakkında şu bilgileri verdi 
     ''Proje uyarınca Şişli istikametinden geldikten sonra E-5 ile birleşen noktadan itibaren yükseltilmiş yol yapılacak. Bu yol, Mecidiyeköy'deki otobüs duraklarının olduğu yerden başlayıp Gayrettepe'ye kadar uzanacak. Eğer fizibil olursa, iki katlı yol buradan da Ayazağa'ya kadar devam ettirilecek. Çünkü o bölgelerde sürekli iş merkezleri yapılıyor. Her bir iş merkezi bir belde nüfusunda. Karayolu sistemi ise altında metro olmasına rağmen taşımıyor.'' 
     Bozdoğan, böylece meydandaki yolların bir kısmını üste, bir kısmını da alta alarak Mecidiyeköy'ün iki yakasının birleşeceğini kaydetti. 
     Otobüs durakları E-5'in kenarına alınacak 
     Yükseltilmiş yolun yapılmasıyla, Şişli istikametinden gelip E-5 Karayolu'na çıkacak sürücülerin yükseltilmiş yola girip ring yaparak alttaki tünelden E-5'e çıkacağını veya E-5'ten gelerek Gayrettepe'ye gidecek sürücülerin de yükseltilmiş yola katılıp devam edeceklerini anlatan Bozdoğan, meydandaki otobüs duraklarının da E-5 kenarındaki mezarlığın bulunduğu boş alana alınacağını bildirdi. 
     Bozdoğan, Mecidiyeköy'de şu anda yol olarak görülen alanların tamamının yayalara açılacağını ve buraların yeşillendirilerek, havuz, şelale ve oturma gruplarının yapılacağını ifade etti. Yüzde 90 oranında tamamlanan projeyi üç alternatifli olarak Karayolları Bölge Müdürlüğü'ne gönderdiklerini ve bu projelerden birinde de meydanın altında 1500 araç kapasiteli otoparka yer verdiklerini dile getiren Bozdoğan, şöyle konuştu 
     ''Karayolları, verdiğimiz proje önerilerinden otoparklı olanı 'E-5 Karayolu'nun Mecidiyeköy'ün üstünden geçen bölümünün ayaklarını etkiler' gerekçesiyle reddetti. Otoparksız olan projeyi değerlendirmeye aldı. Bazı düzeltmeler istedi. Bu teknik bilgiler ay sonuna kadar hazırlanacak. Ardından Karayolları ile görüşüp onay aldıktan sonra projeyi, ihale edilmek üzere Fen İşleri Daire Başkanlığı'na göndereceğiz.'' 
     
     
     
     
     
     







</TEXT>
</DOC>
