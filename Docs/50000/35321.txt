<DOC>
<DOCNO> 35321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sontur11.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Meral kardeşimizin tercihine saygı duyuyorum" 
</HEADLINE>
<TEXT>

     Yenilikçilerin lideri Recep Tayyip Erdoğan, Kocaeli Bağımsız Milletvekili Meral Akşener'in yeni oluşumdan ayrıldığı açıklamasını, ''Meral kardeşimin tercihine saygı duyuyorum'' diye değerlendirdi. 
     İkbal Termal Otel'de çalışmalara verilen arada, gazetecilerin Akşener ile ilgili sorularını yanıtlayan Erdoğan, Akşener'in bir süredir kendileriyle birlikte yeni oluşum çalışmalarını sürdürdüğünü, ancak, yaptığı tercihe saygı duyduğunu belirtti. Akşener'in herhangi bir talebinin olup olmadığı sorusuna Erdoğan, herhangi bir isteğin belirtilmediğini, ancak, Akşener'e saygı duyduğunu söyledi. 
     Erdoğan, şöyle devam etti 
     ''Bu bir tercihtir. Çünkü henüz kurumsallaşmamış program ve tüzüğü, kurucuları henüz kesinleşmemiş bir çalışmada bu saatte ayrılmasını doğrusu ben de anlayamadım. Bir tercih yapmıştır. Bir ikna gayretim olmadı. Kendisiyle görüştüm, dedim ki, Bu saatte ayrılmanızı doğru bulmuyorum. Eğer bir söyleyeceğiniz varsa, gelirsiniz, dertleşiriz . Ama Kendi tercihim böyle, size başarılar diliyorum dedi. Bugüne kadar ki hukukumuzu aynı şekilde koruyoruz.'' 
     Erdoğan, yeni oluşumdan yeni kopmaların beklenip beklenmediği sorusuna da yeni oluşumun ''dinamik şekilde yoluna devam ettiğini'' söyledi. 
     Sivas Bağımsız Milletvekili Abdüllatif Şener, düzenlediği basın toplantısında yapılan çalışmalar hakkında gazetecilere bilgi verdi. Üç gündür çalışmalarını sürdürdüklerini, vatandaşın büyük bir beklenti içinde olduğunu dile getiren Şener, ''Cumhuriyet tarihinde ilk kez, bir siyasi oluşum kurulmadan önce, halk nezdinde partileşmiştir'' dedi. 
     Şener, kendileri için değil, dürüst insanlar için siyaset yapan bir teşekkül oluşturmayı hedeflediklerini dile getirerek, ''dürüst ve ilkeli siyaset yapmak isteyen herkesi'' birlikte siyaset yapmaya çağırdı. 
     Şener, bir gazetecinin Akşener'in ayrılmasının kayıp olup olmadığı sorusunu yanıtlarken, Akşener'in ayrılma gerekçesinin kendilerini tatmin etmediğini, ancak verdikleri karara saygı duyduklarını belirtti. 
     Şener, ''yeni oluşumun Milli Görüş'ün devamı görüntüsünde'' olduğu eleştirilerini doğru bulmadığını belirterek, henüz, partinin kurucular kurulunun belli olmadığını söyledi. 
     Abdüllatif Şener, ''Programda hükümet asker ilişkilerine nasıl yer verdiniz '' sorusuna, ''Bir takım kurumlarla ilişkiler çağdaş ölçülerde değerlendiriliyor'' karşılığını verdi. 
     Seçimde başörtülü milletvekili adayı gösterip göstermeyecekleri sorusunu yanıtlayan Şener, ''Başörtülü milletvekili adaylığı belirlemenin hukuki düzeyde olmayacağı açıktır. Bu nedenle, başörtülü aday seçimde olmayacaktır. Ancak bir milletvekili toplumu temsil eder. Dolayısıyla partinin değişik zeminlerinde çalışmalar sürdürecek bayanlar olacaktır'' dedi. 
     Bir soru üzerine Şener, programda Cumhuriyet'in temel niteliklerine aykırı davranan üyelerin ihraç edileceğine ilişkin bir maddenin olduğunu bildirdi. 
     
     






</TEXT>
</DOC>
