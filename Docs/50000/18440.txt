<DOC>
<DOCNO> 18440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/dunya/dun01.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa tek dilden vazgeçti 
</HEADLINE>
<TEXT>

Okullarda artık Brötonca, Baskça ve Korsikaca seçmeli ders olarak okutulacak 
     MİNE G. KIRIKKANAT Paris 

     AB üyesi olmasına rağmen "üniter devlet" felsefesinden kısa zaman öncesine kadar taviz vermeyen Fransa, Korsika’ya nispi özerklikten sonra şimdi de kısmi "dil" serbestisini kabul ederek "tek dilöden vazgeçme kararı aldı. 
     Milli Eğitim Bakanlığı kararnamesiyle ülkede sekiz bölge dilinin tüm devlet okullarında öğretilmesi kararlaştırıldı. Bakan Jack Lang’ın 3 Mayıs’ta Yüksek Eğitim Konseyi’ne sunacağı ve kabul göreceği kesinlik kazanan tasarıya göre, Bask, Korsika, Bröton, Katalan, Kreol Martinik Adaları dili , Oksitan, Alsace ve Moselle bölgelerinin yerel dilleri ilkokul ve liselerde haftada üç saat zorunlu ders olarak okutulacak. Öğrenciler bu dersleri istedikleri takdirde seçmeli olarak haftada üç saatten fazla almak olanağına da sahip olacaklar. 
     Milli Eğitim Bakanlığı’nın planı, isteyen öğrencilerin ilkokul ikinci sınıftan itibaren yerel dili Fransızca kadar iyi konuşabilmesini ve kolejden öteye yine isteyen öğrencilerin matematik, tarih coğrafya ve beden eğitimi haricinde yalnızca iki dersi zorunlu olarak Fransızca, diğerlerini de kendi yerel dilinde okumalarını öngörüyor. Bakanlık, plan Yüksek Eğitim Konseyi tarafından onaylandıktan sonra yerel dillerde eğitim yaptıracak öğretmen sınavları açmaya hazırlanıyor. 
     Fransa bugüne kadar AB’nin söz konusu dil serbestisini tanıyan Avrupa Şartı’nı reddetmekteydi. Avrupa Şartı, 1999 yılında çoğul sol Fransız hükümeti tarafından imzalanmış, ancak Cumhurbaşkanı Chirac, şartı Fransız Anayasası’nın bölünmez bütünlüğüne bağlanan "resmi dil Fransızcadır" maddesine aykırı bularak veto etmişti. Fransız Milli Eğitim Bakanlığı iki kararnameyle imzalanmayan cumhurbaşkanlığı vetosunu aşıyor ve Şartı, imzalanmamasına rağmen uygulamaya koyuyor. Bugüne kadar yapılan uygulamada, Fransa’nın çeşitli bölgelerinde 152 bin öğrenci, okul aile birliklerinin okul yönetimleriyle ortaklaşa kurdukları özel kurslarda yerel dilleri öğreniyorlardı. 
     



 DÜNYA 










</TEXT>
</DOC>
