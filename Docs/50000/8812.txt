<DOC>
<DOCNO> 8812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/25/spor/aspo.html </URL>
<DATE> 2001/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gladyatör Fener 3 - 1 
</HEADLINE>
<TEXT>

Kartal’ı tam üç kez vurdu, Revivo, Serhat ve Yusuf’un golleriyle zafere uçtu. Beşiktaş Kadıköy’de adeta dondu, Yasin’in attığı tek golle şeref sayısını buldu 
     Halil ÖZER 

     Boşuna Kadıköy cehennemi dememişler. Giren pişman, gelen bin pişman. Giriş biletini adama veriyorlar, "limonunu sıkıp" kapıyı gösteriyorlar. Aynı dün Beşiktaş’a olduğu gibi. 
     Tek kale maç oynandı Kadıköy’de. Doksan dakikada "Taşra takımı" Beşiktaş’ın Fener rehavetinden doğan iki atağı var. İlk şutunu 58. dakikada atabilmiş, yarı sahayı geçememiş, bırakın gol pozisyonunu, topu dürtememiş. 
     Ya Fenerbahçe. Doksan dakikada biz saydık, 12 gol girişimi var. Hepsi gol olsa düşünün halini Beşiktaş’ın. Gol öyle geliyorum diyordu ki, bas bas bağırıyordu. Ama Shorunmu kalesini "kara büyü" ile koruyordu. Neredeyse maç 4. dakikada bitiyordu. İsrailli yıldız Revivo, yürür gibi, kollarını sallaya sallaya altı pasa indi. Ama vuruşu kötüydü. Sonra Fenerbahçe hiç disiplinini bozmadan, panik yapmadan, hırsa kapılmadan ablukaya aldı Kartal’ı. Enkaza çevirdi Beşiktaş savunmasını. Ama gol bir türlü gelmedi. 
     
     Beşiktaş golü düşünmedi 
     Beşiktaş’ın ise hiç golü düşünecek hali yoktu. Sekizli dokuzlu savunma ile Çanakkale örnekleri sergilerken Ahmet’i tek başına ilerde bıraktı. 19. dakikada Mustafa Doğan bomboş vuramadı. 20. dakikada Revivo’nun kornerini Shorunmu son anda çıkardı. 28. dakikada Revivo, Ogün’ün önüne öyle güzel bıraktı ki, seyirci gol olmadan bağırmaya başladı. Ama Ogün, gez - göz - arpacık deyip Shorunmu’yu nişanladı. Sonra 45. dakika geldi. Fenerbahçe golü atmadı, ama o anda Beşiktaş’ın mağlubiyeti tescillendi. Hem de kendi içinden vuruldu. Ahmet Dursun gevezeliği yüzünden kırmızı kartı gördü. Zaten mecali olmayan Beşiktaş’ın bu Fenerbahçe karşısında 10 kişi direnecek hiç hali yoktu. 
     
     Dizginler hep Fener’in elindeydi 
     İkinci yarıda Fenerbahçe’nin golü adeta beklenmeye başladı. 49. dakikada Ogün sahadan yılan gibi kıvrıldı. Kaleye paralel ortaladı. Arka direkte Revivo tavana astı. Bu golden sonra Fenerbahçe tribünleri fark bekliyordu. Ama sahadaki 11 rehavete kapıldı. 60. dakikada Mert Meriç’in bir anlık hatası Yasin’i pozisyona soktu. Yasin, Rüştü’yü çalımlayıp topu filelere gönderdi. Bu golden sonra tribünler soğuk havada soğuk duş aldı. Ama sahadaki Fenerbahçe yine dizginleri ele aldı. Bindirdi, Beşiktaş savunmasını dağıttı. Rapajiç 69. dakikada maçtaki en olumlu hareketini yaptı. Soldan sarktı, öyle güzel ortaladı ki, tüm defans seyretti. Ama Serhat yakın takipteydi. Arka direk ustalığını konuşturdu. Topu filelere bırakırken Beşiktaş hepten pes etti. Fenerbahçe bu kez rehavete kapılmadı, işi sıkı tuttu. Savunmada hata yapmadı. Dan duna kaçmadı, kanatlara topu iyi yaydı. Zaten bitik olan Beşiktaş defansı ileri çıkınca her atak gol pozisyonu oldu. İşte son dakikada Johnson’un söke söke getirdiği topu Yusuf ağlara yolladı 
     
     ve maçı 3 - 1’e taşıdı. 
     Futbolun adaleti yok derler. Bu lafı boş geçin. Futbolun adaleti vardır. Eğer böyle futbol oynarsan maçı alırsın. Eğer böyle aciz oynarsan maçı kaybedersin. İşte adalet budur. 
     
Hakem Analiz      Boşat’a bravo 
     HAKEM Muhittin Boşat, gerilimi yüksek derbiyi çok iyi yönetti. Ahmet Dursun’a gösterdiği kartlarda haklıydı. İkili mücadelelere yakın olmaya gayret gösteren Boşat, faullerde yerinde kararlar verdi, karşılaşmayı kontrolü altında tutmayı bildi. 90 dakika sonunda Muhittin Boşat, alkışı da haketti. 
     
İSTATİSTİK 15 Kaleye atılan şut 2 8 Kaleyi bulan şut 2 12 Faul 22 4 Ofsayt 6 9 Korner 4      
     
DERBİYE      HÜSEYİN YAVUZ 

     POLİSİN aldığı olağanüstü güvenlik önlemleri, karşılaşma öncesi olay çıkmasını engelleyemedi. Yapılan aramalarda satır, döner bıçağı ve kesici alet bulundu. Beşiktaşlı taraftarları stada getiren otobüs, taş yağmuruna tutuldu. Stadın etrafında da iki grup birbirlerine saldırırken, bir polis memuru kafasından yaralandı. Olaylar güçlükle bastırıldı. 
     


 SPOR 





























</TEXT>
</DOC>
