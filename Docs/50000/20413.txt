<DOC>
<DOCNO> 20413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/ekonomi/aeko.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaşma umudu 
</HEADLINE>
<TEXT>

Keçeciler’le görüşen Meral, "İlk 6 aylık zammın ücrete yansıması ve farkının 2002’de ödenmesi yönünde yakınlaşma oldu. Son kararı Ecevit ve Derviş verecek" dedi 
     ATİLLA ÖZSEVER 

     Türk - İş Başkanı Bayram Meral, yaklaşık 450 bin işçi adına yürütülen kamu sözleşmeleri için dün Devlet Bakanı Mehmet Keçeciler ile yeniden bir araya geldi. Görüşme hakkında bilgi veren Meral, şunları söyledi 
     "Hükümet başlangıçta ilk altı aylık zammın verilmemesini, verilse dahi ücretlere yansıtılmaması görüşünü savunuyordu. Son yaptığımız görüşmede kök ücretlere yansıtılması kabul gördü. Biz ilk altı ay için yüzde 20 zam istiyoruz, hükümet yüzde 18 veriyor. Bu zammın ücretlere yansıtılması ve farkının ise Şubat 2002’de verilmesi konusunda bir yakınlaşma oldu. Son kararı Sayın Başbakan Ecevit ile Kemal Derviş verecekler." 
     
     Gerçekleşen enflasyon 
     Bayram Meral, "İkinci altı aylık zam, yani Temmuz 2001’den itibaren başlayan dönem için de biz yüzde 20 artı enflasyon farkını istiyoruz. İlk altı aylık zam, Temmuz 2001’de ücretlere yansıtıldıktan sonra bu talebimiz geçerli. Üçüncü ve dördüncü dilimler konusunda da yine gerçekleşen enflasyon kadar zam istiyoruz. Yüzde 5’lik refah payı ise, pazarlığa tabi. Bu konuda da Ecevit ve Derviş’e danışılacak. Gelecek salı günü masa başında sözleşmeyi bitirmek istiyoruz" dedi. 
     Türk - İş Başkanı Meral, toplusözleşmelerin bir paket olarak düşünülmesi gerektiğini, bu pakete iş güvencesi ve re’sen emeklilik yapılmaması konusunun da dahil olduğunu söyledi. 
     Meral, Kıdem Tazminatı Fonu’na karşı olduklarını, ihbar ve kıdem tazminatı ile oynamayı kesinlikle kabul etmeyeceklerini söyledi. 
     
Kıdem tazminatı KALDIRILMAYACAK’      Çalışma Bakanı Yaşar Okuyan, Devlet Bakanı Kemal Derviş’in, iş güvencesi yasa tasarısının Meclis’e gönderilmesinin söz konusu olmadığı yönündeki sözlerinin yanlış anlaşıldığını söyledi. 
     Okuyan, "Sayın Derviş’in bahsettiği konu, yedi ay kadar önce Bakanlar Kurulu’nda imzası tamamlanmış olan yasa tasarısıdır. Şu anda hazırlığı tamamlanıp bize tebliğ edilmiş olan iş güvencesi yasa tasarısı taslağıyla ilgili değil’’ dedi. Akşam Derviş’le görüştüğünü belirten Okuyan, "O da çok üzüldü. Çünkü Sayın Derviş’in kastettiği demin söylediğim hadisedir" diye konuştu. 
     Okuyan, Türk - İş’in kurulacak kıdem tazminatı fonuna ilişkin eleştirileri için de "Bu ülkede, kıdem ve ihbar tazminatlarını kaldırmaya kimsenin gücü yetmez, bunu dün de söyledim, bugün de söylüyorum’’ dedi. Okuyan, kıdem tazminatının ortadan kaldırılmasını, hükümetin ve kendisinin hiçbir şekilde kabul etmeyeceğini bildirdi. 
     
Nereden çıktı bu fon      İşçi kesimi Kıdem Tazminatı Fonu’na tepki gösterirken, işveren kesimi de "sıcak bakmadığını" ortaya koydu. TİSK Başkanı Refik Baydur, "Biz böyle bir fon düşünmüyorduk" dedi. 
     Çalışma Bakanlığı’nca işçi, işveren ve hükümeti temsilen dokuz öğretim üyesinden oluşturulan komisyon, iş güvencesi ve kıdem tazminatı fonu konusunda iki taslak hazırladı. 
     Kıdem Tazminatı Fon Taslağı’na göre, İş Güvencesi Yasası’nın çıkmasıyla birlikte kıdem tazminatı ancak emeklilik, malullük, toptan ödeme ve ölüm hallerinde ödenecek. İş Güvencesi Yasası çıkana kadar olan süredeki kıdem tazminatını yine işveren ödeyecek, daha sonraki kıdem tazminatını ise fon üstlenecek. 
     TİSK Başkanı Refik Baydur, bu konudaki sorumuzu şöyle yanıtladı "Bizim fon kurulması yönünde bir düşüncemiz yoktu. Müktesep hakların korunmasından yanayız, yani iş güvencesi yasası çıkana kadar olan bölümü yine işveren 30 gün üzerinden ödeyecek. Ancak yasa yürürlüğe girdikten sonraki işten çıkarmalarda kıdem süresi her çalışılan yıla 30 gün değil, 15 gün üzerinden ödensin şeklinde bir önerimiz oldu." 
     



 EKONOMİ 



















</TEXT>
</DOC>
