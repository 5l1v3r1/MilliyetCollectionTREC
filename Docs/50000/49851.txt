<DOC>
<DOCNO> 49851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur11.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet isteyen kız öğrenciyi okul müdürü döverek hastanelik etti 
</HEADLINE>
<TEXT>

     Kars'ın Sarıkamış İlçesi'nde Dünya Bankası işbirliğiyle verilen paranın ihtiyaç sahibi öğrencilere dağıtımı sırasında okul müdürüne itiraz eden kız öğrenci, öğretmeni tarafından dövülerek hastanelik edildi. 
     Sosyal Yardımlaşma ve Dayanışmayı Teşvik Fonu ile Dünya Bankası işbirliğiyle ''Sosyal Riski Azaltma Projesi'' kapsamında, Sarıkamış'ın Eşme Köy İlköğretim Okulu'nda, ihtiyaç sahibi öğrencilere 50'şer milyon liralık para yardımı dağıtılırken, okul müdürü olan ve aynı zamanda öğretmenlik yapan Münir Keskin'le, aynı okulda ilköğretim 5. sınıf öğrencisi olan Nilüfer Polat 12 arasında tartışma yaşandı. 
     Tartışmada Nilüfer Polat'ın, ''Paraları hep köyün zenginlerine veriyorsunuz'' demesine sinirlenen Keskin, öğrencisini sopayla dövmeye başladı. Araya giren veliler tarafından öğretmenin elinden alınan Polat, evine götürüldü. Evde fenalaşan Nilüfer Polat, amcası Vahyettin Polat tarafından, Sarıkamış Devlet Hastanesi'ne kaldırıldı. Hastenede tedavi altına alınan Nilüfer Polat'a, 5 günlük rapor verildi. Bu arada, Nilüfer Polat'ın bacaklarında ve yüzünde morluklar olduğu gözlendi. 
     Amca Vahyettin Polat, yeğenini döven öğretmen Keskin hakkında Sarıkamış Cumhuriyet Başsavcılığı'na suç duyurusunda bulunduğunu ifade ederken, böyle bir olayın yaşanmasının utanç verici olduğunu söyledi. 
     İlçe Milli Eğitim Müdürü Kasım Çakır da para yardımı sırasında böyle bir olayın yaşanmasının üzüntü verici olduğunu dile getirerek, Müdür Münir Keskin hakkında idari soruşturma başlatıldığını bildirdi. 
     Çakır, ilköğretim müfettişlerinin soruşturmayı tamamlamasının ardından, öğretmen Çakır hakkında gerekli işlemin yapılacağını kaydetti. 
     






</TEXT>
</DOC>
