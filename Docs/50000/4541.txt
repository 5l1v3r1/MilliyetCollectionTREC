<DOC>
<DOCNO> 4541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/dunya/dun02.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Laikler çileden çıktı 
</HEADLINE>
<TEXT>
Tarikatlara Bush daveti 
ABD Başkanı, Beyaz Saray’da ağırladığı tarikatlardan Merhamet Ordusu’ adı altında, para karşılığı alkol ve uyuşturucuyla savaşmalarını istedi 
     YASEMİN ÇONGAR Washington 

     Siyasi kimliğini "merhametli muhafazakar" olarak tanımlayan ve her gün mutlaka İncil okuduğunu açıklayan ABD Başkanı George W. Bush, toplumsal sorunların çözümünde din grupları ve tarikatların devlet tarafından görevlendirilmesine dayanan yeni girişimiyle, laiklik yanlısı çevrelerin büyük tepkisini çekiyor. 
     Beyaz Saray’daki ikinci haftasını, "Merhamet Orduları" adını verdiği tarikat ve din gruplarının temsilcileriyle buluşarak başlatan Bush, bu grupların çocukların ahlaki eğitiminden boş zamanlarını değerlendirmesine, alkolizm ve uyuşturucuyla mücadeleden yoksulluğun aşılmasına kadar birçok alanda "devlet ile işbirliği" içinde çalışmalarını istedi. Bush, "İnanç temelli programlardan korkmamalıyız. Merhametli bir toplum, dinsel inancın, vatandaşlarının günlük hayatındaki büyük rolünü tanımak zorundadır" dedi. 
     "İnanç Temelli Eylem Ofisi" adıyla yeni bir büronun Beyaz Saray bünyesinde çalışmaya başlayacağını açıklayan Bush’un girişimi, bir dizi tarikat ve onlara bağlı kilise, sinagog ve camilere, yapacakları sosyal hizmetler karşılığında, federal bütçeden para sağlanmasını öngörüyor. 
     Devlet - kilise ayrılığı yanlıları, tarikatlara para yardımının laikliğe aykırı olduğunu savunuyorlar ve bir bölümü "mezhepçilik" yapan, bir bölümü de ABD’deki yasal hakların kullanımını sınırlayan bu gruplara, federal hükümetin sahip çıkmasına itiraz ediyorlar. 
     


 DÜNYA 












</TEXT>
</DOC>
