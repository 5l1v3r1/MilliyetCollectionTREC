<DOC>
<DOCNO> 7642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/siyaset/siy02.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım’ı inkar eden küçülür 
</HEADLINE>
<TEXT>

Bakan Talay tartışmanın seviyesizliğinden yakındı. Azeri Bakan Nazım’ın dünyada Türk şairi olarak tanındığını söyledi 
     Kültür Bakanı İstemihan Talay, bazı MHP’li bakanların Nazım Hikmet’e vatandaşlık hakkının iadesiyle ilgili itirazlar ileri sürdüğünü belirterek, "Bu itirazlar, kamuoyunda tartışılıyor. Tabii, tartışmanın seviyesi önemlidir. Nazım Hikmet’in bütün dünyada saygın bir yeri var, bunu kimse inkar edemez. İnkar etmek, edeni küçültür" dedi. 
     Ankara Çağdaş Sanatlar Müzesi olarak düzenlenmesi planlanan TCDD’nin eski hangar binalarında inceleme yapan Talay, gazetecilerin konuya ilişkin soruları üzerine, Nazım Hikmet ile ilgili kararnamenin hukuki altyapıya uygun hazırlandığını dile getirdi. 
     Talay ile incelemeye katılan Azerbaycan Kültür Bakanı Polad Bülbüloğlu da, Türkiye’nin içişlerine karışmak istemediğini, ancak bakanlık görevinin ötesinde kendisinin de bir sanatçı olduğunu vurgulayarak şöyle konuştu "Nazım Hikmet Azerbaycan’da Türk şairi’ olarak tanınır. Ben çocuktum, Nazım Hikmet Bakü’ye gelmişti. İnsanlar, sokakta uzaktan uzağa bir Türk şairini, Nazım Hikmet’i görebilmek için saatlerce beklemişti. Bütün dünya da Nazım Hikmet’i Türk şairi olarak kabul ediyor. " 
     
Başbakan umutlu      Başbakan Bülent Ecevit, Nazım Hikmet’in itibarının iadesiyle ilgili hazırlanan kararnamenin imzalanmasını umduğunu söyledi. Ecevit, Bakanlar Kurulu kararıyla ilgili krizin aşılıp aşılmadığı sorusunu, " Umarım imzalanır ve yürürlüğe girer" diye yanıtladı. 
     
Fazilet’e göre suni gündemANKARA Milliyet 
     FP, daha önce Hizbullah ve ardından gelen operasyonlarda sergilediği tutumu yineleyerek, şair Nazım Hikmet’in vatandaşlığa kabulüne ilişkin kararnameyle ilgili tartışmaları "suni gündem" ilan etti. 
     FP Genel Başkan Yardımcısı Faruk Çelik, Nazım Hikmet tartışması için, "Nazım Hikmet’in kemiklerinin Türkiye’ye getirilip getirilmemesi, vatandaşlığa geçirilip geçirilmemesi" nitelemesinde bulundu. Hükümetin bu konudaki tartışmalarını da eleştiren Çelik şöyle konuştu 
     "Hükümet işsizlik, yolsuzluk meselelerine eğilmeli. Yoksa Nazım Hikmet’in kemiklerinin Türkiye’ye getirilmesi, vatandaşlığa kabul edilmesi Türkiye’nin ana meselesi değildir. Hükümet bir irade ortaya koyarsa Nazım Hikmet’in vatandaşlığını kabul eder. Böylece Türkiye kamuoyu bu konuyla işgal edilmez. Bu tür suni gündemlerle Türkiye karşı karşıya bırakılmamalı." 
     


 SİYASET 





















</TEXT>
</DOC>
