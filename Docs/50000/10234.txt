<DOC>
<DOCNO> 10234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/06/son/sonspo03.html </URL>
<DATE> 2001/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş bayramda da çalışıyor 
</HEADLINE>
<TEXT>

     Ankaragücü galibiyetinin ardından bir gün bayram izni yapan Beşiktaşlı futbolcular, Gaziantepspor maçı hazırlıklarına bu sabah gerçekleştirilen idmanla başladı. 
     Sağlık kontrolleri için dün Almanya'ya giden Teknik Direktör Nevio Scala'nın yer almadığı idmanda, siyah-beyazlı takımın futbolcuları antröner Ziya Doğan yönetiminde çalıştı. Doğan, önce futbolcularına pas çalışması yaptırırken, daha sonra da dar alan çift kale maç oynattı. İdman sonunda da Münch ve Murat'ın kanatlardan yaptığı ortalarla futbolcular gol çalışması yaptı. 
     İdmana, Afrika Kupası maçları nedeniyle Nijerya'ya giden Shorunmu ile hafif sakatlıkları bulunan İbrahim ve Erman katılmadı. Sağ ayak arka adalesinde çekme bulunan Tayfur ise koşu yaptıktan sonra idmanı bıraktı. Sakatlıkları bulunan bu 3 futbolcunun da durumlarının ciddi olmadığı bildirildi. 
     Bu arada antrenör Ziya Doğan, idman sonunda yaptırdığı şut çalışmasında gol atan futbolcuların çalışmayı bırakmasını istedi. Ayhan ve Ali Eren ise uzun süre gol atmayı başaramayıp, sahada kaldılar. İki fubolcu, gol atmalarının ardından, arkadaşlarından büyük alkış aldı. 
     



</TEXT>
</DOC>
