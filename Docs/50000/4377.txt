<DOC>
<DOCNO> 4377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/son/sontur14.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Bahar müzayedesine yoğun ilgi 
</HEADLINE>
<TEXT>

     Türkan Şoray ve Şener Şen'in başrollerini paylaştığı ''İkinci Bahar'' adlı tv dizisinde kullanılan ev eşyaları, oyuncuların kostüm ve aksesuarları, Eskidji Müzayede Evi tarafından satışa sunuldu. 
     Dizinin çekildiği Samatya'daki ''Ali Haydar Antep Sofrası''nın önünde yapılan müzayedede, ''Secaattin'' rolündeki Özkan Uğur'un dizide giydiği zabıta kıyafeti ve takım elbisesi, 1 milyar 650 milyon lira ile en yüksek fiyata satılan parça oldu. 
     Zabıta kıyafetini ve takım elbiseyi satın alan Asım Öztürk, müzayede için Edirne'den geldiğini belirterek, bu köstümleri hatıra olarak saklayacağını söyledi. 
     Müzayedede, dizide ''Melek'' karakterini canlandıran Yasemin Conka'nın giydiği kazağı da alan Öztürk, kazağı oyuncuya hediye edeceğini kaydetti. 
     Dizide, ''Ali Haydar''ı canlandıran Şener Şen'in gömleği, ceketi ve kabanının 1 milyar 250 milyon liraya alıcı bulduğu müzayedede, yine Ali Haydar'ın tesbihi 700, sazı 30, tuvalet aynası ve masası 155, radyosu da 52 milyon liraya satıldı. 
     Müzayedede, ''Hanım'' rolündeki Türkan Şoray'ın dizide giydiği ayakkabısı ile çantası 210, kolyesi 33, altın küpeleri 44, makyaj malzemeleri 55, mantosu ve elbisesi de 50 milyon liraya satılırken, Ali Haydar ile Hanım'ın alyansı 55, Adem ve Havva isimli kuşları da 220 milyon liraya alıcı buldu. 
     'İkinci Bahar''daki Vakkas'ın paltosu, ceketi ve çantası 360, çakmağı ve 2 tesbihi 220, Neriman Hanım'ın paltosu, çantası ve yelpazesi 55, sallanan koltuğu 520, Ali Haydar'ın kızı Melek'in yatak odası aksesuvarları da 52 milyon liraya satıldı. Toplam 100 parçanın 1 milyon lira başlangıç fiyatıyla artırmaya çıktığı müzayedede, bütün parçalar satıldı. Ali Haydar'ın sandığı sadece 1 milyon liraya alıcı bulurken, satıştan elde edilen yaklaşık 20 milyar liranın, dizinin yapımcısı Mor Yapım tarafından Samatya'daki Genç Osman ve Yunus Emre ilköğretim okuları ile Ermenilere ait Anarat Siguçyun İlköğretim Okulu'na bağışlanacağı belirtildi. Müzayedede, çevrede oturan vatandaşların yoğun ilgisi izdihama yol açarken, Secaattin rolünü üstlenen Özkan Uğur, hayranlarına imza verdi. Şener Şen ise kalabalık nedeniyle müzayededen kısa sürede ayrıldı. 




</TEXT>
</DOC>
