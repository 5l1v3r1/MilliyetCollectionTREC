<DOC>
<DOCNO> 43264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur07.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek kontenjanlara başvuru tarihi belirlendi 
</HEADLINE>
<TEXT>

     2001-Öğrenci Seçme Sınavı'nı ÖSS kazandığı halde merkezi yerleştirme sonucunda herhangi bir üniversiteye yerleşemeyen adayların heyecanla beklediği ek kontenjanlara başvurular, 8 Ekim 2001 tarihinde başlayacak. 
     Öğrenci Seçme ve Yerleştirme Merkezi ÖSYM Başkanı Dr. Fethi Toker, ek kontenjanlara başvuruların 8-16 Ekim tarihleri arasında gerçekleştirileceğini bildirdi. Üniversitelere kayıtların dün sona erdiğini anımsatan Toker, üniversitelerin kayıt yaptırmayan adayların sayısını 24 Eylül Pazartesi gününe kadar ÖSYM'ye bildireceklerini kaydetti. Toker, merkezi yerleştirme sonucunda boş kalan kontenjanlar ile kayıt yaptırmayan adayların yerlerine ek yerleştirme yapılacağını ifade etti. ÖSYM Başkanı Toker, 2001-ÖSS Ek Yerleştirme sonuçlarının Ekim ayının son haftası içinde adaylara duyurulacağını, yükseköğretim programlarına yerleşmeye hak kazanan adayların üniversitelere kayıtlarını 5-9 Kasım 2001 tarihleri arasında yaptıracaklarını bildirdi. 
     2001-ÖSS merkezi yerleştirme sonucunda, üniversitelerin örgün lisans programlarında 17 bin 463, ön lisans programlarında da 8 bin 698 olmak üzere toplam 26 bin 161 kontenjan boş kalmıştı. Belirlenen bu rakama, kayıt yaptırmayan adayların sayısı da eklenecek. Geçen yıl, hem merkezi yerleştirme, hem de üniversitelere kayıt sonucunda toplam 42 bin 208 kişilik boş kontenjan kalmıştı. Bu yıl da yaklaşık 40 bin boş kontenjana ek yerleştirme yapılacağı tahmin ediliyor. 
     Ek yerleştirmeye başvurabilmek için şu koşullar gerekiyor 
     - 2001-ÖSS'ye girmiş olmak, 
     - 2001-ÖSS'de başvurulan ön lisans ve Açıköğretim Fakültesi programları için öngörülen ÖSS puan türünde 105 veya daha fazla ÖSS puanına, başvurulan lisans programları için ise öngörülen puan türünde 120 veya daha fazla ÖSS puanına sahip olmak, 
     - 2001 merkezi yerleştirme sonunda Açıköğretim programları dışında hiçbir yükseköğretim programına yerleşmemiş olmak, 
     - Ek yerleştirmede tercih edilen yükseköğretim programının 2001 merkezi yerleştirme sonunda oluşan en küçük puanına eşit veya daha yüksek bir yerleştirme Y-ÖSS puanına sahip olmak. 
     Adaylar, Y-ÖSS puanları ile yükseköğretim programlarının en küçük puanlarını karşılaştırırken, bu programın kendi alanlarında olup olmadığını ve bu program için ek puandan yararlanıp yararlanamayacaklarını da göz önünde tutacaklar. 2001 yılında özel yetenek sınavı ile öğrenci alan yükseköğretim programlarına kesin kayıt yaptırmış olanlar da ek yerleştirme için başvurabilecekler. 
     Ek yerleştirme için, Ağustos 2001'de yapılan merkezi yerleştirme sonunda açıköğretim programları dışında bir yükseköğretim programına yerleştirilen adaylar başvuramayacak. Ek kontenjanlara başvuracak adaylar, 8 yükseköğretim programı tercihi yapabilecek. 







</TEXT>
</DOC>
