<DOC>
<DOCNO> 36077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko25.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da 2. seans böyle geçti 
</HEADLINE>
<TEXT>

     İMKB Ulusal-100 Endeksi, 1. seansa göre 65.47 puan artışla 2. seansı 9,577.66 puandan tamamladı. 
     Hisse senetleri ortalama yüzde 0.69 oranında değer kazandı. Borsa'da ilk seans yaşanan 127 puanlık düşüşün ardından, günün ikinci yarısı satış ağırlıklı açıldı. 9,504 puandan açılan seansın ilk dakikalarında Endeks, 9,472 puanı gördü. Ancak, işlem hacminin ilk seansın da altına düştüğü, hacimsiz bir düşüş olduğu gözlendi. İlk bir saat 9,536 puanla geçildi. Seansın ikinci yarısında da çok düşük işlem hacmiyle yatay seyirini sürdüren Endeks, günü hafif tepki alımlarıyla 9,577.66 puandan tamamladı. 
     Hisse senetleri günün tamamında ise ortalama yüzde 0.65 değer yitirdiler. Kapanışta mali endeks 120.94 puanlık artışla 13,287.79 puana, sınai endeksi 32.70 puanlık artışla 8,190.99 puana, hizmet endeksi de 33.12 puanlık artışla 5,215.28 puana yükseldi. Böylece ilk seansa göre mali grup hisseler ortalama yüzde 0.92, sınai grubu hisseler yüzde 0.40, hizmet grubu hisseler de yüzde 0.64 oranında değer kazandı. 2. seansta işlem gören toplam 288 hisse senedinden 102'si değer kazandı. Toplam 99 hisse senedi değer yitirirken, 87 hissenin fiyatında ise değişiklik olmadı. Seansta, 68 trilyon 327 milyar 293 milyon liralık işlem hacmi oluştu. İki seansın işlem hacmi toplamı da, 145 trilyon 398.6 milyar lira olarak gerçekleşti. 2. seansta, Garanti Bankası, İş Bankası C, Yapı Kredi Bankası, Akbank ve Vestel en yoğun işlem gören hisseler oldular. 







</TEXT>
</DOC>
