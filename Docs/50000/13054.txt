<DOC>
<DOCNO> 13054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/26/ekonomi/eko03.html </URL>
<DATE> 2001/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Öksüz yine Telekom resti 
</HEADLINE>
<TEXT>

Ulaştırma Bakanı Enis Öksüz Telekom’un yasaya aykırı özelleştirilmesine izin vermeyeceğini söyledi 
     ÖNER ŞAN Antalya DHA 

     Ulaştırma Bakanı Enis Öksüz, Türk Telekom’un 7.5 yıldır özelleştirilemediğini belirterek, "Dört defa denemişler, dört defa ellerine yüzlerine bulaştırmışlar. Beceremeyenler, beceriksizliklerini benim sırtımdan politika ile kurtarabileceklerini sanıyorlar. Buyursunlar hodri meydan" dedi. 
     MHP’nin 3. Genişletilmiş Bölge Teşkilat Toplantısı’na katılan Öksüz, Türk Telekom’un özelleştirilmesi konusundaki düşüncelerinin sorulması üzerine, özelleştirmenin Anayasa suçu işlenmeden yapılması gerektiğini vurgulayarak şunları söyledi 
     
     Anayasaya uysunlar 
     "Anayasa’ya aykırı olmamak kaydıyla kanun içinde kim ne yapmak istiyorsa, buyursun yapsın. İsterse yüzde 100’ünü, isterseniz yüzde 1500’ünü özelleştirin. Ama Anayasa’da hukuk suçu işlemeden yapalım. Geçmişte yanlışlıklar yapılmıştır. Söz konusu kanun, dört kez Anayasa Mahkemesi’nden döndü. Ben bakan mıydım Partim, Meclis’te hatta muhalefette bile yoktu. Biz mi mani olduk o zaman özelleştirmeye. Senelerdir özelleştirme yapılmamış. Bunun suçlusu son 6 ayda biz mi olacağız" "Özelleştirme düşmanı aranacaksa benim dışımda arayın" diyen Öksüz, "Ben elimden geleni kanun içinde yaptım. Kanun dışındaki özelleştirmede olmam. Haktan, hukuktan, Anayasa’dan ayrılmayacağım" diye konuştu. 
     


 EKONOMİ 





















</TEXT>
</DOC>
