<DOC>
<DOCNO> 44766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/ekonomi/eko00.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro dolardan avantajlı 
</HEADLINE>
<TEXT>

Bankacılar, euro’ya zorunlu dönüşüm nedeniyle yastık altından çıkacak markları diğer dövizlere, özellikle dolara çevirmenin gereksiz olduğunu belirtti 
     EURO Sonrası Hayat - 3 
Hazırlayan Tarık Yılmaz 

     Bankacılar, yastık altındaki markını euro’ya çevirmek "zorunda" olan yatırımcıya "euro’da devam" tavsiyesinde bulunuyor. Yastık altında tutulan markların Alman Merkez Bankası’na faizsiz para vermekten başka bir anlamı olmadığını belirten Türkiye’nin önde gelen bankaların temsilcileri yatırımcıya şu tavsiyelerde bulundu 
     
     Akbank Genel Müdür Yardımcısı Hayri Çulhacı 
     "ABD ve Avrupa ekonomileri küçülüyor ancak yaşanan gelişmeler ABD’nin daha fazla etkileneceğini gösteriyor. Bugünkü piyasa şartları içinde önümüzdeki bir yıllık dönemde euro’nun dolar karşısında yükselme şansı daha yüksek gibi geliyor. Ayrıca Türk Lirası’nın diğer ülke para birimleri karşısında çok fazla değer yitirdiğini de söylemek gerek." 
     
     Yapı Kredi Para Piyasaları Yönetmeni Ahmet Yıldırım 
     "Yastık altındaki markların yüzde 60 - 70’inin tekrar sistem dışına çıkacağını tahmin ediyorum. Kalan kısım sisteme girdiğinde, zaten bol olan döviz likiditesi daha da artacak. Bankaların ellerinde döviz bolluğu bulunuyor. Bu nedenle birkaç ay önce dövize yüzde 9 -10 faiz verilirken bugün yüzde 6 zor veriliyor. Artık dövizde kurun artışı dışında kazanılacak fazla bir getiri yok. İnsanlar dövizin değer artışı ile faizi ayrı ayrı düşünmek zorunda. Belirsizliklerden korunmak için bir miktar döviz alınabilir. Ancak TL’nin aşırı değer kaybettiğini hatırlatmakta yarar var." 
     
     Dışbank Genel Müdürü Faik Açıkalın 
     "Mark yanında diğer 11 para biriminin, 1 Ocak 2002’de kullanımdan kalkacak olması nedeniyle, tasarruf sahiplerinin zarara girmelerini engellemek için, ekim başından itibaren basında bir bilgilendirme kampanyası başlattık. Bu kampanya ile bireylerin söz konusu dövizler ile Dışbank’ta euro hesabı açmaları halinde, komisyonsuz olarak paralarını garanti altına almaları mümkün olacak." 
     
     Garanti Bankası Genel Müdür Yrd. Kubilay Cinemre 
     "ABD ile Avrupa arasındaki büyüme farkları ABD lehine. ABD’nin verimliliği de Avrupa’nın üzerinde. Bu, eğer bir resesyon olursa ABD’nin daha çabuk çıkacağını gösteriyor. Dolayısıyla dolara daha fazla eğilim olacağını düşünüyorum. Türkiye’de dolar mevduatı olanların bir kısmının euro’ya kaydığını gördük. Ancak, başka bir terörist saldırı olursa dolar kadar euro’nun da etkilenmesini bekliyorum. 
     Bankaların dövizde olması, TL’nin azalması nedeniyle TL bulmak daha zor hale geldi. Bence, gelecekte bir kriz görmeyenler için paranın bir kısmını TL’ye yatırmanın zamanı." 
     
     Osmanlı Bankası Genel Müdür Yardımcısı Uruz Ersözoğlu 
     "Euro’nun dolaşıma çıkması, bu para biriminin uluslararası piyasalardaki değerini, olumlu ya da olumsuz yönde etkilemeyecek. Bu nedenle, yatırımlarını dövizde değerlendirmeyi seçen yatırımcıların, tercihlerini değiştirip başka yatırım araçlarına yönlendirmesi için bir neden olmadığını düşünüyoruz." 
     
     TEB Yatırımcı İlişkileri Yöneticisi Sinan Dallı 
     "ABD ekonomisi küçülme sinyalleri vermesine karşın Avrupa ekonomilerinde böyle bir durum söz konusu değil. Bazıları petrol, altın gibi mal borsalarına girdi. Bu piyasalara girmek istemeyenler euro’ya geçiyor. Bu gelişmelere göre, Türk yatırımcısının euro’ya döndükten sonra başka dövizlere yönelmesi anlamsız." 
     
     HSBC Bank Genel Müdür Yrd. Ayhan Kalaylıoğlu 
     "En önemli konu yastık altındaki markların ekonomiye kazandırılması. Başka bir ülkenin parasını ekonomiye sokmadan yastık altında tutmak Türkiye’ye yapılabilecek kötülüklerin en büyüğü. Parasını yastık altında tutanlar euro mevduat ya da Hazine’nin çıkaracağı mark karşılığı euro tahvil alabilir." 
     
     Koçbank Genel Müdür Yrd. Mert Yazıcıoğlu 
     "Markın yastık altında tutan kesim artık bankalarla tanışmak zorunda kalacak. Umarım bu tanışıklıkları sürer. En kötü olasılıkla sistem dışındaki paranın yüzde 10 - 20’si gelse önemli bir rahatlama olur. Yatırım tercihleri konusunda konuşmak içinse erken." 
     
Görme özürlüler unutulmadı      Henüz tedavüle çıkmayan euro banknotlarında birçok güvenlik önlemi alındı. Işığa tutulduğunda ortaya çıkan şekiller, güvenlik şeridi gibi klasik önlemler dışında görme özürlüler için dokunulduğunda saf pamuk hissi veren kabartma bir bölüm bile bulunuyor. Henüz bir kısmı açıklanan 50, 100, 200 ve 500 euroluk banknotların özellikleri şöyle 
     1 - Banknot ışığa tutulduğunda, bir resim ve paranın değeri görünür hale geliyor. 
     2 - Işıkta, güvenlik şeridi belirginleşiyor. 
     3 - Üstte sağ tarafta çok ince metalik kısım bulunuyor. Hologram şeklindeki metalik bölüm mimari motifi ve banknotun değerini gösteriyor. 
     4 - Rengi değişen mürekkep 50 - 500 euro arasındaki banknotlarda kullanılıyor. Banknot hareket ettirildiğinde rakamların rengi mordan zeytin yeşili ya da kahverengiye dönüyor. 
     Rengi değişen mürekkep, 5, 10 ve 20 euroluk banknotlarda bulunmuyor. Bu banknotlarda metalik bölüm yerine şerit halinde metalik hologram ve farklı ışıklarda parlak renk veren bir bölüm bulunuyor. 
     
BİTTİ      
     



 EKONOMİ 



















</TEXT>
</DOC>
