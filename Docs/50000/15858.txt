<DOC>
<DOCNO> 15858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/spor/yfbsen.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Penaltı festivali 
</HEADLINE>
<TEXT>

     ERDOĞAN ŞENAY 

     18 yıldır Türkiye Kupası finali oynama başarısını yakalamaktan uzak kalmış Fenerbahçe, bu hasretini belalı rakibi Gençlerbirliği ile paylaşmaktaydı. 
     Fenerbahçe, Balic - Anderson’lu gol adamlarıyla oyuna giriyor, ancak orta alanda bu ikiliyi pasla besleyecek Sarı - Lacivertli ayaklar son derece tutuk bir geceye yakalanınca, ilerideki bu ikili de sadece yan toplardan faydalanıp, gol yaratmak için çırpınıyordu... Ogün, Lazetic, özellikle Abdullah yaratıcılıktan çok uzak bir pas fukaralığına yakalanınca, oyun da doğal olarak Gençlerbirliği’nin kontrolüne giriyor ve Fenerbahçe, Johnson’la bir sayı bulmasına rağmen, Abdullah’ın akıl almaz laubaliliği yüzünden beraberlik sayısını yemeye mahkum kalıyordu... Beraberlikten sonra Fenerbahçe’nin parlayıp, oyuna hakim olmaya yoğunlaşacağını zannederken biz, tam aksi bir durum doğuyor ve Gençler mükemmel hazırlık paslarıyla rakibini göbekten ve kanatlardan yarattığı sayısız atakla sürekli gol tehdidi altında tutuyordu. 
     Neydi Fenerbahçe’deki bu pas yavaşlığının sırları, topu kullanırken yapılan isabetsiz pas kabahatleri ve sürekli yanlışlıkların esrarengiz sırları .. Bu takım aşağı yukarı her gün idman yaptığına, bir yıldır da beraber olduğuna göre önemi belli olan maçta bu kadar yavaş ve duygusuz kalmak Sarı - Lacivertli ekibe verilen emeklere yakışıyor muydu Evet, Revivo sahanın her tarafını kullanarak çırpınıyor, Johnson fizik fiziğe kavgalarda aslanlar gibi dövüşüyor... Rüştü sakat ayağına rağmen oynama fedak rlığına soyunuyor ve iki - üç çok kritik gol ihtimalini de çeliyor... Balic, son aylardaki talihsizliklerini aşmak için olağanüstü gayretler sarfediyor, ancak bütün bunlara rağmen oyunun temposunu yine de Gençlerbirliği elinde tutmaya devam ediyordu... Fenerbahçe savunmasındaki iki Mirkovic ve Mustafa Doğan liglerin en savruk defansıdır bence... Yenilen iki golde de rüyada dolaşır gibi kademe hatalarına takılı kalıyorlar ve Fenerbahçe’nin kupa şansını hoyratça harcamaya devam ediyorlardı... İşte böyle bir görüntü tablosu içinde uzatmaya gelip, dayandı oyun. 
     Evet, kupa gecesinin penaltılara kadar uzanan zaman yolculuğunda Gençler kalecisi Patrick, büyük kurtarışlarıyla gecenin en kahraman oyuncusu olma başarısını gündeme getiriyor, "penaltılar festivali"ndeki harika kurtarışlarıyla da kupanın kazanılmasında en büyük hissenin sahibi oluyordu. 
     


 SPOR 





























</TEXT>
</DOC>
