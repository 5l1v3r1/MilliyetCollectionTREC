<DOC>
<DOCNO> 38094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/20/son/sonspo05.html </URL>
<DATE> 2001/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Johnson sevinci, sakatlığı ciddi değil... 
</HEADLINE>
<TEXT>

     Birinci Süper Lig'in 2. haftasında İstanbulspor'a 1-0 yenilen Fenerbahçe'de, bu yenilginin üzüntüsü yaşanırken, karşılaşmada başından sakatlanan Ganalı futbolcu Samuel Johnson'un durumunun ciddi olmadığının belirlenmesi, teknik heyeti sevindirdi. 
     Fenerbahçe Kulübü Doktoru İsmail Başöz, Johnson'un Acıbadem Hastanesi'nde tomografisinin çekildiğini belirterek, ''Kontroller sonrasında Johnson'un ciddi bir sakatlığının olmadığını belirledik. Kendisi iyi durumda. Ancak yine de kontrolümüzde olacak. Avrupa Şampiyonlar Ligi'nde Glaskow Rangers ile yapacağımız karşılaşmada oynamaması için bir neden yok'' diye konuştu. 
     Başöz, Johnson'un hastanede yalnızca kontrolden geçtiğini ve daha sonra hastaneden ayrıldığını sözlerine ekledi. 
     







</TEXT>
</DOC>
