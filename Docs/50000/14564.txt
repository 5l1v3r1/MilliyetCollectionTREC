<DOC>
<DOCNO> 14564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/yazar/tamer.html </URL>
<DATE> 2001/04/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Krizin ilacı sinema 
</HEADLINE>
<TEXT>

     Siyasilerimizin basiretsizliği nedeniyle göz göre göre derinleşen ekonomik krizimize ve kilidi bir türlü çözülemeyen piyasalarımıza mecburen kafayı takmış durumdayım. Günü gününe izlemesem, nasıl yazı yazabilirim ki... 
     Neyse ki İstanbul Film Festivali başlıyor. Atilla Dorsay, Sevin Okyay ve Alin Taşçıyan'ın tavsiyelerine uyup 30 kadar film seçtim. Rezervasyonlarımı yaptırdım. Şimdi Beyoğlu'na 2 haftalığına postu sermeye başlayacağım 14 Nisan'ı iple çekiyorum. 
     Haddim olmayarak sizlere ben de küçük bir tavsiyede bulunacağım. İspanyol yönetmen Ventura Pons'un filmlerini kaçırmayın. Okşamalar'ı yurtdışında görmüş ve başılmıştım. Sevgili Dost da geçen yılki Festival'in en beğendiğim filmiydi. Pons'un tüm filmlerini kafadan listeye koydum. 
     
Ayhan Şahenk AŞ      Onunla son olarak 3 yıl kadar önce Emirgan'daki ofis - evinde sohbet etmiştim. Aydın Doğan ve Mehmet Ali Yalçındağ ile birlikte Milliyet ailesinden 5 - 6 köşe yazarını akşam yemeğine davet etmişti. 
     Daha önceki yıllarda Mecidiyeköy'deki ofisinde birkaç kez öğle yemeği yemiştik. O hep perhiz yemeği yerdi diye anımsıyorum. 
     Anadolu terbiyesi aldığı her halinden belliydi. Niğde'ye gömülme isteğini takdirle karşıladım. Hatta Vehbi Koç'un neden Ankara'ya gömülmeyi vasiyet etmediğini bile düşündüm bir an için. 
     Şahenk denince benim aklıma hemen şu 3 çarpıcı sözü geliyor 
     Arsayı da severim, borsayı da... 
     Fiyatını bulduğunda satılmayacak malım yoktur Garanti Bankası'nın Koç'a satışı söz konusu olduğunda . 
     Herkes satarken ben alırım, herkes alırken ben satarım. 
     Bu son sözünü dikkate alırsak, Ayhan Bey önümüzdeki dönemde satın alacak epey kelepir şirket ve banka bulabilirdi. Ömrü vefa etmedi. 
     Oğlu Ferit de, kızı Filiz de babaları gibi pek ortalıkta görünmekten hoşlanan tipler değil. Ferit Şahenk, babasının hastalığı nedeniyle bir süredir fiilen işin başında. Ama bizler Ayhan Bey'in döneminde olduğu gibi patronu değil, şirketleri markalaştırma felsefesinin sürdüğünü görüyoruz. 
     Ancak Ayhan Bey geri planda durmayı tercih edip işleri profesyonellere teslim etmiş olsa da hastalığına kadar son sözü hep onun söylediği söylenir. Hatta Garanti Bankası'ndan Doğuş Air'e, Filiz Makarna'dan İxir'e Doğuş Grubu şirketlerinin her birinin sonunda bulunan AŞ bile grup yöneticileri arasında "Siz bizim şirketlerin sonunda yer alan AŞ'yi yoksa anonim şirket mi zannediyorsunuz Bizde pederşahi kurallar geçerlidir. Son sözü Ayhan Bey söyler. Zaten AŞ de Ayhan Şahenk'in baş harfleridir" denerek espri konusu yapılırdı. 
     Ayhan Şahenk, Kazım Taşkent döneminde epey bir süre 1974'e kadar Yapı Kredi Bankası'nın büyük ortağıydı. Bankanın yönetiminde de görev aldı. Bu arada bir süre de İmar Bankası'nın da sahibiydi. Banka alıp satmayı severdi. 1994 krizinde Başbakan Çiller'in isteği üzerine zor duruma düşen Bank Ekspres'i satın almakta tereddüt etmedi. Sonradan da fiyatını bulduğunda Korkmaz Yiğit'e satıverdi. 
     Şahenk'in Çiller'le arası hep iyiydi. Mesut Yılmaz başbakan olduğunda belki de bu nedenle Doğuş Grubu'na mesafeli durdu. Hatta Petrol Ofisi'nin ilk ihalesinde en yüksek fiyatı veren Hayyam Garipoğlu uygun bulunmayınca, ihalenin en yüksek ikinci fiyatı veren Doğuş'ta kalacağı sanılmış, ancak Yılmaz hükümeti tercihini 3. gelen Bayındır - Turgay Ciner - İş Bankası ortaklığı için kullanmış, işi ağızlarına yüzlerine bulaştırdıkları için de sonunda ihale toptan iptal edilmişti. 
     Şahenk, Türk iş dünyasının nirengi noktalarından biriydi. Cenaze töreni Niğde'de yapılacağı için ailesine ve Doğuş Grubu'nun 20 bin çalışanına buradan başsağlığı dileklerimi iletiyorum. 
     
     





Gecikmeden... 


Günün olayı 


Derviş sıkıntısı 


17 yamalı lastik 


Ağzınızla kuş tutsanız bile... 


Makro Mikro Tarih 


Yeşil pasaport 


Kriz fırsat olabilir... 


Aşk aynaya yapıştırılmış sakız mıdır 


Yolunu değiştirmeyen adam 


Yolsuzluğun bürokrat ve siyasi ayağının anahtarı 1 


Demokratik sol kültür ve bedel 


Krizin ilacı sinema 


"Önce kelam vardı" 


Bankalar düzelmeden ekonomi düzelemeyecek 


İrticaya karşı bilişim 


</TEXT>
</DOC>
