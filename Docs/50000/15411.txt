<DOC>
<DOCNO> 15411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sonspo05.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Ogün "Henüz hazır değilim" 
</HEADLINE>
<TEXT>

     Fenerbahçe kaptanı Ogün Temizkanoğlu, Denizlispor karşısında hesapta olmayan bir yenilgi yaşadıklarını belirterek, ''Maça iyi başladık ve öne de geçtik. Ancak genç arkadaşımız Oğuz'un hatasıyla önce beraberliği, sonra da mağlubiyeti tattık'' dedi. 
     Ogün, kenidisine ait www.oguntemizkanoglu.com internet sitesinde yaptığı açıklamada, yenilgi sonrası birçok kişinin kalecileri Oğuz'a yüklendiğine dikkat çekerek, ''Bu, Oğuz'un Fenerbahçe forması altında aldığı ilk yenilgi. Bugüne kadar oynadığı maçlarda hep Fenerbahçe'nin başarısına ortak oldu. Hepimiz Oğuz'un kalitesini biliyoruz'' görüşünü dile getirdi. 
     Teknik Direktör Mustafa Denizli'nin, Denizlispor karşılaşmasında kendisine ve Andersson'a ikinci yarıda görev vermesi nedeniyle aldığı eleştirileri haksız bulduğunu kaydeden Ogün, takımın dışından bir şeyler söylemenin yanlış oyduğunu belirterek, şöyle devam etti 
     ''Biz bu noktaya hocamız Denizli ile geldik ve onunla da son noktayı koyacağız. Futbolu bilmeden, takımın havasını yaşamadan, futbolcunun herşeyini takip etmeden uzaktan bir şeyler söylemenin yanlış olduğunu düşünüyorum. Ben ve Andersson tam olarak hazır değiliz. Mustafa Denizli, kupa finali oynayacak lig lideri Fenerbahçe'nin teknik direktörüdür. Kendisini bu kadar eleştirmek yanlış.'' 
     Ogün, hedeflerinin ve bulundukları yerin belli olduğunu da belirterek, sarı-lacivertli takımın taraftarından desteklerini sürdürmelerini istedi. 
     
     




</TEXT>
</DOC>
