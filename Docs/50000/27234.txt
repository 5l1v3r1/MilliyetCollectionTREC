<DOC>
<DOCNO> 27234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/17/dunya/dun02.html </URL>
<DATE> 2001/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandıktan Kral çıkacak 
</HEADLINE>
<TEXT>

Ellibeş yıl önce tahttan indirilen 2. Simeon bugünkü genel seçimin en büyük favorisi. Eski Kral’ın başbakan olması halinde rejimi değiştireceği ve kral olarak yeniden tahta geçeceği öne sürülüyor 
     DIŞ HABERLER SERVİSİ 

     İkinci Dünya Savaşı sonrasında komünistler tarafından tahttan indirilerek sürgüne gönderilen Bulgar Kralı 2. Simeon bugünkü parlamento seçimleriyle yeniden iktidara geliyor. Eski Kral Simeon’un başbakan olması halinde monarşiyi geri getirmeyi ve kral olarak tahta geçmeyi planladığı öne sürülüyor. 
     İngiltere Kraliçesi 2. Elizabeth’e akraba olan 63 yaşındaki Kral Simeon seçimi kazanması halinde 800 gün içinde Bulgaristan’ın makus talihini değiştireceği vaadinde bulundu. Simeon seçimi kazanırsa halk oyuyla işbaşına gelen ilk kral olacak. 
     
     51 parti katılıyor 
     Bugünkü seçimde 240 sandalyeli meclisin yeni üyeleri belirlenecek. Seçime 51 siyasi parti ve ittifak katılıyor. 6.5 milyon seçmenin bulunduğu Bulgaristan’da son kamuoyu araştırmaları, Kral Simeon’un liderliğini yaptığı "İkinci Simeon Ulusal Hareketi"nin NDSV , yüzde 38’lik oy oranıyla seçimlerden birinci parti olarak çıkacağını gösteriyor. İktidardaki Birleşik Demokratik Güçler’in ODS yüzde 22, Bulgaristan Sosyalist Partisi’nin BSP yüzde 19, Türklerin Hak ve Özgürlükler Hareketi’nin HÖH ise yüzde 5.3 oranında oy alması bekleniyor. 
     
     Türkiye’deki seçmenler 
     HÖH, seçimlere Liberal Birliği LS ve ülkedeki en büyük Çingene örgütü olan Evroroma ile ittifak yaparak giriyor. HÖH, yüzde 4’lük seçim barajını aşarsa parlamentoda 15 - 20 sandalye kazanacak. Türkiye’de, Bulgaristan’daki seçimler için oy kullanma hakkına sahip yaklaşık 90 bin seçmenin bulunduğu tahmin ediliyor. Seçimlerde oy kullanabilmek için, Türkiye’den son bir hafta içinde yaklaşık 15 bin soydaş Bulgaristan’a gitti. 
     Seçim öncesi yapılan kamuoyu araştırmaları doğru çıkarsa hiçbir siyasi parti tek başına iktidara gelecek oy oranını alamayacak ve yine bir koalisyon hükümeti kurulucak. 
     Koalisyon hükümetinin Kral Simeon’un liderliğini yaptığı NDSV ile ODS arasında kurulma ihtimalinin yüksek olduğu belirtiliyor. 
     
     6 yaşında sürüldü 63’ünde başbakan 
     2. Simeon 1946’da Bulgaristan’ın Sovyet orduları tarafından işgale uğraması ve ardından komünistlerin iktidara ele geçirmesi sürecinde 6 yaşında Kral olarak tahtta bulunuyordu. Komünistler yönetimi ele geçirir geçirmez bir halk oylaması düzenleyerek monarşiyi kaldırdı ve Simeon’u tahttan indirdi. Bunun üzerine Simeon önce Mısır’a sonra da İspanya’ya kaçtı. Hanedanın zengin mensuplarının yardımlarıyla geçimini sağayan Simeon, Madrid’te iyi bir ekonomi eğitimi aldı. İş hayatına atıldıktan sonra büyük Avrupa firmalarına bankacılık, otelcilik, elektrikli ev eşyaları gibi sektörlerde danışmanlık yaptı. Bir İspanyol asilzadesiyle evlenerek aristokrat geçmişine sahip çıktı. 5 çocuğuna Bulgar isimleri veren Simeon eski Bulgarca dahil birkaç lisan biliyor. 1996’da Bulgaristan’a dönen Simeon büyük bir kalabalık tarafından "Kralımızı istiyoruz" sloganlarıyla karşılanmıştı. 
     



 DÜNYA 











</TEXT>
</DOC>
