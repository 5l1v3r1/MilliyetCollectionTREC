<DOC>
<DOCNO> 39658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/yazar/sazak.html </URL>
<DATE> 2001/08/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Geçim terörü 
</HEADLINE>
<TEXT>

Güneydoğu’ya 1998’de gelmiştim. Şimdi güvenlik sorunları büyük ölçüde aşılmış. Ancak, normalleşmeyi takviye edecek koşullar henüz inşa edilememiş 
     DSP Mardin milletvekili Mustafa Tuğmaner anlatıyor "Kızıltepe’nin Akarsu beldesi... İncir festivalinde vali, belediye başkanı, askeri yetkililer ve yöre halkı Fırat türküsüne eşlik ediyor. Folklar gösterisi yapılıyor, Kürtçe şarkılar alkışlanıyor." 
     Cihan Sincar Kızıltepe’nin HADEP’li belediye başkanı. 1993’te Batman’da öldürülen Mehmet Sincar’ın eşi... Partisi 1995’te baraja takılmasa milletvekili seçilecekti, 1999’da belediye başkanı oldu. Yörede çok seviliyor Cihan Hanım. Belediyenin ağır borç yükü yıldırmamış, sevgiyle yaklaşıyor insanlara, "Ülke hepimizin, güveni sağlayabilirsek barış içinde yaşarız. Onca kan döküldü de neye yaradı, ben Mehmet’i kaybettim keşke onun ölümü son olsaydı. Binlerce insan öldü, artık yaraları sarma, bir arada barış içinde yaşama zamanı" diye konuşuyor. 
     Sincar’la yaptığımız söyleşiyi yarın daha geniş aktaracağım. DSP’li Tuğmaner Akarsu beldesindeki festivali anlatınca Cihan Hanım’ın etkinliğini başka bir partiliden de dinlemiş oldum. 
     Güneydoğu’ya son olarak 1998 yazında gelmiştim. Öcalan henüz yakalanmamıştı, ancak PKK savaşı kaybetmek üzereydi. Üç yıl sonra edindiğimiz izlenim, güvenlik sorunları büyük ölçüde aşılmış olmakla birlikte "normalleşmeyi takviye edecek ekonomik ve sosyal koşulların henüz inşa edilemediği"dir. 
     
     Ayrılıkçı düşünce neredeyse yok 
     Mardin’in DYP’li Belediye Başkanı Abdülkadir Tutaşı, bu gerçeği "Terör durdu, bitti denemez" diye tanımladı. Güneydoğu’da tam bir bekleme hali yaşanıyor. Kürt sorununa siyasal çözüm açısından bakanlar bu durumu "İmralı süreci" diye adlandırıyor. Öcalan, dağdaki PKK’lı üzerinde hala etkin ve örgütü silahtan uzak tutmaya çalışıyor. 
     1999 öncesine dönmeyi kimse istemiyor. 
     Ayrılıkçı düşünce neredeyse ortadan kalkmış. Daha çok Kürt kimliği tartışılıyor, kültürel haklardan söz ediliyor. HADEP de programını ona göre revize etmiş. Halk nezdinde oyu olmasına karşın, hem kadrolarının yetersizliği hem de devlet tarafından tanınmaması nedeniyle "yasaklı" parti özelliğini sürdürüyor. Oysa Diyarbakır Büyükşehir Belediyesi dahil, yerel yönetimlerde hala güçlü HADEP. Bölgede tek kale oynuyor. 
     ANAP lideri Mesut Yılmaz’ın "ulusal güvenlik sendromu" çıkışı da bölgede "HADEP’e kur yapma" şeklinde algılanmış. 
     Güneydoğu’da "Kürt realitesi" kadar gerçek olan sorunun adı işsizlik Mardin’de vatandaşla görüşürken, ekonominin can damarı Habur kapısından, organize sanayi bölgesine uzanan istemlerin temelinde "geçim terörü"nü gördük. Belediye Başkanı Abdülkadir Bey "15 yılın sonunda tam rahatladık derken, geçim terörü başladı, Ankara’da otel lobilerinde açılan paketlerle burası kalkınmaz, İller Bankası belediye ödeneklerini borç diye kesiyor, sonra da bizden gelir bekliyor. Çöpten beslenen insandan nasıl çöp vergisi alayım Burada Laila sevdalısı yok, bu sefaleti Türkiye’ye anlatmakta güçlük çekiyoruz, bir toplantıda gözyaşı döktüm diye televizyonlar beni haber yaptı, halka 10 günde bir temiz su içiriyoruz. Bu ayıp bize yeter." diye isyan ediyor. 
     Mardin sit alanı olduğu için göç almamış. Durumu yine de iyi sayılır Boşaltılan köyler Kızıltepe’ye, Nusaybin’e yığılmış. 
     Gençler işsiz. Organize sanayi durmuş. Susuzluk ve elektrik kesintileri yüzünden pamuk tarlada kalmış. Sınır ticareti de esnafa tam yansımıyor. "GAP yabancılara gaptırılmak" üzere. Mardin ovasının kaç yıl sonra sulanacağı meçhul. 
     Ezgi Özmen adlı Mardin Anadolu Lİsesi öğrencisi geldi Milliyet TIR’ına "Yeter artık. Geleceğe umutla bakmak istiyoruz. Benim babam emekli, bizi yöneten amcalar niye emekli olmuyor " diye soruyordu 
     Dr.Kamuran Yıldırım da "sosyal patlama"dan kaygı duyuyordu ama ona göre buna, insanların bastırılmış kimlikleri yol açacaktı. Kürt sorunu mutlaka çözümlenmeliydi. 
     Bugün 30 Ağustos Zafer Bayramı. 
     Cihan Sincar’a duygularını sordum "Bu ülke hepimizin, 30 Ağustos bizim bayramımız, elbette kutlayacağız" dedi. 
     Güneydoğu barış ve huzur içinde yaşamak istiyor. Onca kayıptan sonra Türkiye bunu çoktan hak etti. Güven ve diyalog. Sevgi, kardeşlik. Neden olmasın 
     
     







Teşvikiye Caddesi 


Vurgun Operasyonu’nda kriz 


Ormanda kaybolmak ya da krizden çıkmak 


Suçlu bulundu Dolar .. 


Mahşerin dört atlısı 


İki nokta... üst üste... 


Mardin’in derdi Habur 


Balon meselesi 


İstanbul’da nefes kesen kovalamaca 


Sınır ticareti ve yollar... 


Geçim terörü 


Hava parasıyla devren prefabrik 


Kalbimi manşet yapsana ’ 


Halk serbest ticaret istiyor 


Liseden taze mezun bir milyon genç sokakta kaldı’ 


Üzeyir bana el sallıyordu 


</TEXT>
</DOC>
