<DOC>
<DOCNO> 41489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/guncel/gun03.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler Özdemir’e tabanca çekti 
</HEADLINE>
<TEXT>

Okulların açılması nedeniyle Taksim’de düzenlenen dans gösterisinde ilkokul öğrencileri, protokoldeki Hasan Özdemir ve Ömer Balıbey’e silah doğrulttu 
     HALUK ATALAY İstanbul 

     2001 - 2002 Eğitim - Öğretim Yılı düzenlenen törenlerle açıldı. Ancak Taksim Meydanı’nda coşkuyla başlayan törende Sarıyer Merkez İlköğretim Okulu Bale Grubu’nun sunduğu gösteri tepki yarattı. Öğrenciler, Matrix adlı filmden esinlenerek hazırlanan gösteride ellerindeki oyuncak silahları çıkarınca bir anda alanda buz gibi hava esti. 
     
     Protokol dondu 
     Protokolde bulunan Emniyet Müdür Vekili Hasan Özdemir, İstanbul İl Milli Eğitim Müdürü Ömer Balıbey ve cumhuriyetin ilk öğretmenlerinden Refet Angın, çocukların üzerlerine doğrulttuğu silahlardan rahatsız oldu. Özellikle İstanbul Emniyet Müdür Vekili Hasan Özdemir’in gösteriden hoşlanmadığı ve bakışlarını kaçırdığı gözlendi. 
     
     Çalışmalarımız sürecek’ 
     Gösterinin koreografisini yapan öğretmen Sonya Arslan, çok sayıda tebrik mesajı aldığını öne sürerek, "Gösteriden pek memnun değilim. Bazı hatalarımız oldu. Matrix filminin müziğini kullanarak güçlü kadınların dünyaya h kim olabileceği mesajını verdik. Kadınlar savaşır. Çeşitli motifleri kullanarak böyle bir izlenim edindirmeyi hedefledik. Bir nebze de olsa başarılı olduk. Çalışmalarımız sürecek" dedi. 
     
     Yanlış bir seçim’ 
     2001 - 2002 eğitim yılının ilk gününde yaşanan bu ilginç tartışma ile ilgili görüşlerini açıklayan Çocuk Hastalıkları Uzmanı Psikolog Murat Güvençer ise "Küçük çocukların ellerinde silahlarla dans gösterisi sunması hiç alışıldık, tasvip edilebilecek şey değil. Senaryoda silah yerine başka bir unsur kullanılabilirdi" diye konuştu. 
     



 GÜNCEL 


















</TEXT>
</DOC>
