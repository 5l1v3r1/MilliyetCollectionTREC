<DOC>
<DOCNO> 46126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/sondun15.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Müslümanları Konseyi Afganistan operasyonuna karşı çıkıyor 
</HEADLINE>
<TEXT>

     İngiltere Müslümanları Konseyi, Afganistan'a saldırıların Müslümanlarla Batı dünyasını birbirinden iyice soğutabileceği konusunda uyardı. 
     Konsey tarafından yapılan açıklamada, "bu tür bir savaşın iki dinin arasındaki mesafeyi büyütmekten başka hiçbir şeye yaramayacağı" bildirildi ve "harekatın kontrolden çıkıp yaygın bir savaşa dönüşmesinden duyulan kaygı" dile getirildi. 
     Konsey genel sekreteri Yusuf Bhailok, İngiltere'de yaşayan Müslümanları "barışçı protestolar yapmayı ve Batı'yı uyarmayı sürdürmeye" çağırdı. 
     Bhailok, "Herkes gibi İngiltere'de yaşayan Müslümanlar da, 11 Eylül'de yaşanan dehşet verici olaylarla ilgili olarak adaletin yerini bulmasını istiyor. Ama gece-gündüz yapılan bu bombardıman bunu sağlamıyor, sadece zaten uzun yıllardır büyük acılar çekmekte olan Afgan halkında daha çok can kayıplarına yol açıyor" dedi. 
     İslam inanışında her masum insanın yaşamının değerli olduğunu da belirten Bhailok, "bu saldırılar sadece dünya nüfusu üzerindeki kutuplaşmayı artırmaya yol açacaktır. Bu saldırıların 11 Eylül'de yaşamlarını yitirenlerin anılarına da bir faydası yok" diye konuştu. 
     






</TEXT>
</DOC>
