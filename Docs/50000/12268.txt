<DOC>
<DOCNO> 12268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/20/son/sontur22.html </URL>
<DATE> 2001/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik hastanesinin tahliyesi tamamlandı, ölü ve yaralı yok 
</HEADLINE>
<TEXT>

     Dr. Muhittin Ülker Acil Yardım ve Travmatoloji Hastanesi'nde Trafik Hastanesi çıkan yangının ardından bu bölümlerde bulunan 200 kişinin tahliyeleri tamamlandı. 
     Saat 15.15 sıralarında Trafik Hastanesi'nin ameliyathanelerinin bulunduğu bölümün çatısında başlayan yangın devam ediyor. 
     Dumandan dolayı yoğun bakımda ve ameliyathanelerde bulunan hastalar ile diğer binalardaki servislerde yatan hastaların başka hastanelere tahliyeleri tamamlandı. Bu arada, yangından sonra olay yerine gelen Sağlık Bakanı Osman Durmuş, Başhekim Prof. Dr. Sacit Turanlı'dan bilgi aldı. 
     Daha sonra gazetecilere açıklama yapan Durmuş, ameliyathanenin çatısında başlayan yangının elektrik kontağından çıkmış olabileceğinin tahmin edildiğini bildirdi. Öncelikle yoğun bakımdaki 4, ameliyathanedeki 2 hastanın başka hastanelere nakledildiğini bildiren Durmuş, duman nedeniyle diğer servislerde yatan 130'u hasta, 70'i refakatçı olmak üzere 200 kişinin de Ankara, Numune ve Gazi hastanelerine sevk edildiğini kaydetti. 
     Yangında şu ana kadar ölen ya da yaralanan olmadığını anlatan Durmuş, sağlık personelinin büyük bir özveri ile çalıştığını ve kısa sürede tahliye işlemini gerçekleştirdiğini anlattı. Şu anda yangının kontrol altına alındığını ifade eden Durmuş, Acil Servis'in de yangın nedeniyle tatil edildiğini bildirdi. Durmuş, zaten boşaltılması düşünülen hastanenin tesisatının da eski olduğunu sözlerine ekledi. 




</TEXT>
</DOC>
