<DOC>
<DOCNO> 14349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/spor/spo05a.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi mutlu musunuz 
</HEADLINE>
<TEXT>

Koskoca Beşiktaş bir ibret vesikası olarak karşımızda duruyor. Tam 17 sezon sonra ilk kez domestic olma yolunda. Ey "Seba gitsin ve heyecan gelsin" diyenler... Eserinizle övünün işte... Şimdi heyecanlı mısınız 
     Gürel Yurttaş 

     Ey tribünün bir kısmını dolduran Beşiktaşlı olmayan Beşiktaşlılar. Ey bağırma özgürlüğü olan Beşiktaş rozetli Beşiktaşlı olmayan Beşiktaşlılar. 
     ...Defolup gitsin dediğiniz adam artık koltuğundan kalkmış boşluklara hiçliğe gidiyor. Kendini ve kongreyi halis gözyaşlarına bulayarak... 
     ...Başkanlığı bırakması, hem Süleyman Seba için hem Beşiktaş için doğacak bir özlemin başıdır. Aranırsa iki üç yıl sonra Süleyman Seba’yı bir daha geri getiremeyiz. Çağırsak da geri getiremeyiz, ağlasak sızlasak da geri getiremeyiz. İnşallah Beşiktaş böyle bir özlemle baş başa kalmaz, bundan sonraki günlerinde..." 
     
     Bu satırları her geçen gün daha da büyük bir özlemle andığımız, yokluğuna bir türlü alışamadığımız İslam babamız Çupi yazmıştı sonsuzluğa göç etmeden bir yıl önce... Tribünlerde bir grubun "Ahmet Dursun, Seba gitsin" diye bağırmalarından sonra... 15 Şubat 2000’de... 
     - Yeter artık yaşlandı Bıraksın. 
     - Heyecan bekliyoruz "Genç, dinamik, enerjik başkan" istiyoruz. 
     Diye tempo tutanlara karşı "Tamam" diyen Seba’ya yapılan haksızlığa dayanamıştı İslam baba ve "Aranırsa iki üç yıl sonra, geri getiremeyiz" demişti kağıda kaleme sarılarak... 
     Ne yazık aradan iki üç yıl geçmedi... Gelen gideni çok çabuk arattı... 
     Beşiktaş o Türk futbolunun üç büyük kulübünden biri olan Beşiktaş, bir ibret vesikası olarak duruyor karşımızda şimdi... 
     26 maçta aldığı 7 mağlubiyetle... Yediği tam 42 golle... Derbilerdeki "küçük" futboluyla... Yol geçen hanına dönen savunmasıyla... Sarı ve kırmızı kart görme rekoru kıran oyuncularıyla... Disiplinleri, prensipleri, paraları olmayan yöneticileriyle... Sıradan bir takım görüntüsüyle... 
     
     Gelelim hepsinden önemlisine... 
     Koca Beşiktaş Avrupa Kupaları’nda başarılı olabilmesi için Süleyman Seba’nın gitmesi beklenen Beşiktaş, tam 17 sezon sonra ilk kez "domestic" olma yolunda... 
     Seba’nın göreve geldiği 1984 - 85 sezonundan bu yana hep Avrupa Kupaları’nda yer alan Beşiktaş, eğer 6 puan farkla geride olduğu Gaziantepspor’u geçemezse gelecek sezon Intertoto ile avunacak sadece... 
     Ey heyecan arayanlar ... "Gençlik, enerji ve dinamiklik" isteyenler... 
     Eserinizle övünün işte... Bakın Beşiktaş size her maçta nasıl da heyecan veriyor... Mutlu musunuz 
     İslam baba, "İnşallah Beşiktaş böyle bir özlemle baş başa kalmaz, bundan sonraki günlerinde" demiş yazısında... 
     Söylesenize o Beşiktaş’ı özlemiyor musunuz 
     


 SPOR 




























</TEXT>
</DOC>
