<DOC>
<DOCNO> 33835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur04.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Silahlı Kuvvetleri'nde nöbet değişimi... 
</HEADLINE>
<TEXT>

     Yüksek Askeri Şura, 1-4 Ağustos'ta Başbakan Bülent Ecevit'in başkanlığında toplanarak Türk Silahlı Kuvvetleri'nde TSK görevli general, amiral ve albaylardan bir üst rütbeye yükselecekler ile rütbe bekleme süreleri uzatılacakların ve kadrosuzluktan emekliye sevk edileceklerin durumlarını ele alacak. 
     Şura'nın 2001 yılı olağan toplantısında alınacak kararlar doğrultusunda, TSK'da görevli komutanlarla ilgili nöbet değişimi Deniz ve Hava kuvvetleri komutanlıklarında en üst düzeyde gerçekleşecek. 
     Görev süreleri 30 Ağustos 2001 tarihi itibariyle dolacak olan Deniz Kuvvetleri Komutanı Oramiral İlhami Erdil ile Hava Kuvvetleri Komutanı Orgeneral Ergin Celasin'in yerlerine atanacak yeni komutanlar, Şura'da kararlaştırılacak. 
     TSK'daki teamüller doğrultusunda Deniz Kuvvetleri Komutanlığı'na Donanma Komutanı Oramiral Bülent Alpkaya, Hava Kuvvetleri Komutanlığı'na da MGK Genel Sekreteri Orgeneral Cumhur Asparuk atanacak. 
     Bu komutanlardan boşalacak görevlere ise oramiralliğe ve orgeneralliğe bu Şura'da terfi edecek komutanlar getirilecek. Şura'nın kararına göre, Kuzey Deniz Saha Komutanı Koramiral Özden Örnek ya da Güney Deniz Saha Komutanı Koramiral Taner Uzunay orgeneralliğe terfi ederek Donanma Komutanlığı görevini üstlenecek. 
     MGK Genel Sekreterliği için ise iki aday bulunuyor. 1. Taktik Hava Kuvvetleri Komutanı Korgeneral İbrahim Fırtına ile 2. Taktik Hava Kuvvetleri Komutanı Korgeneral Burhan Tunalı arasında orgeneralliğe terfi eden komutan MGK Genel Sekreterliği görevine atanacak. 
     Yüksek Askeri Şura'da, görev süreleri dolacak olan 1. Ordu Komutanı Orgeneral Necdet Timur ile Harp Akademileri Komutanı Orgeneral Nahit Şenoğul'dan boşalacak görevlere de bu yıl orgeneralliğe yükselecek iki korgeneral getirilecek. 
     Şura'da alınan kararlar Cumhurbaşkanı Ahmet Necdet Sezer'in onayına sunulduktan sonra kamuoyuna açıklanacak. 
     
     
     







</TEXT>
</DOC>
