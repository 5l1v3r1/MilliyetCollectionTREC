<DOC>
<DOCNO> 41181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/eko06.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks desteklerine yönelebilir 
</HEADLINE>
<TEXT>

10,000'lerin üstündeki güçlü satış baskısını kırabilecek hacime ulaşılamadı 
     Zeynep Candan AKTAŞ 

     Haftanın son iki gününde bir miktar toparlanan İMKB 100 endeksi son seansta gelen satışlarla tekrar 9,600'lere kaydı. Hafta içinde görülen en yüksek değer olan 9,933 puanla 50 günlük ortalama test edildi. Ancak satış baskısı endeksin kendisini ortalamaların üzerine atmasına izin vermedi. Endeksin kısa vadeli göstergelerinden CCI , RSI ve Ultımate düşüş eğiliminde görülürken, MACD '0' bölgelerinde yatay görünümde. Stochastic ise aşırı satımlardan toparlanma çabasıyla sanki alıcıları artırmaya çalışıyor. 
     Uzun vadeli göstergelerin hemen hepsinde önceki haftalarda zor bela izlenen toparlanma ve alım görünümleri bu hafta tekrar kırıldı. Henüz kararsız bölgeleri ulaşmışken gelen satış baskısı ve daralan hacim endeksin daha da güç kaybetmesine neden oluyor. 
     Senet bazında bakıldığında iyice daralan hacimler daha belirgin. Son iki ayda senetlerin iyice güç kaybettiği ve direnç bölgelerine yapılan atakların çoğu kez hedefe ulaşamadan kırıldığı izleniyor. Sıkışma görünümleri, destekte tutunma çabaları izlenen ve endeksin yükselen dipler görünümüne ters hareket ederek yeni dipler gerçekleştiren senetlerin sayısı hiç de az değil. 
     
     Destek arayışı 
     Son iki ayda 10,000'e yapılan atakların başarısız kalması ve her atağın yeni bir satış fırsatı olarak değerlendirilmesi ekonominin genel görünümüne çok da aykırı değil. 12'ye yakın küçülen bir ekonomi, devlette bakanlık düzeyinde yolsuzluk söylentileri ve sürekli sorgulanan ve tartışılan bir siyasi iktidar. Böyle bir ortamda hisse senedi yatırımlarına ilginin artma olasılığı zaten zayıf. Önceki haftalarda uzun ve kısa vadeli göstergelerin bir kez daha birlikte diplerden toparlanmasıyla teknik analiz açısından yeni bir çıkış eğilimine göstergeler hazırlanmıştı. 
     Ancak iki haftadır yaşanan sıkışma ve bir türlü hacim artışı sağlanamaması göstergelerin bir kez daha kararsız ve dağınık görüntüler sergilemesine neden oldu. Önümüzdeki hafta bir kez daha desteklerin test edilmesi ve yeni destek arayışlarının gündeme gelme olasılığı arttı. Bunun endekse yansıması da büyük bir olasılıkla 9,300 ve 9,000 desteklerinin test edilmesi şeklinde olabilir. 
     Önümüzdeki hafta için endeksin destekleri 9,300 ve 9,000'de iken dirençler 9,900 ve10,200 seviyesinde bulunuyor. 
     Bol kazançlı haftalar dileğiyle. 
     



 EKONOMİ 



















</TEXT>
</DOC>
