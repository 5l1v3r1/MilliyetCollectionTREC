<DOC>
<DOCNO> 32606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/siyaset/siy03.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarımda MHP- ANAP kavgası 
</HEADLINE>
<TEXT>

Tarım Kredi Kooperatifleri Merkez Birliği’ndeki MHP-ANAP çekişmesine polis müdahale etti 
     HAKAN ŞANLITÜRK Ankara 

     Tarım Kredi Kooperatifleri Merkez Birliği’nde TKKMB Yönetim Kurulu ve Genel Müdürlük arasında yaşanan MHP - ANAP çekişmesi, polis müdahalesine kadar tırmandı. 
     MHP lideri Devlet Bahçeli’ye yakınlığı ile bilinen Genel Müdür Kadir Arıcı’yı görevden alma kararı veren ve ANAP’a yakın olduğu belirtilen yönetim kurulu üyelerinin, dün TKKMB binasına girmeleri MHP’lilerce engellendi. Gerginliğin tırmanması üzerine dün TKKMB binası önünde bütün gün nöbet tutan güvenlik güçleri, yönetim kurulu üyelerinin binaya girmesine izin vermedi. 
     Yönetim kurulunca 9 Temmuz’da "hizmetlerinden faydalanılamadığı" gerekçesiyle ikinci kez görevden alınan Arıcı, makamını boşaltmamakta ısrar edince ANAP - MHP çekişmesi su yüzüne çıktı. Tarım Bakanı Hüsnü Yusuf Gökalp’in görevden aldığı Yönetim Kurulu Başkanı Ertuğrul Özdemir, olaylar hakkında şu bilgileri verdi "30 Haziran’da genel kurul yapılması kararı aldık. Bu kararımızı durdurmamızı isteyen Tarım Bakanı, atama ve nakilleri durdurduğunu bildirdi. Biz özerkiz. Onun için kararı tanımadığımızı bildirdik. Yönetim kurulu kararlarını uygulamadığı için de Arıcı’yı görevden aldık ve Ticaret Sicili, kararımızı tescil etti." 
     Gökalp’in 9 kişilik yönetim kurulunun 8’ini görevden aldığını belirten Özdemir, "Eylüle kadar süremiz var. Yargıya başvuracağız" dedi. 



 SİYASET 
















</TEXT>
</DOC>
