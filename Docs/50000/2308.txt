<DOC>
<DOCNO> 2308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/15/son/sonspo02.html </URL>
<DATE> 2001/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe oyun sistemini değiştiriyor 
</HEADLINE>
<TEXT>

     Fenerbahçe'de göreve gelmesinin 7. ayında teknik direktör Mustafa Denizli, takımını ilk kez ormanda çalıştırdı. 
     Futbolcuların, 4 kilometrelik krosu sırasında gazetecilerin sorularını yanıtlayan Denizli, ''Oyun sistemimiz değişiyor'' dedi. 
     Antalya'da dün kampa giren Fenerbahçe, teknik direktör Mustafa Denizli ile birlikte ilk kez ormanda çalıştı. Hafif sakatlıkları nedeniyle salon çalışması yapan Rapaiç ve Mirkoviç'in de katıldığı kros çalışmasında futbolcular, kondisyon depoladılar. 
     Fenerbahçeli futbolcular 4 kilometre koşarak, ağaçların arasında kültür fizik çalışması yaptı. 
     Teknik Direktör Denizli, çalışma sırasında gazetecilerle de sohbet etti. Antalya kampının kendileri için çok önemli olduğunu söyleyen Denizli, ''Burası muhteşem bir yer. Çalışmalarımızın temelini burada atıyoruz. İstanbul'da birlik olmak, kamplardakinden daha zor. Antalya kampı sırasında takımın birlikteliğini güçlendirmek en önemli amacımız'' dedi. 
     Kampın lig öncesi olumsuzlukları görme yönünden de kendileri için ayrı bir önem taşıdığını belirten Denizli, şöyle devam etti 
     'Oyun sistemimizi değiştiriyoruz. Takımı ikinci yarı yeni bir sistemle oynatmayı planlıyorum. Burada yapılacak çalışmalarla bu sistemi geliştirip, hataları görerek takımı adapte etmeye çalışıyorum.Umarım bu oyun şekliyle ikinci yarı taraftarlarımızı memnun ederiz.'' 
     Andersson'la ilgili olarak görüşlerini de açıklayan Denizli, şunları kaydetti 
     'İkinci yarıda onunla ilgili planlarım vardı. Bireysel özellikleri olan iyi bir futbolcu ama elbette yeri doldurulacaktır. Büyük takım olabilmek, birilerinin eksikliğini tamamlayabilmekle mümkündür. Takımımızın bir temeli vardır. Bu temel üzerinde ne kadar iyi olursa olsun, her futbolcunun yeri doldurulur.'' 
     Fenerbahçe'nin medyada sık eleştiri aldığından yakınan Denizli, transfer istediği şeklindeki spekülasyonların gerçeği yansıtmadığını belirtti. 
     Denizli, şöyle konuştu 
     'Transfer istediğim söyleniyor, yazılıyor. Ben transfer filan istemiyorum. Fenerbahçe'nin tablosu ortada. Yabancı hakkını doldurduk, yerli oyunculara bakabiliyoruz. Ben hazır kadromuzdan da son derece memnunum. Takımımın şu anda transfere ihtiyacı yok.'' 




</TEXT>
</DOC>
