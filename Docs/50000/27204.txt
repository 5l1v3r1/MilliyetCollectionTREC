<DOC>
<DOCNO> 27204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/16/son/sondun05.html </URL>
<DATE> 2001/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesi taslak bildirisinde istediğimiz değişiklik yapıldı 
</HEADLINE>
<TEXT>

     İsveç'in Göteborg kentinde yapılan AB devlet ve hükümet başkanları zirvesinin taslak bildirisinde Türkiye ile ilgili 10. paragraf, küçük bir değişiklikle kabul edildi. 
     Edinilen bilgiye göre, taslaktaki, ''Türkiye, katılım ortaklığının önceliklerini yaşama geçirmek için somut önlemler almalıdır'' cümlesi, ''Türkiye, katılım öncesi stratejisinin mihenk taşını oluşturan katılım ortaklığının önceliklerini yaşama geçirmek için somut önlemler almalıdır'' şeklinde değiştirildi. 
     Bildiride, Helsinki'deki kararların Türkiye'yi AB'ye yakınlaştırdığı ve Türkiye'nin Avrupa hedefinde yeni imkanlar açtığı kaydedilerek, Türkiye'nin katılım öncesi stratejisinin ve siyasi diyalogun güçlendirilmesinde ilerleme sağlandığı vurgulandı. 
     Türkiye'nin Ulusal Program'ı yürürlüğe sokmasının olumlu bir gelişme olarak değerlendirildiği bildiride, Türkiye'nin, insan hakları gibi bazı alanlarda ilerleme sağlaması gerektiği belirtildi. Avrupa Konseyi'nin en geç bu yıl sonuna kadar Türkiye'ye katılım öncesi yardım için tek finansal çerçeve çıkarması istenen bildiride, ülke ekonomisinin iyileştirilmesi için de IMF ile üzerinde anlaşmaya varılan ekonomik programın kararlı bir şekilde uygulanması gerektiği kaydedildi. 
     Bildiride, genişleme sürecinin geri dönülemez bir süreç olduğu da belirtilerek, hazır olan adayların müzakerelerinin 2002 sonuna kadar tamamlanması ve böylece 2004 yılında AB Parlamentosu seçimlerine katılabilmesinin amaçlandığı vurgulandı. 
     Türkiye Dışişleri Bakanlığı yetkilileri, bildirinin Türkiye ile ilgili paragrafını olumlu karşılarken, bazı diplomatik kaynaklar da bildiride Türkiye'ye yönelik yumuşak ifadeler kullanıldığını belirttiler. 
     
     







</TEXT>
</DOC>
