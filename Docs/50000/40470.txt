<DOC>
<DOCNO> 40470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sonspo11.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Kazandığımız zaman Milan'ı daha fazla seveceğim" 
</HEADLINE>
<TEXT>

     AC Milan Teknik Direktörü Fatih Terim, ''Kazanmaya başladığımız zaman Milan'ı daha fazla seveceğim'' dedi. 
     Albertini'nin dönüşünden memnun olduğunu ifade eden Türk teknik adam, ''Zeki bir futbolcu bize birçok şey verebilir'' diye konuştu. 
     Terim, La Gazzetta dello Sport Gazetesi'nde yer alan demecinde, elinde bulunan futbolculara göre konuşmayı tercih ettiğini ve oyun sisteminin değil oyun felsefesinin önemli olduğu söyledi. CD Alaves ile geçen Pazar günü yapılan maçta dizi burkularak oyundan çıkan Jose Mari'nin 2-3 hafta sahalardan uzak kalacağı açıklanırken Terim, ''Üzgünüm. Jose Mari'yi takıma katmak için çok çalıştık ama hemen sakatlandı'' dedi. 
     Terim, transfer konusunun kendisine değil yöneticilere ait bir konu olduğunu da kaydetti. 4 ay önce sağ dizinde geçirdiği ameliyat sonra sahalara dönen Albertini ise, ''Milan'ın bana olan ihtiyacından çok benim ona ihtiyacım var. Sorumluluk bana yük gelmiyor ama bu güvene layık olduğumu göstermek zorundayım'' diye konuştu. 
     Bu arada İtalyan basını, uzun zamandır yazdığı ''Galatasaray'dan Ümit, Milan'a geliyor'' iddiasında artık sona gelindiğini öne sürüyor. 28 yaşındaki orta alan oyuncusu Ümit Davala'nın 2002 yılında Galatasaray ile sözleşmesinin biteceğini hatırlatan gazetelerde, ''Ekonomik krizde olan Galatasaray, Ümit'ten kar etmek için elindeyken satmaya yanaşıyor. Türk futbolcu Milan'a çok ucuza mal olacak. Ümit ise çok önceden İtalyanca öğrenmeye başlayarak kendini hazırladı'' denildi. La Gazzetta dello Sport, Ümit için 6 milyar liret, Tutto Sport ise 7 milyar liret ödeneceğini savundu. 
     Öte yandan futbol dünyasında transfer dedikodularının sonunun gelmediği İtalya'da, Tutto Sport Gazetesi, manşette verdiği haberinde, ''Ancelotti Roma'ya, Capello Milan'a'' başlığını attı. Torino kentinde çıkan ve FC Juventus ağırlıklı haberler veren gazeteye göre, AC Milan Kulübü Başkanı Silvio Berlusconi'nin İtalya Başbakanı gelecekte yerini alacak olan oğlu Piersilvio Berlusconi'nin, şu anda AS Roma'nın teknik direktörlüğünü yapan Fabio Capello'yu kırmızı-siyahlı kulübe getirmek istediği ileri sürüldü. Tutto Sport'a göre, ''Terim, kırmızı-siyahlıları krizden çıkarmayı başaramazsa en güçlü aday olarak gözüken Carlo Ancelotti'nin yerini Capello'' alacak. 
     Son olarak Pazar akşamı San Siro'da AC Milan ile karşılaşacak olan AC Fiorentina takımının teknik direktörü Roberto Mancini, kendisinin durumunun Fatih Terim'den daha zor olduğunu söyledi. Birinci Lig'e yeni çıkan Verona kentinin takımı olan Chievo'ya 2-0 yenildikten sonra yoğun eleştiri alan AC Fiorentina'da, teknik direktör Mancini, ''Maalesef futbol böyle. Teknik direktörler hep ilk ödüyorlar, bazen doğru olmasa bile böyle. Ama Milan maçına bu düşünceyle hazırlanmıyoruz. San Siro'da zorluklardan sonra başarı elde eden bir takım istiyorum'' dedi. 
     Mancini, AC Milan Teknik Direktörü Terim ile ilgili olarak ise ''Benim gördüğüm kadarıyla onun için bir zorluk yok. Bu zamana kadar Terim ile ilgili size hiçbir şey söylemedim ama bana öyle geliyor ki önemli bir kişilik. Teknik direktör olarak onun hakkında karar vermem söz konusu olamaz. Galatasaray ve Fiorentina'da iyi işler yaptı. Belki o da burada çalışmanın zor olduğu aynı problemlerle karşılaştı'' yorumunda bulundu. 







</TEXT>
</DOC>
