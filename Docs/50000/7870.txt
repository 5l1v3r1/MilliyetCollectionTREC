<DOC>
<DOCNO> 7870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/soneko10.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Miras "Ekonomiyi çıkmaza sokmayın" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras, bugünkü MGK toplantısı sonrası yaşanan gelişmeleri değerlendirirken, "zaten ekonomi darboğazda, bir de bu kavgalar ve siyasi istikrarsızlık Türk ekonomisini çıkmaza sokar" dedi. 
     Ankara Sanayi Odası ASO Başkanı Zafer Çağlayan, "büyüklerimiz sırat köprüsü üzerinde kavga ediyor" değerlendirmesinde bulunurken, Ankara Ticaret Odası ATO Başkanı Sinan Aygün de, "Türkiye’de siyasi istikrarsızlık kabul edilemez bir olgudur. Sorun çözecek makamda olanlar, lütfen sorun yaratmasınlar" diye konuştu. 
     Konuyla ilgili değerlendirmede bulunan oda başkanları, şu görüşleri dile getirdiler 
     TOBB Başkanı Fuat Miras "Tartışmanın içeriğini bilmeden erken bir değerlendirme yapmam yanlış olur. Yalnız sayın Başbakanın, hükümetin yerinde olduğunu, bu yapısal ve ekonomik programın arkasında bulunacağını, buna kararlı bir şekilde devam edeceğini açıklaması belki bundan sonra piyasaları biraz rahatlatır. 
     Ama şu ana kadar geldiğimiz noktada 4 milyar 600 milyon dolar civarında bir rakam dolara kaymış durumdadır. Ülkemiz için çok kritik bir hafta olan bu dönemde, bu şekilde bir tartışma, Türk ekonomisine fevkalede önemli bir zarar vereceği anlamını taşıyor. Zaten ekonomi darbogazda. Bir de bu kavgalar ve siyasi istikrarsızlık Türk ekonomisini çıkmaza sokar diye düşünüyoruz. 
     Yarın arkadaşlarla oturup konuyu değerlendireceğiz. Toplantıdan sonra bir açıklama yapacağım. Yarın İstanbul da yapacağımız toplantıya konsey başkanları, başkanlık divanı ve bazı kuruluş başkanlarını çağıracağım." 
     




</TEXT>
</DOC>
