<DOC>
<DOCNO> 28972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/26/son/sontur19.html </URL>
<DATE> 2001/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel'e yargılanma yolu açılıyor... 
</HEADLINE>
<TEXT>

     Danıştay 2. Dairesi, dalgalı döviz kuruna geçilmeden önce 52 milyar liralık şahsi parasını dolara çevirmesi konusunda Başbakanlığın verdiği soruşturma iznine Merkez Bankası eski Başkanı Gazi Erçel'in yaptığı itirazı reddetti. 
     Danıştay, dalgalı döviz kuruna geçilmeden önce bazı bankalara 5 milyar 188 milyon 900 bin dolar satılması konusunda Başbakanlığın soruşturma izni vermeme kararına Yargıtay Cumhuriyet Başsavcısı'nın yaptığı itirazı ise yerinde buldu. 
     Gazi Erçel, dalgalı döviz kuruna geçilmeden önce 52 milyar liralık şahsi parasını eski kur üzerinden dolara çevirdiği iddialarıyla ilgili olarak Başbakanlığın verdiği soruşturma iznine itiraz etmişti. Yargıtay Cumhuriyet Başsavcısı Sabih Kanadoğlu da dalgalı kura geçilmeden önce bazı bankalara 5 milyar 188 milyon 900 bin dolar satılması konusundaki iddialar için Başbakanlığın soruşturma izni vermemesi kararının kaldırılmasını istemişti. 
     Danıştay 2. Dairesi, hem Erçel'in, hem de Kanadoğlu'nun itirazını görüşerek, sonuçlandırdı.Daire, Erçel'in itirazını reddederken, Kanadoğlu'nun itirazını yerinde buldu. 
     Daire, bazı banka ve kuruluşlara dalgalı döviz kuruna geçilmeden önce 5 milyar 188 milyon 900 bin dolar satıldığı iddialarıyla ilgili olarak Başbakanlığın soruşturma izni vermeme kararını kaldırdı. Danıştay 2. Dairesi'nin sözkonusu kararı, Yargıtay Cumhuriyet Başsavcılığı'na gönderildi. Başsavcılık, her iki konuda da soruşturmaya başladı. Kanadoğlu, soruşturma sonucunda, dava açabileceği gibi takipsizlik kararı da verebilecek. Kanadoğlu'nun dava açması durumunda Erçel, Yargıtay'da yargılanacak. 






</TEXT>
</DOC>
