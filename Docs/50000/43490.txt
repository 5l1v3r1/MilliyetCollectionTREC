<DOC>
<DOCNO> 43490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sontur24.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırdan kaçak giriş yapmaya çalışan Iraklı vurularak öldü 
</HEADLINE>
<TEXT>

     Van'ın Özalp ilçesinde yurda kaçak yollarla giriş yapmak isteyen ve jandarmanın ''Dur'' ihtarına uyumayarak kaçmaya çalışan bir Iraklı, açılan ateş sonucu öldü, 36 Iraklı da sağ olarak yakalandı. 
     İlçenin Aşağı Turgalı ile Eğribelen köyü arasında sınırda devriye görevini sürdüren Jandarma Komutanlığı ekipleri gece saat 02.00 sıralarında, İran'dan yurda kaçak yollarla giriş yapmak isteyen bir gruba ''Dur'' ihtarında bulundu. Jandarmanın ihtarına uymayarak kaçmaya çalışanlara uyarı ateşi açıldı. Açılan ateş sonucu, üzerinde herhangi bir belge çıkmadığı öğrenilen bir Iraklı öldü, 36 Iraklı ise sağ olarak yakalandı. Yetkililer, Pasaport Kanunu'na muhalefet ve sınır ihlali suçundan gözaltına alınan Iraklıların, yasal işlemlerin tamamlanmasından sonra sınır dışı edileceğini söylediler. Ölen Iraklı'nın üzerinde 35 milyon lira ve Arapça ibareli bazı kağıt parçaları çıktığı öğrenildi. 
     






</TEXT>
</DOC>
