<DOC>
<DOCNO> 14684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/siyaset/siy03.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Başbakanı Sezer’e moral verdi 
</HEADLINE>
<TEXT>

Türk ekonomisini kaygıyla izlediklerini söyleyen Wim Kok, Türkiye Avrupa’ya Galatasaray’ın başarısıyla yüzünü döndü" dedi 
     ÜMİT BEKTAŞ Lahey 

     Cumhurbaşkanı Ahmet Necdet Sezer, Hollanda gezisinin ikinci gününü siyasi temaslara ayırdı. Sezer, Amsterdam’dan Lahey’e geçerek burada Hollanda Başbakanı Wim Kok ve Senato Başkanı Korthals Altes ile görüştü. 
     Cumhurbaşkanıyla görüşmelerinde Sezer’e övgü yağdıran Kok, Türk ekonomisinin içinde bulunduğu durumu kaygıyla izlediklerini belirtirken, "Türkiye Avrupa’ya Galatasaray’ın başarısıyla yüzünü döndü" dedi. 
     Hollanda Senatosu Başkanı Altes, Sezer’e "Türk ekonomisinin içine düştüğü zayıflığı kaygıyla izliyoruz. Ama bizim de arasında bulunduğumuz batının desteğiyle Türk ekonomisi bu krizi aşacaktır" dedi. 
     Altes, Sezer ile ilgili olarak da "Çabalarınızı büyük bir saygıyla izliyoruz. Yargı ve Anayasa Mahkemesi’nde çalıştığınız dönemlerin etkileyici bir kariyere dönüştüğünü gördük" diye konuştu. 
     Sezer ise parlamento temsilcilerine yaptığı konuşmada, Türkiye’nin AB’ye üyelik sürecinde Hollanda’dan destek isterken, şunları söyledi 
     "AB’ye tam üyelik Türkiye’yi daha saygın ve daha güçlü bir düzeye getireceği gibi, Avrupa Birliği de stratejik coğrafi konuma, genç nüfusa ve dinamik bir ekonomiye sahip Türkiye’nin üyeliğiyle daha da güçlenecektir." 
     
Sezer'den Derviş'e destek      Cumhurbaşkanı "Derviş tek başına kahraman değil, arkasında biz varız" 
ÜMİT BEKTAŞ Amsterdam 
     Cumhurbaşkanı Ahmet Necdet Sezer, Devlet Bakanı Kemal Derviş'e "siyasi destek" verdi. Derviş'le iki kez görüştüğünü belirten Sezer, "Kendisiyle en son geçen pazartesi görüştük. ABD'deki temaslarıyla ilgili bilgi verdi. Kendisi tek başına bir kahraman değil. Arkasında bürokratlar, hükümetler var. Biz varız. Kendisine desteğimi her platformda sürdüreceğimi belirttim. Önemli olan vakit kaybetmeden ekonomik programın açıklanmasıdır" dedi. 
     
Biraz sabır      Sezer, dün gerçekleşen esnaf yürüyüşleri ve Başbakan Ecevit'e yazarkasa fırlatılması olaylarına da değinerek, "İkisi de beni üzen gelişmeler, hükümetin de, esnafın da haklı tarafları var. Türk toplumu bu gibi olayları bugüne kadar serinkanlılıkla aşmayı başardı. Bu kez de aşacağına inanıyorum" diye konuştu. "Bu ülke hepimizin" diyen Sezer, "Biraz sabırla bu işlerin içinden çıkacağımıza inanıyorum" ifadesini kullandı. 
     Cumhurbaşkanı, "Bakanlar Kurulu'nu olağanüstü toplantıya çağıracak mısınız veya diğer yetkilerinizi kullanacak mısınız " sorusunu ise, "Kesinlikle hayır" diye yanıtladı. 
     


 SİYASET 




















</TEXT>
</DOC>
