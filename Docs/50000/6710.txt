<DOC>
<DOCNO> 6710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/soneko02.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur yağmazsa elektrik ve suya zam var 
</HEADLINE>
<TEXT>

     Türkiye'de sıcaklığın mevsim normalleri üzerinde seyretmesi kuraklık sinyallerini verirken, Meteroloji Mühendisleri Odası, kuraklığın etkisi ile yakın zamanda su ve elektrikte sıkıntı yaşanacağı uyarısında bulundu. Meteroloji Mühendisleri Odası Başkanı Çetin Gül,barajlardaki su seviyesinin "tehlike sinyali" verdiğini belirterek, önümüzdeki günlerde beklenen düzeyde yağış olmaması durumunda özellikle içme suyu ve elektrik enerjisi konularında sıkıntı yaşanacağını bildirdi. 
     Kuraklığın 2 senedir kendisini gösterdiğini ancak uyarılarına rağmen önlem alınmadığını kaydeden Gül, "Türkiye hazırlıksız yakalanmıştır" diye konuştu. Su ve elektrik sıkıntısı karşısında Hükümetin fiyatları arttırabileceği uyarısında bulunan Gül, "Hükümetlerimiz bu sıkıntıları hep fırsat bilip, zam yapma yoluna gitti. Örneklerini daha önce de yaşadık" diye konuştu. Su rezervlerinin minimum noktaya geldiğini, yağışların ortalamanın altında seyrettiğini, akarsu akışlarının ortalamanın altında olduğunu anlatan Gül, yağışların ümit verici bir seviyeye gelmesini beklediklerini söyledi. 



</TEXT>
</DOC>
