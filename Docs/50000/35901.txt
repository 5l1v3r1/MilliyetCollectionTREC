<DOC>
<DOCNO> 35901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/son/sonspo08.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk takımları Bulgarlar karşısında başarısız... 
</HEADLINE>
<TEXT>

     Galatasaray ile PFC Levski Sofya arasında, yarın yapılacak Avrupa Şampiyonlar Ligi 3. tur ön eleme ilk maçıyla, Türk ve Bulgar takımları 11. kez karşı karşıya gelecek. 
     Şimdiye kadar 2 ülke takımları arasında yapılan 10 maçın 5'ini Bulgar, 2'sini Türk takımları kazanırken, 3 karşılaşma da berabere bitti. 
     Bu maçlarda Türk takımlarının 9 golüne, Bulgarlar 15 golle karşılık verdi. 
     Türk ve Bulgar takımları, 1 kez Avrupa Şampiyonlar Ligi ön eleme turu, 3 kez UEFA, 1 kez de Avrupa Kupa Galipleri Kupası olmak üzere 5 kez eşleşti. 
     Bu eşleşmelerden 2'sinde Türk takımları, 3'ünde de Bulgar takımları turu geçti. 
     Bulgar takımlarıyla bugüne dek 2 kez Fenerbahçe, 1'er kez de Beşiktaş, Mersin İdmanyurdu ve Eskişehirspor eşleşti. Fenerbahçe ve Beşiktaş, bu eşleşmeler sonunda, Bulgar takımları karşısında tur geçen Türk ekipleri oldu. 
     Sarı-lacivertliler, UEFA Kupası'nda 1992-93 sezonunda karşılaştıkları Botev Plovdiv'i İstanbul'da 3-1 yenmiş, deplasmanda ise 2-2 berabere kalarak, 2. tura çıkmıştı. 
     Beşiktaş ise geçen sezon Galatasaray'ın yarınki rakibi PFC Levski Sofya takımını İstanbul'da 1-0 yenmiş, deplasmanda da 1-1 berabere kalarak tur atlamıştı. 







</TEXT>
</DOC>
