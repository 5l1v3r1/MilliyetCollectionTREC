<DOC>
<DOCNO> 46365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sonspo06.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda üç büyükler şampiyonluğa hasret 
</HEADLINE>
<TEXT>

     Erkekler Basketbol Birinci Ligi'nin 35 yıllık tarihinde ''3 Büyükler''in pek başarısı bulunmuyor. 
     Futbolda şampiyonluklara adeta ambargo koyan Galatasaray, Fenerbahçe ve Beşiktaş, basketbolda şampiyonluğa hasret kaldılar. 
     Ligde Fenerbahçe 10, Galatasaray 11, Beşiktaş ise tam 26 yıldır şampiyonluk yüzü görmedi. 
     Futbolda 14 şampiyonluğu bulunan Galatasaray, basketbolda ''3 Büyükler'' içinde en fazla şampiyonluk kazanan takım durumunda bulunuyor. Galatasaray, lig tarihinde 4 kez şampiyonluk sevinci yaşadı. Ancak sarı-kırmızılı takım, son yıllarda maddi sorunlar nedeniyle iddialı bir kadro kuramıyor. 
     Galatasaray'ın ezeli rakipleri Fenerbahçe ve Beşiktaş ise 1'er kez lig şampiyonluğu kupasını müzelerine götürdü. 
     
     Efes Pilsen 8 kez şampiyon oldu 

     Efes Pilsen, 8 şampiyonlukla Eczacıbaşı ile birlikte en fazla şampiyon olan takım durumunda bulunuyor. 
     İlk şampiyonluğunu 1978-79 sezonunda yaşayan Efes Pilsen, son yıllarda Türk basketboluna damga vurdu. Erkeklerde ilk kez Avrupa Ligi'nde Final Four oynayıp, 3. olan lacivert-beyazlılar, son 10 yılda 3'ü arka arkaya olmak üzere 5 lig şampiyonluğu yaşadı. 
     Avrupa'da geçen sezon da Final Four'da 3. olan Efes Pilsen, son 4 sezondur ligde şampiyonluk göremiyor. 
     
     Eczacıbaşı geçilemedi 

     Basketbol şubesini kapatan Eczacıbaşı'nın lig tarihinde 8 şampiyonluğu hala geçilemedi. 
     Eczacıbaşı, 1975-78 ve 1979-82 yılları arasında arka arkaya 3'er kez şampiyonluk kazandı. 
     
     İTÜ'nün rekoru 

     Bu sezon yeniden Birinci Lig'de mücadele edecek olan İTÜ, ligde 5 kez şampiyonluk sevinci yaşadı. 
     Bir zamanlar ligde adeta ''fırtına'' gibi esen İTÜ, 1969-70, 1970-71, 1971-72 ve 1972-73 sezonlarında üst üste 4 kez şampiyon olan tek takım oldu. 
     
     Ülker üç'ledi 

     Avrupa'da istediği başarıyı yakalayamayan Ülkerspor, Türkiye Ligi'nde geçen yıl mutlu sona ulaşarak, şampiyonluk sayısını 3'ledi. 
     Ligde 1993-94 sezonundan beri 5 kez final oynayan turuncu-yeşilliler, 2 kez Efes Pilsen'e 1 kez de Fenerbahçe'ye üstünlük sağlayarak, ligi zirvede tamamladı. 
     
     İlk şampiyon Altınordu 

     1966-67 yılında başlayan ligde, ilk şampiyonluğu Altınordu 
     kazandı. 
     Geçen sezon ligden çekilen TOFAŞ'ın 2, Muhafızgücü ve Karşıyaka'nın da 1'er şampiyonlukları bulunuyor. 
     






</TEXT>
</DOC>
