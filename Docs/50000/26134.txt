<DOC>
<DOCNO> 26134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/11/dunya/adun.html </URL>
<DATE> 2001/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş Üsküp’e dayandı 
</HEADLINE>
<TEXT>

Makedonya’da Arnavut militanlar başkent Üsküp’e 10 kilometre uzaklıktaki Aracinovo kasabasını ele geçirdi. Militanların Köyleri bombalamayı kesmezseniz Üsküp’e saldırırız’ tehdidi başkentte endişe yarattı 
     DIŞ HABERLER SERVİSİ 

     Makedonya’da şubat ayında Kosova sınırındaki bir köyde silahlı Arnavutların, Makedon güçlerine karşı düzenledikleri birkaç küçük saldırıyla başlayan çatışmalar, ülkenin başkentini de içine alan büyük bir yangına döndü. 800 kadar Arnavut militan, başkent merkezine 10 kilometre uzaklıktaki Aracinovo kasabasını ele geçirirken, Makedonya güçlerinin bu sabaha kadar saldırılarını durdurmaması halinde Üsküp’e saldıracaklarını açıkladı. Açıklama Üsküp’te korkuyla karşılandı. 
     Makedonya’da güvenlik güçlerinin ayrılıkçı Arnavut militanlara yönelik operasyonları sürerken, başkent Üsküp yakınlarındaki Aracinovo kasabasını ele geçiren militanların bir komutanı, uluslararası havaalanı ve ülkenin tek petrol rafinerisi gibi önemli hedeflerin artık atış menzillerine girdiğini söyledi. Dört aydır süren çatışmalar ilk kez Üsküp’e bu kadar yaklaşırken, dünkü olaylarda, Kumanova kenti civarındaki yerleşim birimlerinden Supçan’da 1 Makedon askeri öldü, 3’ü yaralandı. 
     Fransız Haber Ajansı’nı AFP cep telefonuyla arayan Hoca adlı Arnavut komutan, ordunun ülkenin kuzeyindeki köylere yönelik bombardımanının sona ermemesi halinde, Üsküp’e saldırı düzenleyeceklerini söyledi. 
     Hoca, "Başbakan Georgievski’ye Arnavutların evlerini yerle bir etmeyi durdurması için yarın sabaha pazartesi kadar zaman tanıyoruz. Aksi halde Üsküp’e saldırmaya başlayacağız. Saldırılarımız özellikle havaalanı, rafineriler, hükümete ait binalar ve polis karakollarına yönelik olacak. 120 milimetrelik havan toplarıyla havaalanını hedef alabiliriz, elimizde çok yok, ama var olanlar da yeter" dedi. 
     



 DÜNYA 










</TEXT>
</DOC>
