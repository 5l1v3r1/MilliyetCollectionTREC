<DOC>
<DOCNO> 6050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/08/spor/yfbbay.html </URL>
<DATE> 2001/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Buna can dayanmaz 
</HEADLINE>
<TEXT>

     Kritik Togay Bayatlı 

     Böyle bir kupa yarı finali herhalde Türk futbol tarihinde uzun süredir yaşanmadı. Fenerbahçe iki kez, iki farklı öne geçmesine rağmen, duraklamanın en son dakikasında Abdullah’ın yaptığı fuzuli bir penaltı sonucu Galatasaray’ın 4 - 4’lük beraberliği sağlamasıyla, maçı normal süresinde kazanamadı. 
     Oysa Fenerbahçe, yediği ilk golden sonra ilk yarıda özellikle Revivo, Ogün ve Lazetic’in başarılı oyunuyla 3 - 1 öne geçmişti. İlk yarıdaki bu skorun sonucu Fenerbahçe, ikinci devrenin başında Hasan’ın ayağından yediği gole rağmen Revivo ile yine skoru 4 - 2 yaptı. İşte bu dakikalarda Fenerbahçe’nin dramı başladı. Mustafa Denizli, Revivo ve sakatlanan Serhat’ı değiştirip, Rapajic ve Ali Güneş’i oyuna alınca, Fenerbahçe orta saha kontrolünü kaçırdı. Çağdışı bir futbolla tamamen geriye çekildi ve rakibinin üzerine gelmesini bekledi. Galatasaray da hiç telaşlanmadan, akıllı bir futbolla Sarı - Lacivertli takımın bu inanılmaz hatasından istifade ederek önce Jardel, sonra penaltıdan Ümit ile maçın skorunu dengeledi. Fenerbahçe’nin oyunun son 15 dakikasında bu kadar aciz oynaması, biraz da yapılan değişikliklere bağlı. Yusuf’un da Uche ile değiştirilmesi sonucu Sarı - Lacivertliler’in orta sahası kalmadı. Top devamlı Fenerbahçe yarı sahasında oynandı. Sarı - Kırmızılı takım ise bilinçli akınlarla son ana kadar gol aradı ve sonunda haklı verilen penaltıyla eşitliğe ulaştı. 
     30 dakikalık uzatma başladı, Sarı - Lacivertliler’in bu bölümde telaşı bitti ama Galatasaray’ın da maçı kazanacağına dair ümitleri arttı. Uzatma dakikalarının en önemli olayı Fenerbahçe’nin kaçırdığı penaltıydı. Lazetic, topu dışarı atarak adeta maçın kaderine tesir etti. 120 dakikalık maraton ve arkasından nefes kesen penaltılar... Ve sonunda Fenerbahçe, kupadaki makus talihini yenerek, finale kaldı. 
     


 SPOR 
































</TEXT>
</DOC>
