<DOC>
<DOCNO> 49754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/yazar/gureli.html </URL>
<DATE> 2001/10/31/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Memleketi kurtarma yarışı 
</HEADLINE>
<TEXT>

     Bir Başbakan iki de Başbakan Yardımcısı... Sanırsınız her biri birer muhalif ya da yetkisiz birer bürokrat... Durumu düzelteceklerine hep durumdan şikayet ediyorlar. Kendi yaptıkları bütçeden kendileri şikayet ediyor. IMF'ye kendi imzalarıyla verilen iki niyet mektubunda da İhale Yasası'nın 15 Ekim'e kadar çıkarılacağını taahhüt ettikleri halde, şimdi kendi aralarında kaytarma kavgası yapıyorlar. 
     Hal böyle olunca da memleketi kurtarma işi köy ve mahalle kahvelerindeki tartışmalara kalıyor Allah'a şükür, her kahveden de kurtarıcı fikirler yükseliyor. Baksanıza "40 yıllık Yani" Demirel bile ortaya çıkıp 2 ayda memleketi kurtaracağını söylüyor. 
     Bize kalırsa 2 ay uzun bir süre Aynı işi bir ayda yapmaya talip olan var. Anlatalım. 
     Beyoğlu'na yolumuz düştükçe, Tünel - Galatasaray arasındaki Beyoğlu İş Merkezi'nin yer altındaki katlarına ineriz. Hem dışarıdaki mağazalardan çok daha ucuza satılan tekstil ürünlerini gözden ve elden geçiririz, hem de esnaf dostlarla "memleketi kurtarmak" üzre sohbet ederiz. Bir kot mağazasının sahibi olan Kadir Kanbak, geçenlerdeki sohbetimizde, memleketi kurtarma programını açıkladı, birkaç gün sonra da faksladı. Belki Demirel'e de faydası olur diye Kanbak'ın programından başlıca maddeleri aktaralım 

</TEXT>
</DOC>
