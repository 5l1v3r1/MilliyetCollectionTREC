<DOC>
<DOCNO> 3771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/25/ekonomi/eko02.html </URL>
<DATE> 2001/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi'nin kızı turizm yatırımı için geliyor 
</HEADLINE>
<TEXT>

Dışişleri Bakanı İsmail Cem'in ziyaretiyle birlikte Libya ile yeniden siyasi ve ekonomik ilişkiler kuruluyor. Kaddafi, kızı Ayşe’yi Türkiye'ye gönderiyor 
     ZÜLFİKAR DOĞAN Ankara 

     Dışişleri Bakanı İsmail Cem'in geçtiğimiz hafta Libya'ya yaptığı ziyarette önemli gelişmeler sağlandı. Libya, başta Avrupalı yatırımcıları davet ettiği 35 milyar dolarlık, "Yeni yatırım ve Kalkınma Programı" için Türkiye'nin de devreye girmesini istedi. 
     Görüşmelerde daha önce iki ülke ilişkilerini kopma noktasına getiren PKK'ya destek konusunun da ele alındığı ve Libya'nın PKK ile ilişkilerini sonlandırdığı mesajını ilettiği öğrenildi. 
     
     Dünya O’nu yeni tanıdı 
     Uzun süredir donma noktasına gelen Türkiye - Libya ilişkilerindeki bu yeni dönemde işbirliği köprüsünü ise Libya lideri Muammer Kaddafi'nin kızı Ayşe Kaddafi kuracak. 
     Dünya basının ilk kez geçen yıl ekim ayında Kaddafi'nın Irak'a yardım malzemeleri ile birlikte gönderdiği 97 kişilik Libya heyetinin başkanı olarak tanıdığı Ayşe Kaddafi, uluslararası siyaset sahnesine ikinci kez Türkiye'de çıkacak. Ayşe Kaddafi'nin, Libya'nın 35 milyar dolarlık Yeni Yatırım ve Kalkınma Programı içinde 10 milyar dolarlık ağırlığa sahip turizm alanındaki işbirliği görüşmeleri için Türkiye'ye gelmesinin planlandığı öğrenildi. Görüşmelerde, Libya'nın Akdeniz kıyı şeridinde inşa edilecek yeni turistik tesislerle ilgili ortak yatırım ve işbirliği olanaklarının ele alınması bekleniyor. 
     
     Müteahhit borcu ödenecek 
     Müteahhit alacakları sorunu da çözülüyor. 200 milyon dolarlık alacağın 40 milyon dolarının ödenmesi, 160 milyon dolarlık kalan alacak tutarının karşılıklı "mahsuplaşma" ile tasfiye edileceği öğrenildi. 
     Libya geçtiğimiz aylarda da uluslararası üretime açtığı beş petrol sahasından ikisinde petrol arama iznini TPAO'ya vererek 30 milyon dolarlık anlaşma yapmıştı. Son Karma Ekonomik Komisyon toplantısında da iki ülke ticaret hacminin 2 milyar dolara çıkartılması kararlaştırıldı. Cem'in ziyaretinde siyasi alanda da gelişmeler sağlandı. Libya'nın Kuzey ve Orta Afrika ülkelerine yönelerek oluşturduğu SİN - SAD Topluluğu örgütlenmesinde Türkiye'nin de Mısır ve Tunus ile birlikte gözlemci statüde yer alması gündeme geldi. 
     
     Babası, Erbakan'ı kovmaktan beter etmişti 
     Libya ile ilişkiler, 25 - 26 yıllık sürede hep iniş - çıkışlı oldu. Turgut Özal'ın Başbakanlığı döneminde ekonomik ilişkiler zirveye çıktı. Ancak Lockerbie uçak faciası ve Birleşmiş Milletler'in BM Libya'ya uyguladığı ekonomik ambargo kararına Türkiye'nin de uyması iki ülke ilişkilerini gerdi. Türk firmalarının paraları ödenmedi. Türkiye ile Libya arasındaki en derin kriz Necmettin Erbakan'ın 1996’daki Libya geziyle başladı. Erbakan'ı kovmaktan beter eden Kaddafi'nin Türk topraklarında Kürt devleti kurulmasını isteyen konuşması bomba etkisi yaptı. Libya'nın Ulusal Kurtuluş kutlamalarındaki resmi geçitte PKK'nın bayrak açarak ERNK'yla törenlere katılması gerginliği tırmandırdı. Zaman içinde BM ambargosunun askıya alınması ve Libya'ya uçak seferlerinin başlamasıyla birlikte yürütülen diplomatik ilişkiler, Cem'in ziyaretine zemin sağladı. 
     
     Trablus’a ticari çıkarma nisanda 
     BM ambargosunun askıya alınmasıyla dünya ile yeni ilişkilere giren Libya yılda 7 milyar dolar aktaracağı, beş yıllık toplam 35 milyar dolar tutarındaki bir kalkınma programı uygulayacak. Bu programla, Suni Nehir projesi canlandırılacak, 100 bin yeni konut inşa edilecek, binlerce kilometre otoyol ve sulama kanalı ile Libya'nın 1100 km'lik sahil şeridinde, 150 bin yatak kapasiteli turizm tesisleri inşa edilecek. 4 milyar dolar değerinde Libya - İtalya Akdeniz geçişi doğalgaz boru hattı kurulacak. Ambargo sonrası, Libya ile doğrudan ticaretin de bu yıl canlanması bekleniyor. Nisan ayında Trablus'ta yapılacak uluslararası fuara Türkiye'nin geniş katılımı olacağı kaydediliyor. Fuara, başta Koç holding olmak üzere Türkiye'nin önde gelen dev sanayi ve ticari kuruluşlarının katılacağı öğrenildi. 
     


 EKONOMİ 





















</TEXT>
</DOC>
