<DOC>
<DOCNO> 12364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/21/son/sondun04.html </URL>
<DATE> 2001/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mir kritik irtifada 
</HEADLINE>
<TEXT>

     Rusya'nın MİR uzay istasyonu, düşürülmesi operasyonunun başlatılacağı kritik irtifa olan 220 kilometreye yaklaştı. 
     Serbest hareketle günde yaklaşık 1-2 kilometre irtifa kaybeden MİR, bugün yerden yaklaşık 220 kilometre mesafeye indi. Moskova yakınlarındaki yer kontrol istasyonu uzmanları, istasyonu düşürecek komutların istasyon tarafından alınmasını ve istasyonun yörüngeden çıkmasını sağlayacak tüm sistemlerin normal olarak çalıştığını belirtiyorlar. 
     Uzmanlar, istasyonu düşürme operasyonunu başlatacak ilk sinyalleri Moskova saatiyle bu gece yarısından sonra göndermeye başlayacaklar. İlk sinyaller, istasyonu yörüngeden çıkma pozisyonuna sokacak, daha sonra MİR'in roket motorları, istasyonun hareketini frenlemeye başlayacak. Frenleme, istasyonun yerleşim bulunmayan Pasifik'in önceden belirlenmiş bölgesine düşeceği kesinleşinceye değin sürecek. Dün yapılan son açıklamalara göre istasyon, Cuma günü TSİ 08 30 dolaylarında, atmosfer sürtünmesiyle yanarak ve yaklaşık 1500 parçaya bölünerek, Pasifik Okyanusu'na düşecek. 




</TEXT>
</DOC>
