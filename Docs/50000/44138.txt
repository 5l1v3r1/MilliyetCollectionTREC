<DOC>
<DOCNO> 44138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/guncel/agun.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz’da kırmızı alarm 
</HEADLINE>
<TEXT>
BU DA İSTANBUL’U KARIŞTIRAN İHBAR 
13 Eylül’de Emniyet’i arayan bir kişi Boğazlar’da LPG yüklü bir geminin havaya uçurulacağını ve Yumurtalık Botaş tesislerine saldırı yapılacağını söyledi. Bunun üzerine iki ilde kriz masası oluşturuldu 
     ERDEM ÖZTÜRK İstanbul 

     ABD’deki saldırının bir benzerinin Boğazlar’da yapılacağı ihbarı üzerine İstanbul ve Çanakkale alarma geçirildi. Her iki ilde kriz merkezleri oluşturulurken, Boğazlar’dan geçiş yapacak gemiler, yatlar, hatta balıkçı tekneleri sıkı takibe alındı. 
     İstanbul Emniyet Müdürlüğü’nü 13 Eylül’de telefonla arayan ve ismini açıklamayan bir kişi, yakın zamanda G - 8 ülkeleri karşıtları tarafından Boğazlar’da LPG yüklü bir geminin havaya uçurularak eylem yapılacağı, ayrıca Adana Yumurtalık BOTAŞ tesislerine saldırı düzenleneceği ihbarında bulundu. İçişleri Bakanlığı da, 14 Eylül’de Başbakanlık Denizcilik Müşteşarlığı’na durumu iletti. Müsteşarlık, 18 Eylül’de İstanbul ve Çanakkale valilikleriyle ilgili birimlerden, 13 maddeden oluşan önlem paketini uygulamaya sokmalarını istedi. 23 Eylül’de Başbakanlık Kriz Merkezi’nde yeni bir durum değerlendirmesi daha yapıldı. 
     Bir gün sonra da Müsteşar Muzaffer Ecemiş imzasıyla iki ilin valiliğine gönderilen yazı doğrultusunda kriz masaları oluşturuldu. Denizcilikten Sorumlu Devlet Bakanı Ramazan Mirzaoğlu’nun imzasını taşıyan talimatta uygulamaya sokulan ek önlemler şöyle sıralandı 
     
     İşte önlemler 
     "Gemilerin kılavuz kaptan ve römorkör almaları için teşvikler arttırılacak. Karadan yapılabilecek olası bir saldırıya karşı İstanbul Boğazı’nın her iki yakasında tedbir alınacak. Boğazlar üzerinde gösteri amaçlı uçuş yapacak tüm hava taşıtları Denizcilik Müsteşarlığı’ndan izin alacak. Buna hassasiyet gösterilecek ve bütün uçuşlarla ilgili bilgiler, uçuş öncesi güvenlik birimlerine bildirilecek. 
     Geçiş yapacak tehlikeli madde yüklü gemilerle ilgili bilgiler düzenli olarak aktarılacak. İstanbul Boğazı’nda demir yerlerine giren ve çıkan gemiler sıkı denetim ve kontrole tabi tutulacak. Eylemlere karşı, liman işletici kuruluşlar, tersane sahipleri gibi ilgili tüm birimler temkinli olmaları konusunda uyarılacak. Limanlarımızda yükleme ve boşaltma yapan ticaret gemilerine yönelik gümrük faaliyetleri esnasında tedbirli davranılacak..." 
     



 GÜNCEL 

















</TEXT>
</DOC>
