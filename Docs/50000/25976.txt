<DOC>
<DOCNO> 25976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/ekonomi/aeko.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Programın yapısal’ı iyi istikrar’ı zayıf 
</HEADLINE>
<TEXT>

     Güngör Uras 

     Prof. Dr. Oktay Yenal, Milliyet Ekonomi’de 5 Ocak 2001 tarihinde yayımlanan söyleşisinde "kriz geliyor" demişti. "Görünen köy kılavuz istemez" sözünü hatırlatan Oktay Yenal, 1994 krizini de önceden haber vermişti. 
     Şimdi yeni bir program uygulanıyor... Acaba bu programın geleceği nedir Prof. Oktay Yenal’a, program ve uygulamalarla ilgili değerlendirmelerini sorduk. Aşağıda Prof. Oktay Yenal’ın değerlendirmelerinin özetini okuyacaksınız. 
     
     Programla düze çıkar mıyız 
Geçen programın duvara toslayacağını önceden söylediniz. Biz de Milliyet’te söylediklerinizi okuyucularımıza aktardık. Yeni programla ekonomi düze çıkacak mı Herkes merak ediyor... 
     Kemal Derviş’in çabaları ile ekonomide birçok olumlu adımlar atıldığı bir gerçek. Ne var ki Türkiye’yi bugünkü duruma düşüren temel sorun devam etmekte. Ortada programı olan, iktisattan anlayan, imzasına sahip çıkan, bir hükümet mekanizması ve bunun koordinatörü olacak bir başbakan yok. Geçen yıl IMF’ye teslim edilmiş olan iktisat siyasası bu yıl Derviş ile IMF’ye teslim edildi. Onların hazırladıkları programın, başbakan ve öbür liderler tarafından halka anlatılmasını, kollanmasını, gerekirse revize edilmesini hükümetten beklemek boşuna. Kendi imzalarının üstündeki evrakı okudukları, okudular ise anladıkları bile kuşkulu. Program içeriği ne kadar iyi olursa olsun, hükümet boşluğu olan bir yerde, ister IMF’ye, ister Derviş’e ihale edilmiş olsun, taşeron yöntemi ile iktisat siyasası yürütmenin başarı olasılığı sıfıra yakındır. 
     
     Derviş ekonomiyi biliyor 
Hükümet zayıf ama... Kemal Derviş’i var. Hükümet, Kemal Derviş’i şimdilik "kerhen" de olsa destekliyor. Kemal Derviş ne yapıyor 
     Kemal Derviş’in Dünya Bankası’ndan getirilerek yetki ile donatılması iyi oldu. Hiç olmazsa artık hükümette dış dünyayı tanıyan, iktisadın ilkelerini iyi bilen, öbür ülkelerin tecrübelerine aşina ve finans dünyasının liderleri ile aynı düzeyde görüşme yapabilecek bir devlet adamı var. Derviş gelene kadar oldukça düşük rütbeli yabancı memurların ağızlarına bakan, onlarla "teknik düzeyde görüşme yaptık" diyebilen bakanlara kıyasla bu çok büyük bir ilerleme idi. Derviş oldukça büyük bir IMF kredisi sağlayarak ekonomiyi biraz rahatlattı, yapısal reformları yapmak, özellikle yasaları çıkarttırmak konusunda ısrarlı oldu ve hükümetçe verilen sözlerin ciddiye alınmasına çalıştı. Bu reformların yapılış tarzları, zamanlamaları ve maliyetleri tartışılabilir, fakat Kemal Derviş sayesinde, ekonominin yıllarca kangren olmuş yaraları artık ciddi olarak masaya yatırılmıştır. 
     
     "Mandacılık" hortladı 
Kemal Derviş’in Dünya Bankası deneyimi, Washington finans çevrelerinden Kemal Derviş’e gösterilen güven önemli. IMF ve Dünya Bankası en yüksek düzeyde Türkiye ile ilgileniyor. Türkiye’ye gönderdikleri temsilciler sadece yürütme safhasında değil "yasama" tasarı hazırlayıp, TBMM’den geçirme, kanun haline getirme safhasında da Türk hükümetleri ile birlikte çalışıyor. Bunlar ekonomide düze çıkma yolunda avantaj sağlamaz mı 
     Bazı çevrelerde yaygınlaşan manda zihniyetli küreselleşme tanımının, yani küreselleşen dünya ekonomisinde dış kurum ve ülkelere bağımlı olma zorunluğu tezinin tutar tarafı yok. Dünyadaki onurlu ülkelerden hiçbiri Türkiye’de olduğu kadar yabancıların iç işlerine karışmasına müsaade etmez. İçine düştüğümüz bu onur kırıcı durumu küreselleşmenin kaçınılmaz gereği gibi gösterme çabaları gerçeklerden uzaktır ve ülkemiz aydınları için, 1920 mandacıları kadar talihsizliktir. 
     
     MB kredileri hızla artıyor 
Halkın bekleyişi istikrar. Önceki programda "istikrar" hedefi açık bir şekilde vurgulanmıştı. Yeni programda istikrar hedefi ön planda görünmüyor. 
     Benim de görüşüm, Niyet Mektubu’na esas olan programın "yapısal reformlar" konusunda güçlü ve kapsamlı olduğu, ancak "istikrar" önlemleri alanında zayıf, hatta belirsiz kaldığıdır. Yeni programda istikrar konusunda IMF’nin önceki modelinin adeta 180 derece aksinde bir model söz konusu. IMF, önceki niyet mektuplarında MB kredilerinin sabit tutulmasını şart koşuyor, para arzını ise rezerv hareketlerine bırakıp bir hedef saptamıyordu. Nitekim net iç varlıklar NİV diye ifade edilen MB kredileri, 2000’de artmamış, azalmıştı. Şubat bunalımından beri geçen üç ayda ise NİV düzeyi, ayda yüzde 50’nin üstünde hızla artarak dörde katlandı. Bu krediler eylüle kadar ayda ortalama yüzde 25 artarak altıya katlanacak. Son 3.5 ayda 7 katrilyon artmış, yıl sonuna kadar da 13 katrilyon daha artacak programa göre. 16 - 17 milyar dolar . Peki MB aktif artışı para arzını da hızla artırmayacak mı 
     Niyet Mektubu’na göre, bir parça artıracak, fakat piyasaya çıkan paranın büyük kısmı MB’nin döviz satması ya da devletin TL borcunun döviz borcuna takasıyla piyasadan emilecek. Böylece, IMF ve Dünya Bankası’ndan alınan dövizlerin büyük bölümü iç ekonomiye transfer edilebilecek, devlet ve fon bankalarının devletten alacakları ödenebilecek, bütçe desteklenebilecek ve MB kredilerinin ve döviz satışlarının manipülasyonu ile faiz oranları indirilebilecek ve döviz kurları istenilen düzeylerde tutulabilecek. Ben bunun olabileceğine inanamıyorum. Dış açığı hızla artırmadan, dış kaynaklarla iç borcu azaltabilmek mümkün değil. 
     
     İktisat ve siyaset birlikte olmalı 
Sonuç olarak özetlerseniz temel çare nedir Bugünkü sorunlardan kurtulmanın yolu yok mu 
     Sorunlardan kurtulmanın, sağlıklı bir istikrar programı uygulamanın biri iktisadi, öbürü siyasi iki temel koşulu var. İktisadi bakımdan kamunun mali kaynakları ile harcamalarını dengelemek şart. Siyasi alanda ise, ne yaptığını bilen, dürüst, dinamik kadrolara sahip bir hükümet olmadan hiçbir sey olmaz. 
     
     Felaketlerden felaket beğeniniz 
Bu teorik anlatımlardan sonra Türkiye’de neler bekleniyor Halkı ilgilendiren, halkın merak ettiği esas bu. 
     Merkez Bankası kredilerinin çok hızla artmaya devam edeceği kesin görünüyor. Güçlü olasılık, bu likidite artışının döviz satışları ya da takas ile büyük ölçüde geri çekilememesi. Bu durumda para arzının hızla artması, enflasyonun hızlanması, kambiyo kurunun enflasyonu izlemesi, işsizliğin ve reel faiz hadlerinin de azaltılamaması beklenmelidir. Yani daha yüksek enflasyon ve durgunluk. 
     Öbür olasılık, döviz satışlarının Merkez Bankası tarafından zorlanması, döviz fiyatının belirli bir şekilde enflasyon oranının gerisinde kalması yani TL’nin değer kazanması , ithalatta artış, ihracatta durgunluk, sonuçta dış açığın büyümesi. Bu senaryoda, birinci senaryoya göre para arzının ve enflasyonun daha yavaş artması, reel faizlerin bir parça düşmesi ve ekonominin canlanması beklenebilir. Bu senaryo birinciye göre daha iyi görünüyor ise de sürdürülebilme olanağı zayıftır. Ağır dış borç yüküne bir de büyüyen dış açık eklenince döviz fiyatları üzerinde baskı artacak ve yeni bir bunalım gündeme gelecektir. Birinci senaryo, yüksek enflasyon ve ekonomik durgunluğun sürmesi, ikinci senaryo, kısa bir bahardan sonra yine çıkmaz. Felaketlerden felaket beğenmek. 
     



 EKONOMİ 



















</TEXT>
</DOC>
