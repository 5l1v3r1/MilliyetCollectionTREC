<DOC>
<DOCNO> 28061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/soneko09.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Derviş sanayicilerle görüştü... 
</HEADLINE>
<TEXT>

     Devlet Bakanı Kemal Derviş, ''sanayici arkadaşlarla çok iyi bir toplantı yaptık'' dedi. 
     Derviş, Farabi Sokak'ta bulunan, Halk Bankası sosyal tesislerinde,Ankara Sanayi Odası ASO Başkanı Zafer Çağlayan, Gaziantep Sanayi Odası Başkanı Nejat Koçer, Çorum Sanayi Odası Başkanı Kenan Malatyalı, Hazine Müsteşarı Faik Öztrak, Kamu Bankaları Ortak Yönetim Kurulu Başkanı Vural Akışık ile birlikte toplantı yaptı. 
     Derviş, yaklaşık birbuçuk saat süren toplantının çıkışında, bir gazetecinin, Başbakan Bülent Ecevit'in sert eleştirilerinin olduğuyla ilgili bir soruyu yanıtsız bırakırken, sanayicilerle çok iyi bir toplantı yaptıklarını söylemekle yetindi. 
     Toplantıya katılan ASO Başkanı Zafer Çağlayan da, toplantıda, reel sektörün sorunlarını masaya yatırdıklarını ifade etti. 
     Çağlayan, Halk Bankası'ndan beklentilerini, içinde bulundukları şartları görüştüklerini, tartıştıklarını kaydetti. 
     Bu tür toplantıların devam edeceğini belirten Çağlayan, toplantının kendileri için moral olduğunu da belirterek, şunları söyledi 
     ''Türkiye üretmek, ihracat yapmak mecburiyetinde, bunun için destek gerekir. Toplantıda aldığımız hava son derece olumlu, ama teknik detayları önümüzdeki günlerde değerlendirecekler. 
     Sorunlarımızı anlattık, iyi bir noktaya önümüzdeki birkaç gün içinde geleceğiz. 
     Sorunlarımız, kredilerin durdurulması, teminat mektuplarının verilmemesi, banka-müşteri ilişkilerinde yaşanan hadiseler... Bunların olumlu sonuçlarını birkaç gün içinde göreceğiz, bu işi yapmaktan başka çaremiz yok.'' 






</TEXT>
</DOC>
