<DOC>
<DOCNO> 39784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/yasam/yas00.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis beni öldürecek’ 
</HEADLINE>
<TEXT>

Mafyayla işbirliği yapan meslektaşlarınca ölümle tehdit edildiğini iddia eden kadın polis, savcılığa suç duyurusunda bulundu... 
     MEHMET BÜYÜKARI, ALİYE ÇETİNKAYA Konya DHA 

     Konya Emniyeti’nde görevli polis memuru Demet Seçil Işık, fuhuş mafyası ve onlarla bağlantılı çalışan meslektaşları tarafından öldürülmekten korktuğunu iddia etti. 
     Tehditler aldığını iddia eden Işık, savcılığa suç duyurusunda bulundu. 19 Ağustos'ta, uyuşturucu operasyonunda gözaltına alınan Semra Döneroğlu ve Polisevi'nde kuaförlük yapan Firdevs Bulur'un sorgusunun kendisine yaptırıldığını dile getiren Işık, Cumhuriyet Savcısı İsmail Kayacan'a verdiği dilekçede şöyle dedi 
     "Bulur, çıplak fotoğrafları çekilerek tehditle eroine alıştırılan üniversiteli kızlara eroin kuryeliği yaptırıldığını, fuhuş batağına sokulduğunu itiraf etti. Beni de 'Arı kovanına çomak sokma' diye uyardı. Kan tahlili isteyince de başkomiserim bana 'intihar ederse, vicdani ağırlığı taşıyabilir misin ' dedi." 
     
'Birileri evime girmiş'      Ertesi gün Emniyet Müdürlüğü'ne çağrılarak, lif kopması nedeniyle rapor aldığı için hakarete uğradığını iddia eden Işık dilekçesine şöyle devam etti "Bir sonraki gün Emniyet Amiri A. Kemal Yüzgüleç, tayinim çıktığını söyledi. Tayin yerim kente uzak ve korumasızdım. Oysa mafya tarafından tehdit edildiğim konusunda başvurum vardı. Bu sırada ayağım yeniden burkuldu. Doktora çıkma talebimi, Emniyet Müdür Yardımcısı Mehmet Hüseyinoğlu reddetti. Ben de olanaklarımla muayene olup yedi günlük rapor aldım. Savunmam alınmadan beylik silahım istendi. Valilik oluruyla silahımı aldılar. Evime gidemez oldum. Polis korumasındaki lojmanda dairemin kapısı zorlanarak açılmış. İçeride çeşitli değişiklikler yapılmış." 
     Işık, uyuşturucu ve fuhuş batağına düşürülen üniversiteli kızlarla ilgili olayları, üst düzey emniyet görevlilerinin kapatmaya çalıştığını da öne sürdü. 
     
Emniyet O hasta      Konya Emniyet Müdürü Mehmet Aksu ise, savcılığa suç duyurusunda bulunan Işık'ın ruhsal sorunları olduğunu öne sürdü. Aksu tarafından Vali Ahmet Kayhan'a gönderilen yazıda şöyle denildi "Silahıyla kendisi ve başkalarına zarar verilebileceği düşünüldüğünden, silahın tedavi süresince geçici olarak alınmasını takdirlerinize arz ederim." 
     



 YAŞAM 





















</TEXT>
</DOC>
