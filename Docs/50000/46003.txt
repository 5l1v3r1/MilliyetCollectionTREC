<DOC>
<DOCNO> 46003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/09/son/sontur11.html </URL>
<DATE> 2001/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP lideri Bahçeli ''Türkiye macera aramıyor'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye'nin, terörist saldırı sonrasında ABD'nin yaptığı mücadeleyi anlayışla karşıladığını belirterek, ''Türk Devleti, hiçbir şekilde kısa vadeli endişelerle hareket etmemekte, macera arayışı içine girmemektedir'' dedi. 
     Bahçeli, MHP Grup toplantısında yaptığı konuşmada, 11 Eylül'de ABD'de yapılan terörist saldırı, terörizm ve terörizme karşı uluslararası işbirliği konusunda değerlendirmelerde bulundu. 
     Masum ve sivil insanların öldürülmesinin herhangi bir gerekçe ile meşru hale getirilemeyeceğini anlatan Bahçeli, ''Hangi ülkeye, hangi topluma karşı yapılırsa yapılsın terörün acımasız yüzünü görmezlikten gelmek, bir insanlık suçu olduğunu inkar etmek terörizme ortak olmakla eşdeğerdir. Yine, farklı amaçlarla terörist örgütlere destek olanın da aynı şeklide suça iştirak etmekten bir farkı yoktur'' şeklinde konuştu. 
     Bahçeli, Türkiye'nin 15 yıl ''bölücü terör çetesinin vahşi eylemlerine maruz kaldığını'' ifade ederek, 11 Eylül'de yaşanan olay sonrasında birçok Batı Avrupa ülkesinin ve Amerikan halkının Türkiye'ye hak vereceğini ümit ettiğini söyledi. Bahçeli, şunları kaydetti 
     ''Terör örgütlerini, uluslararası hesapları ve çıkarları için çeşitli şekillerde destekleyen ülkelerin yaşananlardan gerekli dersleri çıkarması, dünya çapında ihtiyaç duyulan antiterörizm cephesinin sağlıklı biçimde işleyebilmesi için zorunludur. 
     Unutulmamalı ki, bugün gelinen noktada dinler ve medeniyetler arası savaş kışkırtıcılığı yapanların çoğalmış olması terörizmin nelere yol açabileceğini göstermesi bakımından acı ama önemli bir tecrübe olarak değerlendirilmelidir.'' 
     
     İstikrar ve barışı gözetiyoruz 

     Bahçeli, ABD ve İngiltere tarafından Afganistan'da önceden belirlenmiş hedeflere yönelik harekatın somut hedeflerle sınırlı kalması ve sivil halkın zarar görmesinin mutlaka önlenmesi gerektiğini dile getirdi. 
     Devlet Bahçeli, ''Türkiye, dost ve kardeş Pakistan ile masum Afganistan halkının içinde bulunduğu kritik durumu anlamakta ve her türlü insani desteği vermektedir. aynı şekilde, ABD'nin terörist saldırı sonrasında yaptığı mücadeleyi de anlayışla karşılamaktadır'' dedi. 
     Bu süreçte, bazı çevrelerden ''şüphe uyandıracak ve panik havası yayacak'' tavırlar gelebileceğini anlatan Bahçeli, sadece yöneticilerin ve siyasetçilerin değil medyanın da özenli olması gerektiğini söyledi. 
     Bahçeli, hükümet ve ilgili kuruluşların gelişmeleri çok yönlü olarak takip ettiğini ve değerlendirdiğini dile getirerek, şöyle konuştu 
     ''Bilinmelidir ki, Türk Devleti hiçbir şekilde kısa vadeli endişelerle hareket etmemekte, macera arayışı içine girmemektedir. 
     Çünkü, çok boyutlu ve gerçekçi bir politika izlemenin önemine ve gerekliliğine inanmaktadır. Bu bağlamda hem bütün dünyada hem de bölgemizde kalıcı istikrar ve barışı gözeten bir yaklaşım benimsemektedir.'' 
     






</TEXT>
</DOC>
