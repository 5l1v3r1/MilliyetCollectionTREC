<DOC>
<DOCNO> 44381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/30/son/soneko02.html </URL>
<DATE> 2001/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk 9 ayında ne ne kadar kazandırdı 
</HEADLINE>
<TEXT>

     Altın ve döviz yatırımcısı ilk 9 ay sonunda kazancına kazanç kattı. 
     İstanbul Menkul Kıymetler Borsası'nda İMKB işlem gören hisse senetleri ise bu sürede ortalama yüzde 19.19 oranında değer yitirdi. 
     Dalgalı kura geçilmesinin ardından gelen hareketlilik sonucunda altın ve dövizdeki artışlar yüzde 125-147 aralığında gerçekleşti. 
     Külçe altın ve Cumhuriyet altınındaki artışlar yüzde 147 düzeyinde olurken, Hazine bonosuna yatırım yapanların 9 ay sonundaki kazançları yüzde 45 dolayında oldu. 
     Mevduat faizlerindeki çok iniş çıkışlı seyri dikkate alarak, 9 ay boyunca parasını sürekli 1 ay vadeli mevduatta değerlendirenler ortalama yüzde 40'ın biraz üzerinde getiri elde ettiler. 
     Yatırım fonlarına katılma belgeleri ise ilk 9 ayda ortalama yüzde 62.62 oranında artış sağladı. 
     Parasını sürekli aylık repoda değerlendiren yatırımcılar da ilk 9 ay sonunda net yüzde 59.52 verim sağladılar. 
     
     Borsa'da ilk 9 aya toplu bakış 
     İlk 9 aya topluca baktığımızda, İMKB Ulusal-100 Endeksi 1,811.34 puanlık düşüşle 9,437.21 puandan 7,625.87 puana çıktı. Hisse senetlerinin 9 ay sonundaki ortalama değer kaybı yüzde 19.19 olarak gerçekleşti. 
     İMKB Ulusal Mali Endeks 2,882.92 puanlık düşüşle 9,955.00 puana ve İMKB Ulusal Hizmetler Endeksi 2,897.24 puanlık düşüşle 4,326.77 puana gerilerken, İMKB Ulusal Sanayi Endeksi 113.91 puanlık artışla 7,068.90 puana çıktı. 
     Mali grup hisselerin 9 aylık ortalama değer kaybı yüzde 22.46, hizmet grubu hisselerin ortalama değer kaybı yüzde 40.11 olurken, sanayi grubundaki hisseler ise sadece ortalama yüzde 1.64 oranında değer kazandı. 
     
     En çok değer kazananlar 
     İlk 9 ayın sonunda hem en çok getiriyi hem de en çok kaybı derinliği olmayan hisselere yatırım yapanlar gerçekleştirdi. 
     9 ay sonunda Borsa'da en yüksek oranlı getiriyi yüzde 1,185.71 
     gibi yüksek bir oranla Ceylan Giyim hisseleri sağladı. 2000 yılını 2,800 liradan tamamlayan bu hisselerin Eylül sonundaki fiyatı 36,000 
     bin lirayı buldu. Akın Tekstil hisseleri yüzde 442.86, CU Sigorta hisseleri de yüzde 418.75 oranında artış gösterdi. 
     İlk 9 ay sonunda en fazla değer yitiren hisse senetleri, yüksek oranlarda bedelli sermaye artırımına giden ve fiyatlarında da önemli gerilemeler yaşanan şirketlerinkilerden oluştu. Yüzde 500 bedelli yüzde 180 bedelsiz sermaye artıran Bayraklı Boya'daki kayıp yüzde 228.36, yüzde 140 bedelli, yüzde 80 bedelsiz sermaye artıran Arat 
     Tekstil hisselerindeki kayıp yüzde 112.00 ve yüzde 70 bedelli sermaye artıran Net Holding hisselerindeki kayıp da yüzde 100.25'i buldu. 
     Yılın ilk 9 ayında işlem gören toplam 290 hisse senedinden 223'ü değer yitirirken, 77'si değer kazandı, 4 hisse senedi de aynı fiyatta kaldı. 
     
     Döviz 
     Dövizin ilk 9 aydaki verimi yüzde 125.00 ile yüzde 132.32 arasında gerçekleşti. İstanbul Serbest piyasada alınıp satılan dövizlerden ABD Doları ilk 9 ay sonunda Türk Lirası karşısında yüzde 127.56 oranında, Alman Markı yüzde 125.00 oranında, İngiliz Sterlini yüzde 127.06 oranında, İsviçre Frangı yüzde 132.32 oranında ve Fransız Frangı da yüzde 126.04 oranında prim yaptı. 
     Eylül sonunda ABD Doları'nın Türk Lirası satış fiyatı 1 milyon 6 bin lira, Alman Markı'nın 720 bin lira, İngiliz Sterlini'nin 2 milyon 270 bin lira, İsviçre Frangı'nın 959 bin 150 lira ve Fransız 
     Frangı'nın da 216 bin lira oldu. 
     
     Altın 
     Altın, 9 ay sonunda yüzde 147 dolayında kazandırdı. 9 aylık sürede Cumhuriyet altının satış fiyatı yüzde 147.50, külçe altının gram satış fiyatı da yüzde 147.01 oranında artış gösterdi. 
     Cumhuriyet altınının satış fiyatı 9 ay boyunca 59 milyon lira artarak, 99 milyon liraya yükseldi. Külçe altının gram satış fiyatı da 8 milyon 600 bin liralık artış göstererek 14 milyon 450 bin liraya 
     çıktı. 
     İstanbul Altın Borsası'nda İAB işlem gören külçe altının gram fiyatı ise 9 ay boyunca yüzde 143.14 artış göstererek, 14 milyon 260 bin lira oldu. 
     
     Yatırım fonları 
     Menkul kıymet yatırım fonlarına katılma belgelerinin ilk 9 aydaki ortalama değer artışı yüzde 62.62 olarak gerçekleşti. 
     Katılma belgeleri arasındaki en yüksek oranlı artışlar, yüzde 130.87 ile YKB B Tipi Yabancı Menkul Kıymetler Fonu, yüzde 117.06 ile 
     Ata Yatırım B Tipi Yabancı Menkul Kıymetler Fonu ve yüzde 113.01 ile İş Yatırım B Tipi Değişken Fon belgelerinde oldu. 
     2001 yılı içinde çıkan fonları hariç tuttuğumuzda en çok değer 
     kaybı yüzde 29.85'lik düşüşle Finansbank A Tipi Hisse Fon, yüzde 25.72'lik düşüşle Vakıf A Tipi Hisse Fon ve yüzde 22.96'lık düşüşle 
     Kentbank A Tipi Karma Fon belgelerinde oldu. 
     Yatırım fonlarının fiyat seyrini izleyen A.A Bileşik Fon Endeksi, 9 ay içinde 77,520 puan artarak 201,312 puana yükseldi. 
     
     Bono,faiz,repo 
     İMKB Tahvil ve Bono Piyasası'nda oluşan oranlardan yola çıkılarak yapılan hesaplamalara göre, bono yatırımcısının ilk 9 ay sonundaki kazançları yüzde 45 dolayında gerçekleşti. 
     İlk 9 ay boyunca mevduat faizlerinde çok hareketli bir seyir göze çarptı. Bu gerçekten hareketle, parasını sürekli 1 ay vadeli mevduat faizinde değerlendirdiğini varsaydığımız yatırımcının dokuz ay sonundaki kazancı yüzde 40'ın biraz üzerinde oldu. 
     İMKB Tahvil ve Bono Piyasası'nda gerçekleşen ortalama oranlar dikkate alındığında, ilk 9 ay boyunca parasını sürekli aylık repoda değerlendiren yatırımcının bu süre sonunda sağladığı net kazancı yüzde 59-60 dolayında gerçekleşti. 
     






</TEXT>
</DOC>
