<DOC>
<DOCNO> 10410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/ekonomi/eko06a.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplam bütçe gelirlerinin yüzde 66’sını dört il verdi 
</HEADLINE>
<TEXT>

     Bütçe gelirlerinin yüzde 66’sı dört büyük ilden sağlanıyor. 81 ilden 69’una bütçeden yapılan harcama bu illerden sağlanan gelirle bile karşılanamıyor, yalnızca 12 il bütçeye aldığından daha çok veriyor. Maliye Bakanlığı verilerine göre, ocakta bütçeye, aldığından daha çok veren iller içinde ilk sıraları İstanbul, Kocaeli, Ankara ve İzmir oluşturdu. Toplam 3 katrilyon 100 trilyon liralık bütçe gelirinin, yüzde 65.7 oranındaki 2 katrilyon 36 trilyon liralık bölümü, bu dört ilden sağlandı. İstanbul 1 katrilyon 66.2 trilyon lira ile gelirlerinin tek başına yüzde 34.4’ünü yarattı. İstanbul’u 13.2 payla Kocaeli, yüzde 13 payla Ankara ve yüzde 5.1 payla İzmir izledi. Bu dört ilin bütçe harcamalarından aldığı toplam pay ise 404.6 trilyon lira ile yüzde 12.9 düzeyinde kaldı. Dört il bütçeye toplam 1 katrilyon 631.4 trilyon lira net katkı sağladı. Bütçeden aldığı kaynağın, bütçeye sağladığı gelirin üzerinde olması nedeniyle bütçeye net katkısı negatif çıkan illerin başında ise 18.2 trilyonla Diyarbakır geldi. Diyarbakır’ı 13 trilyonla Erzurum, 11.1 trilyonla Van, 10.8 trilyonla Malatya, 8.5 trilyonla Konya ve Trabzon izledi. 
     


 EKONOMİ 




















</TEXT>
</DOC>
