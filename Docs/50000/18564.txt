<DOC>
<DOCNO> 18564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/28/son/sontur12.html </URL>
<DATE> 2001/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı Devlet Bakanı Yücelen "Ersümer'e yargısız infaz yapıldı" 
</HEADLINE>
<TEXT>

     Devlet Bakanı Rüştü Kazım Yücelen, Enerji ve Tabii Kaynaklar Bakanlığı'ndan istifa eden Cumhur Ersümer'in yargısız infaza uğradığını söyledi. 
     Yücelen, ANAP Karşıyaka İlçe Kongresi'nde divan başkanlığına seçildikten sonra yaptığı konuşmada, partinin kuruluşundan itibaren 1991'e kadar geçen sürede, Cumhuriyet döneminden daha fazla hizmet yapıldığını anlattı. 1991'de partiye nifak sokulduğunu, o yıl yapılan seçimlerde yürütülen çifte karalama kampanyalarından dolayı vatandaşların ANAP'a gizlice oy verdiklerini kaydeden Yücelen, o şartlar altında ikinci parti olduklarını söyledi. 
     Şimdiki gibi o dönemde de ANAP'ın haksız, çeşitli karalama kampanyalarıyla karşı karşıya bırakıldığını anlatan Yücelen, Turgut Özal'ın başbakanlığa aldığı uçak hakkında ''ABD'ye kaçmak için uçak aldı'' dedikodularının yapıldığını söyledi. O günlerde Özal'ı karalayanların, bugün onun fikirlerini çalarak politika yaptığını öne süren Bakan Yücelen, partinin bugün bir yokuş çıktığını, bazılarının bilerek, bazılarının da bilmeyerek, ANAP hakkında iftira kampanyası yürüttüğünü kaydetti. 
     Geçmişte yapılan hatalara düşmeden ANAP'ın ders alarak yoluna devam ettiğini anlatan Yücelen, sözlerini şöyle sürdürdü 
     ''Geçmişte de, şimdi de suçlamaların ve karalamaların aslının olmadığı anlaşılmıştır. Türkiye, 4 aydır Enerji Bakanlığı'nda telefon dinleme olayını ve bu bakanlığımızca yürütülen operasyonu duymaktadır. 4 ayı aşkın süredir Enerji Bakanı olan arkadaşımızın eli kolu bağlanmıştır. Eli kolu bağlı, hiç konuşma hakkı tanınmadan, 4 aydır yumruk yemektedir, hücum edilmektedir, ezilmektedir, tekmelenmektedir. Dün gördük ki, isnat edilen suçlar, deliller, tanık, sanık ifadeleri ortaya çıkmıştır. Arkadaşımız dün kamuoyunun karşısına çıkarak, çatır çatır cevap vermiştir. Cumhur Ersümer arkadaşımıza yapılan, yargısız infazdan başka bir şey değildir.'' 
     
     






</TEXT>
</DOC>
