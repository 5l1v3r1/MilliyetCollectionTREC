<DOC>
<DOCNO> 44609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/siyaset/siy02.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ta istifa şoku 
</HEADLINE>
<TEXT>

Önce deklarasyon, ardından Eyüp Aşık, dün de İzmir Milletvekili Tanık’ın istifasıyla süren ANAP’taki gerginlik, 17 milletvekilinin katıldığı muhalif toplantıyla iyice arttı... 
     HAKAN ŞANLITÜRK Ankara 

     Kuruculuğunu yaptığı ANAP’ta 18 yıldır milletvekili olan, ancak hiç bakanlık yapamayan İzmir Milletvekili Süha Tanık, dün partiden istifa etti. Tanık, istifasına gerekçe olarak, halkın hükümetten duyduğu rahatsızlığı ve ANAP yönetimini gösterirken, "Sokağa inip baksınlar. 10 kişiden 9’u bunları istemiyor" dedi. 
     Bu gelişmenin ardından, aralarında Yıldırım Akbulut, Veysel Atasoy, Yücel Seçkiner, İlhan Aküzüm, Işın Çelebi, Murat Başesgioğlu ve Ali Er’in bulunduğu 17 milletvekilinden oluşan bir grup muhalif milletvekili, durum değerlendirmesi yapmak üzere bir araya geldi. Bu isimlerden bazılarının istifayı "ciddi" biçimde düşündüğü, Er’in de AK Parti’ye geçeceği belirtildi. Toplantıya katılanlardan Burhan Kara ise şunları söyledi "Yeni bir oluşum, yeni kanunlar ve seçim, yapılacak en doğru iş. Sıkıntının nedeni olan hükümet çekilmeli. Alternatifi Meclis çıkarır. Deklarasyon konusunda gerekirse imza toplayıp genişletmeyi planlıyoruz. İstifa konusunu gözden geçireceğiz." 
     Bu gelişmeler için, "Muhaliflerin arkasında Süleyman Demirel var. Bunlar partiden ayrılacak. Demirel de DYP’ye el atacak, Meclis’te grup kuracak" değerlendirmesi yapılıyor. Ancak Işın Çelebi, bu iddiaları reddetti. Öte yandan, Ahmet Özal’la görüşen ANAP lideri Yılmaz’ın karşı transfer atağı yapacağı ve bunun için güvendiği bir ismi görevlendirdiği kaydedildi. 
     



 SİYASET 















</TEXT>
</DOC>
