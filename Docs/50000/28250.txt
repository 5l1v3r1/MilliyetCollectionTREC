<DOC>
<DOCNO> 28250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun28.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'dan sonra Belçika'da da eşcinsellere evlenme hakkı... 
</HEADLINE>
<TEXT>

     Hollanda'da eşcinsellere evlenme hakkı tanıyan yasanın Nisan'da yürürlüğe girmesinden sonra, Belçika da aynı yolu izlemeyi kararlaştırdı. 
     Hükümet, konuya ilişkin kanun tasarısını kabul ederek, onay için Danıştay'a aktaracağını duyurdu. Adalet Bakanı Liberal Marc Verwilghen, Eşitlik Bakanı Sosyalist Laurette Onkelinx ve Yeşiller grubundan olan Sağlık Bakanı Magda Aelvoet tarafından sunulan yasa önerisi, aynı cinsten insanların evlenmesine izin veriyor. 
     Magda Aelvoet, ''Hükümet, evlenmenin herkes için anayasal bir hak olduğu görüşünden hareket ediyor. Eşcinsel çiftlere verilebilecek en somut eşitlik garantisi de resmi nikah hakkıdır'' dedi. Belçika nüfusunun yüzde 10'undan fazlasının, dolayısıyla bir milyona yakın seçmenin eşcinsel olduğunu dikkate alan politikacılar, daha önce de eşcinsellerin birlikte yaşamalarını, tüm evli çiftler gibi vergi indirimlerinden ve sosyal haklardan yararlanmalarını ve evlat edinmelerini kolaylaştıran yasalar çıkarmışlardı. Belçika'da, 2002 yılından itibaren resmi nikah yapabilecek olan eşcinsellerin evlilikleri, Hollanda dışında hiçbir yabancı ülkede tanınmayacak. Belçika, muhafazakar Hıristiyan Demokrat Parti'nin uzun yıllardan sonra ilk defa muhalefete itilmesi sonucu, 1999'dan beri Sosyalist, Liberal ve Yeşiller koalisyonuyla yönetiliyor. 







</TEXT>
</DOC>
