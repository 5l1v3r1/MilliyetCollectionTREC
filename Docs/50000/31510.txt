<DOC>
<DOCNO> 31510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/soneko07.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Eximbank'a sendikasyon kredisi... 
</HEADLINE>
<TEXT>

     Türk Eximbank Genel Müdürü Ahmet Kılıçoğlu, 23 bankanın katılımıyla ihracatın finansmanında kullanılmak üzere, 120 milyon dolar tutarında 1 yıl vadeli euro sendikasyon kredisi sağladıklarını açıkladı. 
     Kılıçoğlu, yaptığı yazılı açıklamada, krediyi düzenleyen konsorsiyumun Abn Amro Bank N.V., The Bank of Tokyo Mitsubishi Ltd., Bayerıshe Landesbank Gironzentrale, Commerzbank, Citibank, Natexis Banques Populaires ve Westdeutsche Landesbank Girozentrale bankalarından oluştuğunu bildirdi. 
     Eximbank'ın, Türkiye'nin içinde bulunduğu durumda, ekonomik büyümenin sağlanmasının en önemli ayaklarından biri olan ihracatın desteklenmesindeki kilit kurum olduğunu bildiren Kılıçoğlu, sağlanan bu sendikasyonun, son aylarda Türk bankaları tarafından yurtdışı piyasalardan gerçekleştirilen ilk sendikasyon kredisi olma özelliği ile büyük önem taşıdığını kaydetti. 
     Kılıçoğlu, Türk Eximbank'ın, euro-sendikasyon piyasasına azami 75 milyon dolar için çıktığını, ancak gösterilen ilgi çerçevesinde tutarın 120 milyon dolara yükseltildiğini belirterek, ''Türk Eximbank sözkonusu kredi için Libor yüzde 1.50 oranında faiz ödeyecektir'' dedi. Kılıçoğlu, şöyle devam etti 
     ''Türk Eximbank'ın yılın ilk 6 ayında 1.5 milyar dolar tutarında kredi kullandırımı ve 1.3 milyar doları ihracat kredi sigortası yapmak suretiyle, ihracata toplam 2.8 milyar dolar tutarında finansman desteği verildi. Sağlanan 120 milyon dolar tutarındaki kredi de süratle ihracatçıların finansman ihtiyaçlarının karşılanması amacıyla kullanılacak. Ayrıca, Eximbank ihracata ve ihracatçımıza olan desteğini artırabilmek amacı ile bazı alternatif fon kaynakları üzerinde çalışmalarını da sonuçlandırma aşamasına getirmiştir.'' Kılıçoğlu, söz konusu krediyle ilgili anlaşmanın, sendikasyona katılan tüm banka temsilcileri ve Türk Eximbank yetkilileri arasında bugün İstanbul'da imzalanacağını kaydetti. 







</TEXT>
</DOC>
