<DOC>
<DOCNO> 26996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/15/yazar/kohen.html </URL>
<DATE> 2001/06/15/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Nasıl bir müdahale 
</HEADLINE>
<TEXT>

     Makedonya sorununa çözüm, siyasi mi olmalı, yoksa askeri mi 
     Şimdiye kadar Makedon yöneticileri, Arnavut "teröristleri"nin eylemlerini durdurmanın en iyi yolunun, silahla karşılık vermek olduğu inancı ile hareket etmişlerdir. Nitekim Makedon ordusu, UÇK'nın saldırılarına karşı Arnavut köylerini bombalamaktan çekinmemiştir. 
     Aslında Arnavut militanları da kendi taleplerini silah zoru ile kabul ettirmek yolunu seçmişlerdir. UÇK'nın bu eylemleri sonuçta Makedonya'yı bir iç savaşın eşiğine getirmiştir. 
     Şimdi çatışmaları durdurmanın ve sorunu kökünden çözümlemenin en iyi yolunun gerçekten bu olup olmadığı sorgulanıyor. Bunu Kosova'da - gerek Arnavutlar gerekse Slavlar arasında - tartışanlar var. Ancak uluslararası camia çözümün "askeri değil, siyasal" olması gerektiği konusunda hemfikir. Nitekim NATO zirvesinde yapılan konuşmalar ve bunu izleyen diplomatik çabalar da bu yönde. 
     
     ŞİMDİYE kadar olup bitenlere seyirci kalmakla suçlanan uluslararası camia daha açıkçası NATO bu konuda ne yapabilir 
     Brüksel'deki zirvede başta Başbakan Ecevit olmak üzere, birçok ülkenin lideri, NATO'nun "bir şekilde müdahale etmesi" gerektiğini savundu. Ama "ne şekilde " Çatışmaları durdurmak için asker göndererek mi Yoksa diplomatik girişimlerde bulunarak ve siyasal baskı uygulayarak mı 
     Bu konuda bir görüş birliği olduğu söylenemez. Örneğin Fransa Cumhurbaşkanı Jacques Chirac, Batı'nın sorunla yakından ilgilenmesi gerektiğini, ancak NATO'nun bu aşamada askeri bir müdahalede bulunmasının doğru olmayacağını söyledi. Buna karşılık Yunanistan Dışişleri Bakanı Yorgo Papandreu, Makedonya'ya er geç uluslararası bir barış gücünün gönderilmesinin gerekli olacağını öne sürdü. 
     Şimdilik NATO meseleye müdahalesini diplomatik yoldan yürütmeye çalışıyor. Dün NATO Genel Sekreteri Robertson'un - AB'nin dış politika sorumlusu Solana ile birlikte - Üsküp'e gitmesi, bu amaca yönelik... 
     
     BU aşamada çözümü sağlayacak belirli bir "NATO planı" yok. Şu anda öncelikli hedef, çatışmaların durdurulmasını ve tarafların işi silahla halletme çabalarından vazgeçmesini sağlamaktır. 
     Kendi aralarında bir türlü anlaşamayan Makedon hükümeti ile Arnavut militanlarını bu yola sevk etmek uluslararası camiaya düşüyor. Bu NATO veya AB olabilir... Böyle bir "müdahale", diplomatik çabaların yanı sıra, Makedonya'ya gözlemci veya asker göndermek olabilir... 
     Önemli olan, vakit kaybetmeden, uluslararası topluluğun burada varlığını ve etkinliğini göstermesidir. Aksi halde bu çatışmaların büyümesi, genişlemesi, Makedonya'yı iç savaşa ve bölünmeye sürüklemesi ve hatta Balkanlar'ın istikrarını bozması tehlikesi var. 
     Balkanlar'ı çok iyi tanıyan "Bosna barışı mimarı" Richard Holbrooke, ABD'nin BM'deki eski temsilcisi Jeane Kirkpatrick ile "Washington Post"ta yazdığı bir yazıda şöyle diyor "Makedonya'nın varlığı tehlikede. Aksiyon gereklidir ve zaman kısadır. ...NATO daha önce Bosna ve Kosova'da yaptığı gibi Makedonya'nın yıkılmasına izin vermeyeceğini göstermelidir... Bu konuda ABD'ye ve Avrupa'ya çağrıda bulunuyoruz..." 
     Bu, NATO zirvesinde Başbakan Ecevit'in de yaptığı çağrının doğrultusunda. Makedonya'ya "bir şekilde müdahale" artık kaçınılmaz... 
     
     







Yeni bir yön 


Çaresizler... 


Şeffaf yönetim sıkı denetim... 


Miras’ın buçuğu 


Devletle HADEP duvarı 


Sonbahar sendromu 


Hoş geldin tatil 


Yurtdışından gelen olumlu haberler 


Nasıl bir müdahale 


Güçler "savaşı" 


Çiftlik Hyde Park olsun 


"Republic of Turkey" 


Hocasız parti 


Tütünde orta yol 


Şaka değildi 


Türkler meze ile karın doyuruyor 


</TEXT>
</DOC>
