<DOC>
<DOCNO> 1373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/son/soneko08.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TEB ile Citibank arasındaki ortaklık görüşmeleri sürüyor 
</HEADLINE>
<TEXT>

     Türk Ekonomi Bankası Genel Müdürü Akın Akbaygil, TEB ile Citibank arasındaki ortaklık görüşmelerine ilişkin olarak, ''Herhalde ilk 6 ayda sonuçlanır'' dedi. 
     Akbaygil, yaptığı açıklamada, ekonomide geçen ay başlayan gelişmelerin TEB-Citibank görüşmelerini etkilemediğini ifade etti. İki kurumun birleşmesinin sözkonusu olduğunu hatırlatan Akbaygil, görüşmeyle ilgili şunları kaydetti 
     ''İki kurumun birleşmesi sözkonusu. 2 insanın birbirini tanımasından daha zor bir iş bu. 2 kurum birbirini tanıyor. Bütün kayıtlarına bakıyor. Bütün bilançosunu dip bucak inceliyor. Onlar bize bakıyor, biz onlara bakıyoruz. Rakamlarının, yani büyüklükleri ve faaliyet alanlarının son derece farklı olduğunu dikkate alırsanız, bunun böyle 1-2 ayda bitmesi mümkün değil. Aylarca süren bu ciddi görüşmeler devam ediyor.'' 
     Görüşmelerin ne zaman sonuçlanacağına dair bir soruya da Akbaygil, ''Tarih vermek çok güç. Onların bir projeleri var. Ama herhalde ilk 6 ayda sonuçlanır. Böyle demek mümkün'' dedi. 




</TEXT>
</DOC>
