<DOC>
<DOCNO> 24614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/spor/spo02.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TAM SAHA PRES 
</HEADLINE>
<TEXT>

Fenerbahçe’de, Başkan Aziz Yıldırım’ı ikna etmek için çabalar sürüyor. Asbaşkan Hamdi Akın bu konuda umut belirdiğini söylerken, taraftarlar bugün kulübe yürüyecek 
     YUSUF KOBAL 

     SARI - Lacivertli camiada Başkan Aziz Yıldırım’ı geri döndürmek için yoğun uğraş veriliyor. Fenerbahçeli taraftarlar bugün saat 12.00’de Şükrü Saracoğlu Stadı’nın önünde toplanıp, kulübe yürüyecek, Yıldırım’ı ikna edebilmek için duygusal baskı yapacak. Alt Yapı Derneği Başkanı Davut Dişli, kulübe vardıklarında, Aziz Yıldırım’ı bulamazlarsa bekleyiş eylemine geçeceklerini açıkladı. 
     TARAFTARLAR yürüyüş sırasında bir adet dev Aziz Yıldırım fotoğrafı taşıyacak, ayrıca başkanın bin adet posteri de ellerde dolaşacak. Aziz Yıldırım’ın resmi basılı tişörtler giyilecek, başkana verilmek üzere 200 karanfil de kulüp binasına getirilecek. Öte yandan Aziz Yıldırım’a yönetim kurulu arkadaşlarının yaptığı "devam et" baskısının ise sonuç vermeye başladığı, başkanın yumuşadığı belirtildi. 
     ASBAŞKAN Hamdi Akın, önceki gün Ankara’da başlayan çabalarının olumlu gittiğini söyledi. "Yıldırım’ın devam etmesi için umut belirdi. Görevine dönüyor. Hem başkanın, hem de bizim Fenerbahçe’ye vereceğimiz daha çok şey var" diye konuştu. Aziz Yıldırım ise dün yaptığı açıklamada "Beni tanıyanlar bilir, kararımdan dönmem. Taraftarlardan ricam yürüyüş yapmasınlar" ifadelerini kullandı. 
     
     
Kaptan Ogün’den, başkana mektupFenerbahçe’ye ilk geldiğim günleri hatırlıyorum. Bir büyük camiadan, bir yenisine gelmiştim. İçimde bazı endişeler vardı. Acaba beni Fenerbahçe camiası kabul edecek miydi Yıllarca Trabzonspor forması giydikten sonra, bir Fenerbahçeli olduğuma inanacaklar mıydı Bunları endişe içinde hissetmiştim. Aradan bir hayli uzun bir dönem geçti. Bu dönemde hep beraber olduk. Siz ilk günden beri yanımdaydınız. Sizin başkanlığınızda Fenerbahçe gibi büyük bir kulübün kaptanlığına yükseldim. Yine yanımdaydınız. 
Her başı ağrıyan futbolcu size koştu. Siz onunla uzun uzun konuşmadınız. Sadece derdini dinlediniz ve kısa sürede çareyi buldunuz. Sizin gibi bir insanın gücünü hep arkamızda hissettik. Bu güçle şampiyon olduk. Evet, dediklerinizde haklısınız. İşinize nokta koydunuz. Sağlığınız bozuldu. Bunda bizim aldığımız başarısız sonuçların ne kadar da etkili olduğunu biliyoruz. En sonunda şampiyonlukla sizi güldürebildik. Aile hayatınız olumsuz etkilendi. Eşinizi, çocuklarınızı göremez oldunuz. Onların yerini elbette dolduramayacağımızı biliyoruz. Ancak sayın başkanım, daha işimiz bitmedi. Bizim şampiyonlukla size olan borcumuzu ödediğimize inanmıyorum. Siz de şampiyonlukla görevinizi bitirmediniz. Daha doğrusu bizden alacağınızı almadınız. Başkanım daha görevde kalmalısınız. Bizim size bir de Avrupa borcumuz var. Şükrü Saracoğlu Stadı da sizi bekliyor başkanım. O stat maraton tribünü inşaatı sonrası yaklaşık 60 bin kişilik kapasiteye vardığında, tribünler Büyük Başkan’ diye sizin için inlemeli. Sayın başkanım, siz bugünlere gelirken en doğru kararları verip geldiniz. Ama bir kez daha düşünmelisiniz diyorum. Bizleri düşünün, tribündeki o taraftarları düşünün, belki de ilk kez sizin sayenizde kenetlenen Fenerbahçe’deki grupları, kongreleri düşünün. En doğru kararı vereceğinize eminim, ama giderseniz biz bundan ne yazık ki olumsuz olarak çok etkileneceğiz ve üzüleceğiz. Bunu bilmenizi isterim." 

Yıldırım’dan garanti      BAŞKAN Aziz Yıldırım’ın iç transferde Rüştü, Yusuf, Ogün, Abdullah ve Mert’e garanti verdiği, kalmaları için her türlü çabayı harcayacağını söylediği öğrenildi. Yıldırım, iç transferi firesiz atlatacaklarını belirtirken, futbolcularına Fenerbahçe ile masaya oturmadan kimse ile görüşmemelerini iletti. 
     JOHNSON ise bir ay sonra Fenerbahçe ile pazarlığa oturacağını ancak herhangi bir sorun çıkarmayacağını açıkladı. Ganalı futbolcu tatil yapmak amacıyla ülkesine gideceğini, dönüşte kalmak için her türlü fedakarlığa hazır olduğunu bildirdi. Taraftarlar, televizyonlarda gösterilen Fanta reklamına büyük tepki gösterdiler. 
     
     Baliç’i Denizli istemedi 
     MEHMET ÇİFTÇİ 

     REAL Madrid’in, Baliç’i sezon ortasında yarı fiyatına Fenerbahçe’ye teklif ettiği ancak teknik direktör Mustafa Denizli’nin bu transfere sıcak bakmaması üzerine red cevabı aldığı ortaya çıktı. Boşnak futbolcunun yeni sezonda Real Madrid’de forma giymesinin zor olduğunu düşünen İspanyol kulübü yöneticileri, 10 milyon dolarlık zararı göze alarak satış kararı verdi. 
     MART ayında Baliç’in menaceri Pasaljic ile Sarı - Lacivertli yönetime mesaj gönderen Real Madrid, fiyatta yarı yarıya indirim yapabileceğini bildirdi. Ancak Fenerbahçe, Denizli’nin olumsuz tavrı nedeniyle Baliç’i istemedi. Bu arada Bosna Milli Takımı ile İspanya’da bulunan Baliç, Real Madrid ile üç yıllık sözleşmesi bulunduğunu ve Türkiye’ye dönmeyeceğini söyledi. 
     



 SPOR 



























</TEXT>
</DOC>
