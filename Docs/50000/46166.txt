<DOC>
<DOCNO> 46166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/10/son/soneko23.html </URL>
<DATE> 2001/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Pirelli'de iş bırakma eylemi... 
</HEADLINE>
<TEXT>

     İzmit'in Köseköy Beldesi'ndeki Türk Pirelli Lastikleri A.Ş'ye ait fabrikada çalışan işçiler, 42 işçinin işten çıkarılması nedeniyle işbaşı yapmadı. 
     08.00-16.00 vardiyasına gelen ve bazı arkadaşlarının iş akdinin 
     feshedildiğini öğrenen yaklaşık 950 işçi, kart basmalarına rağmen işbaşı yapmayarak fabrika önünde toplandı. 
     Lastik-İş Sendikası Genel Başkanı Vahdettin Karabay, burada yaptığı açıklamada, fabrika yöneticileriyle yaklaşık 2 saat süren görüşmeden olumlu sonuç alamadıklarını söyledi. 
     Fabrika yetkililerinin, ekonomik kriz nedeniyle üretimi kısma kararı aldıklarını söylediklerini aktaran Karabay, şunları kaydetti 
     ''Bu nedenle bazı işçilerin kıdem tazminatlarının verilerek işten çıkarıldığını bildirdiler. Oysa işten çıkarmalar sorunu çözmeyecek, aksine büyütecektir. İşçiler, ülkemizde yaşanan ekonomik kriz nedeniyle büyük fedakarlık göstermişlerdir. İşçi, hem toplusözleşmede hem de yapılan protokolde büyük fedakarlık göstermiştir. İşveren ise bunu görmezlikten gelmektedir. İşçi ve sendika burada kötü niyetli değil. Biz fabrikanın yaşaması için üzerimize düşen görevi yerine getirdik. 
     Amacımız, fabrikada üretimi durdurmak veya fabrikayı işgal etmek değil. Keşke kısa sürede anlaşma sağlansa da fabrika harıl harıl çalışsa. Ancak, haksız olan bir şeye de tepki koymak zorundaydık. 
     Sorunlar büyürse, bundan iki taraf da zarar görebilir. İnşallah bu tepkimiz iyi niyet görür.'' Bu arada, konuşmayı dinleyen işçilerden bir bölümü, Genel Başkan Vahdettin Karabay'a tepki gösterdi. 
     Konuşma sırasında ''İşçiyiz, haklıyız, kazanacağız'' sloganları atan topluluk, daha sonra yaptığı açıklamada, durumdan haberdar olan sendika yöneticilerinin bugüne kadar önlem alıp, gelişmeleri engelleyemediğini savundu. 
     İşten atılanlar arasında bulunan 13 yıllık işçi Fehmi Sarı ise gazetecilere, ''İşten çıkarıldığımı bankamatik kartından öğrendim'' dedi. Sabah işe geldiklerinde güvenlik kartlarının çalışmadığını bildiren Sarı, şöyle konuştu 
     ''Kapı görevlileri, tazminatlarımızın banka hesaplarımıza yatırıldığını ve işten çıkarıldığımızı söyledi. Biz buna inanmadık ve hesap numarasına bakmak için bankaya gittik. Tazminatların hesaplara yatırıldığını gördük. Krizden dolayı büyük fedakarlık yaptık, ancak işveren ve sendikacılar sözünde durmadılar.'' Jandarmanın yoğun güvenlik önlemi aldığı eylem olaysız sona ererken, işçilerin ne zaman işbaşı yapacakları ise henüz netlik kazanmadı. 
     






</TEXT>
</DOC>
