<DOC>
<DOCNO> 47832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/spor/spo08.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOP KULÜPLERDE 
</HEADLINE>
<TEXT>

Futbol Federasyonu FİFA’nın yeni belirlediği transfer kurallarını Türkiye şartlarına göre belirlemek için kulüplerden öneri istemeye karar verdi 
     CEMAL ERSEN 

     YURT içindeki 23 yaş üstü futbolcuların transferi konusunda çaresiz kalan Futbol Federasyonu, kararı vermek üzere "topu" Kulüpler Birliği’ne attı. FIFA’nın 1 Eylül 2001’de yürürlüğe koyduğu ve 761 sayılı sirküleriyle üye ülke federasyonlarına bildirdiği "serbest dolaşım" kararının, yurt içi transferle ilgili bölümü, kulüplerden gelecek öneriler doğrultusunda belirlenecek. İç transfer ile ilgili düzenleme yapıldıktan sonra FIFA’nın onayına sunulacak. 
     TALİMATIN kabul edilmesi halinde, yeni sezondan itibaren yürürlüğe gireceği ifade edildi. Yönetim kurulunun önceki gün Denizli’de yaptığı toplantıda 23 yaş üstü futbolcuların gelecek sezondan itibaren yurt dışı transferinden kulüplerin varsa "yetiştirme tazminatı" dışında ücret talep edemeyeceği, bu kategorideki oyuncuların Türkiye’deki dolaşımları ile ilgili kıstasların ise kulüplerden gelecek öneriler doğrultusunda belirlenmesi karara bağlandı. 
     UEFA üyesi birçok ülke, Portekiz’de yapılan zirvede bu konuda yurt içi kuralların geçerli olması gerektiğini savunmuştu. FIFA’nın kararlarının iç transferle ilgili uygulamasının ulusal federasyonlar tarafından düzenleneceğini belirten yetkililer, "Sözleşmesi biten oyuncuların yurt dışına gidişi artık kesinlikle engellenemez. Ancak ülke içindeki transferlerine kulüplere zarar vermeyecek bir formül bulmak zorundayız" dediler. 
     



 SPOR 





























</TEXT>
</DOC>
