<DOC>
<DOCNO> 32370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sontur19.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuma yazma bilmeyenlere 600 milyona ehliyet 
</HEADLINE>
<TEXT>

     Bolu'nun Seben İlçesi'nde okuma-yazma bilmeyen kişilere sahte evrak düzenleyerek ehliyet veren bir sürücü kursunun 3 yöneticisi yakalandı. 
     Alınan bilgiye göre, Bolu Emniyet Müdürlüğü Kaçakçılık ve Organize Şube Müdürlüğü ekipleri, Seven ilçesinde faaliyet gösteren bir sürücü kursunda, ''Okuma-yazma bilmeyenlere 600 milyon lira karşılığı ehliyet verildiği'' yolundaki istihbarat üzerine çalışma başlattılar. 
     Yapılan araştırmada, okuma-yazma bilmeyenlere, Seven Halk Eğitim Merkezi Müdürlüğü çıkışlı sahte Yetişkinler 2. Kademe Eğitim Başarı Belgesi ile çeşitli özel hastanelerden sahte raporlar alınarak, ehliyet verildiği belirlendi. 
     Düzenlenen operasyonla, sürücü kursu sahibi S.S. Ankara'nın Nallıhan İlçesi'nde, kurs müdürü A.S. ile kurs öğretmeni A.T. Seben'de yakalandı. 
     Yakalanan kişilerle birlikte 2 adet sağlık kurulu raporu ve 11 adet sahte Seben Halk Eğitim Müdürü çıkışlı başarı belgesi ve 11 kişiye verilmek üzere hazırlanmış ehliyet ele geçirildi. 
     Sanıkların daha önce kaç kişiye ehliyet verdiklerinin araştırıldığı, soruşturmanın sürdüğü bildirildi. 
     
     






</TEXT>
</DOC>
