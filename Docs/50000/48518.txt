<DOC>
<DOCNO> 48518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/spor/ysenay.html </URL>
<DATE> 2001/10/24/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe yine sıfır 
</HEADLINE>
<TEXT>

     35’lik Mert Meriç ile bir o kadar yıllık sararmış nüfus kağıdına sahip senelerin Uche’si Fenerbahçe’de yan yana savunmacılık oynuyorlarsa eğer, o futbol filminin sonucu başlamadan "belli" demektir. 
     Fenerbahçe, Şampiyonlar Ligi oyunlarına türlü çeşitli teknik yetersizlikler sebebiyle havlu atmış olabilir... Kadroda yaşlıların yarattığı handikaplar her haftaki on bir oluşumlarına yansıyıp takımın kolektif futbol oynamasına olumsuz etkenler getirebilir. Ama bütün bu unsurları üst üste koysanız dahi Fenerbahçe’nin bu kadar yavaş, bu kadar rakipten eksik görünen tarafları ile sırıtır halini göremezsiniz... Lazetiç, rakibin çabuk ve tekli pasları arasında sıkışıp kalmış bir "kedi yavrusu" gibi görünüyor tribünden bize göre... Bu delikanlı haftalardır sırtında taşıdığı Fenerbahçe forması içinde bizce futbol oynamak yerine hala tatlı bir balayının renkli rüyaları ile yarışıyor sanki... Hazret, geriye dönüşlerindeki yalan koşuşmalarına kendisi de inanıyor mu bilemiyoruz... 
     Leverkusen hiç de öyle Avrupa görkemlisi bir ekip değil... Müzesi kupalarla dolu olabilir. Ama kendisinden çabuk düşünüp doğru ve düzenli futbol hareketlerini daha önce uygulamaya sokabilen her takıma bizce kolayca takılır Leverkusen... Ancak fizik güçleri ve her pozisyonda yaptıkları müthiş ikili mücadeleleri Fener’e yetti de arttı bile... Adamların kaçırdıkları gol pozisyonlarındaki Fenerbahçe şansları gündeme gelmese, kalede yırtınıp durmakta olan Rüştü’nün fileleri gol çokluğundan kevgire dönebilirdi inanınız... 
     Fenerbahçe tamamen rakibin hatalarından medet uman bir kaderciliğin sonuçlarından bekliyordu aradığı golleri. Revivo - Yusuf - Johnson gibi usta ayaklar bile rakip preslerden çabuk kurtulup Lever’in gol kapılarına dayanamıyorlardı bir türlü... Oktay’ın tek başına kalıp orta alandan birkaç tane dahi düzgün ara pasları alamaması, Fenerbahçe’nin nasıl bir gol plansızlığı içinde olduğunun açık kanıtı idi, dün gece... 
     Daha öte laf kalabalığına hiç gerek yok... Fenerbahçe kadrosunda yaş ortalaması otuzun üstünde kaldığı sürece bu takımın Avrupa ve Türkiye liglerinde çift cepheli olarak yarışması ve de başarı yakalamasının koskoca bir hayal olduğu açıkca ortadadır... Şimdi rota Barcelona oyununu da uygun bir sonuçla atlattıktan sonra derhal işe sarılarak gerçekle kucaklaşmaktır sadece... 
     



 SPOR 























</TEXT>
</DOC>
