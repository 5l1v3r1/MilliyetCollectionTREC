<DOC>
<DOCNO> 42659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sonspo20.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Saffet Antalyasporlu oluyor 
</HEADLINE>
<TEXT>

     Antalyaspor, Galatasaray'ın golcü futbolcusu Saffet Akyüz ile anlaştı. 
     Antalyaspor Kulübü Basın Sözcüsü Murat Bulat, Saffet ile her konuda anlaşma sağladıklarını ve bu futbolcunun en geç yarın Antalya'ya gelerek sözleşme imzalayacağını söyledi. 
     Bulat, Saffet'in kiralık ya da bonservisiyle beraber gelebileceğini, bu konunun henüz netleşmediğini de bildirdi. Teknik Direktör Hüseyin Kalpar ise Saffet'i takımda görmek istediğini ve kulüp başkanı Dr.Bekir Kumbul'un, bu transferin gerçekleştirileceği yolunda kendisine söz verdiğini açıkladı. 
     Antalyaspor'un giderek daha iyi bir trend yakaladığına da değinen Kalpar, Denizlispor maçında kötü oynayıp 3 puan aldıkları yolundaki eleştirilere katılmadığını söyledi. 
     Kalpar, takımının kazanmak için herşeyi yaptığını vurgulayarak, ''Özellikle ikinci yarıda çok iyi oynadık. Bir takım kazanmak için herşeyi yapıyorsa, o takımın kötü oynadığı söylenemez'' dedi. 
     Ligin henüz başı olduğuna ve 4 puanlı çok sayıda takım bulunduğuna işaret eden Kalpar, Antalyaspor'un ligi iyi bir yerde bitireceğini ve düşme tehlikesi yaşamayacağını anlattı. 
     Yönetimin her konuda kendilerine destek olduğunu, bu hafta içinde futbolculara para ödeneceğini ifade eden Kalpar, sezon başında yapılan transferlerin yerinde olmadığını, yeni transferlerden hiçbirinin kadroya giremediğini kaydederek, ''Bu yanlışları yavaş yavaş düzeltiyoruz. Birlik ve beraberlik içinde en iyi yere geleceğiz'' diye konuştu. 
     Kalpar, transfer arayışlarının sürdüğünü, yardımcılarından birinin yurtdışına giderek, yabancı oyuncu arayacağını da sözlerine ekledi. 







</TEXT>
</DOC>
