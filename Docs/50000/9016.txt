<DOC>
<DOCNO> 9016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun17.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da uyuşturucu operasyonu... Bin kişi tutuklandı 
</HEADLINE>
<TEXT>

     İran'ın başkenti Tahran'da uyuşturucuya karşı düzenlenen geniş çaplı operasyonda, bin dolayında uyuşturucu kaçakçısı tutuklanırken, bin kadar kişi de evlerinden çıkarılarak otellere yerleştirildi. 
     İRNA'nın haberine göre, Tahran'ın kuzeydoğusundaki Hak-e Sefid mahallesinde geçen Cuma günü yapılan ani baskınla başlayan ve hala sürdürülen operasyonda tutuklanan kaçakçılara ait bazı evler yıkıldı, bazıları da boşaltıldı. 
     Tahran polisi, başkentte dağıtılan uyuşturucunun yüzde 75'inin kaynağı olduğu sanılan mahallede 50 uyuşturucu çete şefinin de ele geçirildiğini belirtti. 
     Polis, kaçakçıların kullandığı yaklaşık 400 evi boşaltırken, kaçakçılıkla ilişkisi olanları tutuklayarak bilinmeyen bir yere götürürken, doğrudan ilişkili olmayanları da iki otele yerleştirdi. 
     Son birkaç yıldır neredeyse uyuşturucunun açıkça taşındığı, her türlü suç faili ve araba hırsızları için bir sığınma bölgesi haline gelen Hak-e Sefid mahallesinde boşaltılan evlerin yıkımına devam ediliyor. 
     Tahran Adliyesi Başkanı Hüccetülislam Abbasali Alizade, Hak-e Sefid mahallesinden Tahran'a günde yaklaşık 500 kilo uyuşturucu dağıtıldığını kaydetti. 
     Bölgede incelemelerde bulunan Tahran Güvenlik Kuvvetleri Komutanı Tuğgeneral Muhsin Ensari, temizlik operasyonunun Cumhurbaşkanı Muhammed Hatemi'nin onayı alındıktan sonra yapıldığını belirtti. 
     Hatemi de, dün yaptığı açıklamada, operasyondan dolayı polisi kutlayarak, ''Şeytanın kökünü kazımak için bu tip operasyonlara ülke çapında devam etmek gerekiyor'' dedi. BM raporlarına göre, tüm dünyada ele geçirilen afyonun yüzde 80, morfinin ise yüzde 90'ı, Afganistan ve Pakistan'dan Avrupa'ya giden uyuşturucu kaçakçılığı yolunun üstünde olan İran'da yakalanıyor. Bunun yanı sıra, son yıllarda İran'da uyuşturucu kullanımı da büyük bir tehlike haline geldi. Esrar gibi uyuşturucular oldukça ucuza elde edilebilirken, uyuşturucu kullanımını toplumun en yoksul kesimlerine bile yayıldığı belirtiliyor. Resmi istatistiklere göre, yaklaşık 2 milyon uyuşturucu bağımlısı bulunan İran'da 150 bin kadar tutuklu ve hükümlünün yaklaşık yüzde 75'i uyuşturucu kaçakçılığı ve kullanımıyla ilgili suçlardan hapiste yatıyor. 




</TEXT>
</DOC>
