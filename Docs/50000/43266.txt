<DOC>
<DOCNO> 43266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/son/sontur09.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksaray'da çöken binanın enkazında 2 cesede ulaşıldı 
</HEADLINE>
<TEXT>

     Aksaray'da çöken Çınar Pansiyon ile bitişiğindeki binanın ayakta kalan kısımları, kurtarma çalışmalarında tehlike yarattığı gerekçesiyle yıkıldı. 
     Arama Kurtarma ve Acil Yardım Derneği AKAY ekibinden Murat Uzan, kısmen çöken binaların enkazında meydana gelen kaymaların, kurtarma ekiplerine tehlike oluşturması nedeniyle binaların ayakta kalan kısımlarının bu sabaha karşı yıkıldığını söyledi. Yıkım işleminin ardından güvenli çalışma ortamı bulabildiklerini ve 2 erkek cesedine ulaştıklarını anlatan Uzan, cesetlerden birinin soyadı belirlenemeyen ''Ali Rıza'' adlı İran uyruklu kişiye, diğerinin ise ''Erzurumlu Ayhan'' olarak tanınan kişiye ait olduğunun sanıldığını ifade etti. 
     Uzan, Macaristan uyruklu olduğu bildirilen ve tanıyanların adının ''İva'' olduğunu söyledikleri bir anne ile 13-14 yaşlarındaki kızını arama-kurtarma çabalarının ise sürdüğünü kaydetti. Anne ile kızının bulunduğunu sandıkları bölüme halatlarla indiklerini, ancak burada kimseye rastlamadıklarını söyleyen Uzan, yıkılan pansiyonun üst tablasını kaldırmaya çalıştıklarını ve bundan sonra anne ile kızına rastlamayı umduklarını ifade etti. Macaristan uyruklu anne ile kızının enkaz altındaki tünele düşmüş olma ihtimalleri de bulunduğunu anlatan Uzan, tünelin üstünün şu anda toprakla dolu olduğunu ve bu durumda kayıpları canlı kurtarma şanslarının kalmayabileceğinden korktuklarını söyledi. 







</TEXT>
</DOC>
