<DOC>
<DOCNO> 40960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/son/soneko05.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Türkiye için en öncelikli konu üretimin artırılmasıdır" 
</HEADLINE>
<TEXT>

     TOBB Başkanı Rifat Hisarcıklıoğlu, Türkiye için en öncelikli konunun üretimin artırılması olduğunu söyledi. 
     Hisarcıklıoğlu, ''reel sektörün sorunlarına el atılmazsa, 2002'de kayıp yıl olur'' dedi. Hisarcıklıoğlu, çıktığı Anadolu gezisi kapsamında Kahramanmaraş'ta yaptığı açıklamada, ''önümüzü göremiyoruz ki ekonomik krizin ne zaman biteceğine ilişkin bir tahmin yapabilelim'' derken, ekonomik belirsizliklerden yakındı. 
     Türk insanının yüzde 11,8'lik küçülmeyi haketmediğine dikkati çeken Hisarcıklıoğlu, büyüme hızının yeniden pozitife dönüştürülmesinin zorunlu olduğunu bildirdi. Hisarcıklıoğlu, 2002 yılı bütçesiyle yüzde 4'lük büyüme öngörüldüğünü öğrendiğini ifade ederek, ''Bizim için şu andaki en önemli konu seçim değil üretimi olabildiğince artırmaktır. Ekonomik büyüme hedeflenmez ve reel sektörün sorunlarına el atılmazsa 2002'de kayıp yıl olur. Bu Türk milleti için çok acı olur'' diye konuştu. 
     Sektör kurul toplantılarının, sektörlerin içinde bulundukları sorunların tespiti ve bu sorunlardan hükümet üyelerinin haberdar edilmeleri açısından yararlı olduğunu anlatan Hisarcıklıoğlu, sorunların çözümüne sağlanacak katkının, son sektör kurul toplantısı sonrasında yapılacak teknik çalışmalar sonrasında görüleceğini ifade etti. 
     Hisarcıklıoğlu, hükümetin, sektör kurul toplantılarında dile getirdikleri görüşlerini dikkate alması gerektiğini vurgulayarak, şöyle devam etti 
     ''Rakamlar haklılığımızı ortaya koyuyor. Üreten sektöre acilen el atılması lazım. Öncelikle de kredi kullanamama ve daralan talep sorunlarına çözüm bulunmalıdır'' dedi. Ankara Ticaret Odası'nın başlattığı TL'ye itibar kampanyasını da değerlendiren Hisarcıklıoğlu, psikolojik ve moral açıdan önemli olan bu kampanyaya herkesin destek vermesi gerektiğini, esas olanın ise TL'nin değer kazanması için ekonomik tedbirler almak olduğunu bildirdi. 
     Elektriğe yapılan zamların sanayiciyi zor durumda bıraktığına da işaret eden Tobb Başkanı, şunları kaydetti ''Enerji bedellerinin yüksekliği yanında, işçi istihdam etmenin maliyetinin de yüksek olması, sanayicimizin rekabet gücünü kırmakta, ihracatı olumsuz etkilemektedir. Enflasyon tek haneli rakamlara düşmeden TL'den sıfır atılması bir anlam taşımaz. Oda ve borsalardan gelen bilgiler, ekonomik kriz nedeniyle üretim hatlarının yüzde 25-75 oranında durduğunu ortaya koydu.'' 







</TEXT>
</DOC>
