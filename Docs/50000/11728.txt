<DOC>
<DOCNO> 11728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/16/son/sontur10.html </URL>
<DATE> 2001/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'da gergin gün, polis taşlandı 2 yaralı 
</HEADLINE>
<TEXT>

     Aydın E Tipi Cezaevi çevresindeki evlerde arama yapmak isteyen polis ile vatandaşlar arasında çıkan tartışma sırasında ölen Resul Aydemir'in cenazesinin otopsi sonrası Aydın'a getirilmesi sırasında toplanan kalabalık, taş ve sopalarla polis ve gazetecilerin bulunduğu bölüme saldırdı. Olayda, biri polis 2 kişi yaralandı. 
     Yakınları tarafından İzmir Adli Tıp Grup Başkanlığı'ndan alınan Aydemir'in cenazesi, öğleden sonra Aydın'a getirildi. Cenaze, şehir içi yerine Efeler Mahallesi Işıklı yol kavşağından geçirilmek istendi. 
     Kavşakta polisin geniş güvenlik önlemi almasına rağmen toplanan kalabalık, taş ve sopalarla polisin ve gazetecilerin bulunduğu bölüme doğru saldırdı. Olayda, 1'i polis, diğeri kalabalıktan 1 kişi yaralandı. Bazı gazeteciler de darbe aldı. Yaralanan 2 kişi, Aydın Devlet Hastanesi'ne kaldırıldı. 
     Takviye olarak çağrılan özel tim ve panzerlerin, olay yerine gelmesiyle gerginlik sona erdi. Minibüsle getirilen cenaze, ikindi namazından sonra toprağa verilmek üzere yakınları tarafından Ovaemir Mezarlığı'na götürüldü. 




</TEXT>
</DOC>
