<DOC>
<DOCNO> 29937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/son/soneko13.html </URL>
<DATE> 2001/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
FİBA Holding Başkanı Hüsnü Özyeğin, Fransızlarla ortaklığı anlattı 
</HEADLINE>
<TEXT>

     Fiba Holding ve Finansbank Yönetim Kurulu Başkanı Hüsnü Özyeğin, ortaklık görüşmelerinın BNP Paribas'ın genel itibariyle Finansbank'da yüzde 51'lik bir paya sahip olmasını içerdiğini bildirdi. 
     Özyeğin, Fiba Holding ile BNP Paribas arasında imzalanan münhasırlık sözleşmesi hakkında bilgi vermek amacıyla düzenlediği toplantıda yaptığı konuşmada, Finansbank'ın 14 yıl önce 24 kişi ve 2.5 milyon dolar sermaye ile kurulduğunu, bugün Fiba Holding çatısı altında 8 ülkede 10 bin kişinin finans ve perakendecilik alanlarında faaliyet gösteren bir grup haline geldiğini vurguladı. 
     Finansbank'ın 4 milyar dolar aktif büyüklüğü ile Türkiye'de 83 banka içinde ilk 10 banka arasına girmeyi başardığını kaydeden Özyeğin, bankanın 31 Mart tarihi itibariyle Türkiye'de 28 şehirde 116 şubesi, 450 bin bireysel ve 6 bin 700 kurumsal müşterisi bulunduğunu anlattı. 
     Toplam 150 bini aşkın müşterisiyle yurtdışındaki Türk bankaları içerisinde en büyük konumda olduklarını da belirten Özyeğin, Hollanda, İsviçre, Almanya, Belçika, Fransa, Romanya ve Rusya'da faaliyet gösteren yurtdışı bankalarının toplam aktif büyüklüğünün 2 milyar doları bulduğunu ve binin üzerinde çalışanı olduğunu kaydetti. 
     Diğer mali sektör şirketlerinin de kendi alanlarında lider kuruluşlar olduğuna dikkati çeken Özyeğin, Finans Leasing ve Finansınvest'ın sektörlerinde ilk 3 şirket içinde yer aldığını vurguladı. 
     Hüsnü Özyeğin, ''Bu konumu ile Finansbank grubu, Türkiye'de en cazip büyüklüğe ulaşmış ve yabancı yatırımcıların odak noktası haline gelmiştir. Geçtiğimiz 12 ay içerisinde birçok yabancı, finansal kurum bankamızla ilgilenmiş ve değişik önerilerle ortaklık teklifinde bulunmuştur'' dedi. 
     Fransa'nın en büyük bankası olan BNP Paribas ile ortaklık görüşmeleri hakkında bilgi veren Özyeğin, söz konusu görüşmelerin bankacılığın yanı sıra sigortacılık, leasing, tüketici finansmanı, varlık yönetimi, gayrimenkul finansmanı ve bireysel emeklilik alanlarını da kapsayacağını açıkladı. Özyeğin, bu görüşmelerde her iki grubun güçlü yönlerinin belirleneceğini ve ortak sinerjiler çerçevesinde bir yapılanmanın amaçlandığını vurgulayarak, şunları kaydetti 
     ''Bu çalışmalarla Finansbank ve mali kuruluşlarını Türk finansal piyasalarının liderlerinden biri konumuna getirecek bir iş planı alanı ortaya çıkarmak hedeflenmektedir. Söz konusu ortaklık, genel hatları itibariyle BNP Paribas'ın bankamızda yüzde 51'lik bir paya sahip olmasını ve Fiba Holding olarak yüzde 30'luk bir nihai hisse değılımını içermektedir. Ön mutabakata vardığımız konular arasında Finansbank'ın ve diğer mali iştiraklerin mevcut isim ve yönetimiyle faaliyetlerine devam etmesi de yer almaktadır.'' 
     Özyeğin, potansiyel ortaklık sonrası yönetimde Fiba Holding ve BNP Paribas'ın, üst yönetim seçimi, sermaye artırımı, iştirakler, yatırımlar ve yeni iş alanlarına girme konularında eşit haklara sahip olacaklarını kaydetti. 
     
     






</TEXT>
</DOC>
