<DOC>
<DOCNO> 36057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/son/soneko05.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 yılında 10 bine yakın işçi yurtdışına gitti 
</HEADLINE>
<TEXT>

     Türkiye İş Kurumu Genel Müdürlüğü aracılığıyla bu yılın Ocak-Haziran döneminde, 10 bine yakın Türk vatandaşı, çalışmak için yurtdışına gitti. 
     Türkiye İş Kurumu Genel Müdürlüğü istatistiklerine göre, 2000 yılı Ocak-Haziran döneminde 7 bin 151 Türk vatandaşı işçi olarak yurtdışına gönderildi. 2001 yılı aynı döneminde ise yurtdışına giden işçi sayısı 9 bin 889'a yükseldi. Geçen yılın aynı dönemine oranla yurtdışına çalışmak için giden işçi sayısı yüzde 38 oranında arttı. Bu yılın ilk yarısında, Kurum aracılığıyla yurtdışına işçi gönderilen ülkeler arasında 2 bin 972 işçi ile Suudi Arabistan, bin 591 işçi ile Rusya Federasyonu, bin 290 işçi ile İsrail, bin 227 işçi ile Almanya ilk sıralarda yer aldı. Belçika, Danimarka, İsveç, İsviçre, İtalya, Kanada, Japonya, Bermuda, Bahreyn, Birleşik Arap Emirlikleri ve Lüksemburg ise bu yıl hiç işçi gönderilmeyen ülkeler oldu. İstatistiklere göre, ABD, Fransa, Suudi Arabistan, Özbekistan, İsrail, Arnavutluk, Hırvatistan, Beyaz Rusya'ya gönderilen işçi sayısı geçen yılın aynı dönemine oranla arttı. Libya, Azerbaycan ve Ukrayna'ya gönderilen işçi sayısı ise azaldı. 







</TEXT>
</DOC>
