<DOC>
<DOCNO> 48220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/22/son/sonspo02.html </URL>
<DATE> 2001/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan İnter'i 4 golle devirdi 
</HEADLINE>
<TEXT>

     İtalya Futbol Ligi Seri A'da, Milano derbisinde AC Milan, FC İnter'i 4-2 yendi. 
     Teknik direktörlüğünü Fatih Terim'in yaptığı AC Milan, ligin 7. 
     hafta karşılaşmasında, ilk yarısını 1-0 yenik kapattığı derbi maçta, 4-2 galip gelmeyi başardı. 80 bin kişilik San Siro Stadı'nda yapılan maçta, AC Milan'ın ilk yarıda organize olamadığı, özellikle Rui Costa ve İnzaghi'nin oyuna ağırlıklarını koyamadığı gözlendi. AC Milan 59. dakikada Schevchenko'nun kafa golüyle kendisini ateşlerken, 6 dakika içinde 3 gol bularak rahatladı. Daha sonra 4. golü de atarak farklı skora ulaştı. FC İnter'de ise Okan, Yunan Georgatos'un yerine 73. dakikada oyuna girdi. Türk futbolcu oyunda kaldığı süre içerisinde çalışkan bir görüntü verdi. Okan, son dakikada Callon'un attığı golün de pasını verdi. 12. dakikada FC İnter ilk atağında golle buluştu. Bu dakikada sağ taraftan ceza alanına yapılan ortayı iyi takip eden Callon, Ventola'yı topla buluşturdu. Ventola yakın mesafeden topu filelere göndererek takımını 1-0 öne geçirdi. 59. dakikada sağdan Rui Costa'nın ortaladığı topu, Shevchenko kafayla filelere gönderdi 1-1 61. dakikada AC Milan'ın kazandığı serbest vuruşta, Rui Costa bekletmeden atışı kullandı. Topu alan Contra, ceza alanı dışından mükemmel bir vuruşla meşin yuvarlağı köşeden filelere gönderdi 1-2 65. dakikada Rui Costa'nın soldan ceza alanına gönderdiği topu bu kez İnzaghi kafayla filelere gönderdi 1-3 77. dakikada sağ kanattan ceza sahasına sokulan Contra, yerden pasını Schevchenko'ya aktardı. Bu futbolcu yakın mesafeden bir kez daha fileleri havalandırdı 2-4 90. dakikada Okan'ın sağdan ceza alanına ortaladığı topu Callon yerden düzgün bir vuruşla AC Milan filelerine gönderdi 4-2 Karşılaşma AC Milan'ın 4-2 üstünlüğüyle sona erdi. İtalya Ligi'nde bu sezon gece yaptığı tüm maçları kazanan AC Milan, derbi maçta da bu özelliğini sürdürdü. Hafta içinde eleştirilen, hatta 59. dakikaya kadar, görevine son verileceği söylenen Fatih Terim, takımının aldığı 4-2'lik galibiyetle rahat bir nefes aldı. Maç sonrası AC Milan taraftarları, Fatih Terim'i ''imparator'' tezahüratıyla tribünlere çağırdı. 
     






</TEXT>
</DOC>
