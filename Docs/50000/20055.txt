<DOC>
<DOCNO> 20055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/08/dunya/dun01.html </URL>
<DATE> 2001/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırplar Bosna'da terör estirdi 
</HEADLINE>
<TEXT>

     DIŞ HABERLER SERVİSİ 

     Bosna Sırp Cumhuriyeti'nin başkenti Banya Luka'da 1993'te savaş sırasında Sırplar tarafından bombalanan Osmanlı döneminden kalma tarihi Ferhadiye Camii'nin restorasyonu için dün düzenlenen tören Sırp milliyetçilerin saldırısına uğradı. Törene katılanları taş yağmuruna tutan Sırplar, Müslüman Boşnakları camiye getiren 5 otobüsü de ateşe verdi. 
     Saldırı nedeniyle aralarında Bosna Sırp Başbakanı Mladen İvaniç ve çok sayıda yabancı temsilci ile diplomatın yanı sıra bir grup Boşnak dini yetkili, cami yanındaki Müslüman toplumuna ait bir binaya sığınmak zorunda kaldı. Sayıları 4 bin kadar olan Sırp göstericilerin, "Cami istemiyoruz, kilise inşa edin", "Sırbistan, Sırbistan" ve "Radovan Karadziç" diye slogan attıkları bildirildi. 
     Göstericilerin, tören için toplanan kalabalığa taş, şişe ve maytap attıkları bildirilirken, cami yanında Müslümanlara ait binanın camlarının kırıldığı ve Bosna - Hersek Dışişleri Bakanı Zlatko Lagumdziya'nın makam aracının atılan taşlardan hasar gördüğü kaydedildi. 
     Sırp milliyetçilerin, dünkü eylemlerinden önce Banya Luka'da "İslamcı saldırıya" karşı direniş çağrısı yapan broşürler dağıttıkları öğrenildi. 
     Hastane kaynaklarına göre, caminin restorasyonu için düzenlenen törende çıkan olaylar sırasında 8 sivil yaralanırken, BM kaynakları, olaylarda 3 Bosna Sırp polisinin yaralandığını belirtti. Bu arada BM temsilcilğinin Sırp polisiyle yaptığı yoğun temas sonunda mahsur kalanların bölgeden tahliye edilmeye başlandığı öğrenildi. 
     



 DÜNYA 










</TEXT>
</DOC>
