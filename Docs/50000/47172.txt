<DOC>
<DOCNO> 47172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/soneko13.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat - General Motors ortaklığı vites büyütüyor 
</HEADLINE>
<TEXT>

     Fiat ile General Motors'un motor ve vites kutusu üreten şirketi Powertrain, önümüzdeki yıl Türkiye'deki vites kutusu üretimini 90 binden 250 bin adede çıkarmayı planlıyor. 
     Powertrain'in Türkiye'deki şirketi Powertrain Mekanik Sanayi ve Ticaret Ltd. Şti. Genel Müdürü Cesare Neirotti, GM ve Fiat'ın Powertrain'de eşit ortaklıkları bulunduğunu, Türkiye'deki şirketin de Powertrain'e ait olduğunu kaydetti. 
     Fiat-GM Powertrain'in 9 ülkede 17 tesis ve 7 mühendislik merkezindeki 24 bin çalışanı ile yürüttüğü motor ve vites kutusu üretimiyle, bu alanda dünyanın en büyüğü olduğunu vurgulayan Neirotti, tesislerin Türkiye'nin yanı sıra Avusturya, Brezilya, Almanya, İngiltere, Macaristan, İtalya, Polonya ve İsveç'te yer aldığını bildirdi. 
     Neirotti, Fiat, GM ve Tofaş'ın aldığı, Bursa'daki tesisin ortak girişime eklenme kararıyla, yaklaşık 500 çalışanı bulunan, motor ve vites kutusu üreten tesisin Powertrain'in bir parçası haline geldiğini söyledi. 
     Dünya ekonomisinde üretim ve ihracat faaliyetlerinin ABD'deki terörist saldırılarla başlayan gelişmelerden etkileneceğine dikkati çeken Neirotti, şöyle dedi 
     ''Bu yıl için 15 bin motor ve 90 bin vites kutusu üretmeyi planlıyoruz. 2002'de ise 14 bin motor ve 250 bin vites kutusu üreteceğimizi tahmin ediyoruz. Bu 250 bin vites kutusu içinde 50 bin vites kutusuna eş değer vites kutusu parçası da yer alacak. 
     Fiat-GM Powertrain'in hedeflerinden biri, iki grupta da maliyetleri düşürmek ve sinerjiyi artırmaktır. Bursa tesisi de bu işlemin bir parçasıdır.'' 
     






</TEXT>
</DOC>
