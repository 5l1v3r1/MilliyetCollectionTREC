<DOC>
<DOCNO> 22252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/20/son/sondun02.html </URL>
<DATE> 2001/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Cumhuriyetçi senatör ortalığı karıştırdı 
</HEADLINE>
<TEXT>

     ABD'de iki büyük parti arasında 50-50 bölünen Senato'da, iktidardaki Cumhuriyetçi Parti mensubu bir üyenin rakip Demokrat Parti'ye geçme niyetine ilişkin söylentiler, Washington'da dengeleri alt üst etti. 
     Cumhuriyetçi Parti'li Vermont Senatörü James Jeffords'ın rakip partiye katılması halinde, Cumhuriyetçiler lehine olan güç dengesi, Demokrat Parti'ye geçecek. 
     Önemli kararların alındığı Kongre'nin üst kanadı Senato'da, geçen yıl Kasım ayında yapılan seçimlerin ardından, iki parti 50'şer üyelikle hassas bir denge oluşturmuşlardı. Çoğunluk esasına göre alınan kararlarda, iki parti arasındaki denge bozulamadığı zaman, ABD Başkan Yardımcısı Dick Cheney, başkan yardımcılarının aynı zamanda senato başkanı sıfatını taşımaları nedeniyle, Senato'ya gelerek oyunu kullanarak dengeyi Cumhuriyetçiler lehine çevirebiliyor. 
     Başkanı George Bush yönetiminin, Cumhuriyetçi Parti politikalarına destek bularak, önemli kararları Kongre'den geçirebilmesi, bu hassas dengeye bağlı bulunuyor. 
     Jeffords, parti değiştirdiği takdirde, Demokrat Parti'li senatör sayısı 51 olurken, Cumhuriyetçi senatör sayısı 49'a düşecek ve Cheney'in oyu dahi, Cumhuriyetçileri kurtarmaya yetmeyecek. Yüz sandalyeli Senato'daki bu hassas denge yüzünden, özellikle yaşları hayli ilerlemiş olan 80 yaşındaki Cumhuriyetçi Parti'li Kuzey Carolina Senatörü Jesse Helms ve 99 yaşındaki Güney Carolina Senatörü Strom Thurmond hakkında sık sık öldükleri ya da ağır hasta oldukları yolunda söylentiler çıkarılıyor. 
     Cumhuriyetçi Parti yönetiminin, bu iki senatörünün sağlığını korumak için elinden gelen gayreti gösterdiği belirtiliyor. Bu koşullarda, diğer partiye geçeceği söylentilerini geçen haftalarda yalanlamasına karşılık Jeffords'ın ofisinin, ilk kez ''Senatörün hangi parti etiketini taşıdığı önemli değil'' sözleri, parti değişikliğine ilişkin bir işaret olarak yorumlandı. Jeffords'ın yakın çevresinden yayılan söylentilere göre, Demokrat Parti yönetiminin üst düzey yetkilileri, özellikle son iki haftadır senatör ile temaslarını sıklaştırdılar ve parti değiştirmesi için baskıyı artırdılar. Senato azınlık lideri, Demokrat Parti'li Tom Daschle'ın sözcüsü, gazetecilerin sorularına karşılık, ''Jeffords'ı bizim partimizde görmekten çok mutlu olacağız'' demekle yetindi. Demokrat Parti'nin, karşılık olarak Jeffords'a, Kongre'deki eğitim komitesinin başkanlığını teklif ettiği belirtiliyor. 







</TEXT>
</DOC>
