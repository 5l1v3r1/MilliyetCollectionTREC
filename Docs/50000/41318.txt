<DOC>
<DOCNO> 41318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/son/sontur05.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK eski genel müdürü Kemal Oktar gözaltında.. 
</HEADLINE>
<TEXT>

     İzmir SSK'daki yolsuzluk iddialarıyla ilgili bir süre önce başlatılan ''Beyaz Önlük Operasyonu'' kapsamında, SSK eski genel müdürü Kemal Oktar'ın da aralarında bulunduğu 3 bürokrat, Ankara'da gözaltına alındı. 
     İzmir'de sürdürülen SSK'daki yolsuzluk olayıyla ilgili olarak İzmir DGM Savcılığı'nın talimatı üzerine, 1999 yılında emekliye ayrılan SSK eski genel müdürü Kemal Oktar gözaltına alındı. Operasyon kapsamında, dönemin Sağlık Daire Başkanı ve halen SSK Fizik Tedavi Hastanesi Başhekim Yardımcısı görevinde bulunan Dursun Yaşar Çalışkan, SSK daire başkanlarından Aytaç Kösten de Ankara Emniyet Müdürlüğü Kaçakçılık ve Organize Suçlar Şube Müdürlüğü ekiplerince gözaltına alındılar. Söz konusu kişilerin İzmir SSK'da ortaya çıkarılan yolsuzluk olayı kapsamında sorgulandıktan sonra yarın Ankara DGM'ye çıkarılacakları öğrenildi. Bir süre önce İzmir'de başlatılan ve ''Beyaz Önlük'' adı verilen operasyonda DUSAŞ adlı özel bir sağlık kuruluşundan 50 bin SSK'lının hizmet almış gibi gösterildiği tespit edilmişti. Operasyon kapsamında aralarında SSK müfettişi Hüsamettin Örnek, bazı İzmir SSK ve il sağlık müdürlüğü çalışanları ile DUSAŞ'ın sahibinin de bulunduğu 16 kişi tutuklanmıştı. 







</TEXT>
</DOC>
