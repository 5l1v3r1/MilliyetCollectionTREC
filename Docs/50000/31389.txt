<DOC>
<DOCNO> 31389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/ekonomi/aeko.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne kafesmiş ama... 
</HEADLINE>
<TEXT>

Adı Gökkafes. Sahibi Mustafa Süzer bankası Kentbank’a el konan işadamı. Ünlü ev sahipleri Dinç Bilgin ve Zafer Mutlu, el konulan Etibank’ın sahibi ve yöneticisi 
     EKONOMİ SERVİSİ 

     Tasarruf Mevduatı Sigorta Fonu’na devredilen beş bankadan biri olan Kentbank’ın sahibi Mustafa Süzer’in, Gümüşsuyu’ndaki Gökkafes’i, inşaatın başladığı tarihten bugüne kadar çok tartışıldı ve hakkında birçok dava açıldı. Mimar odaları, sivil toplum kuruluşları, aydınlar tarafından protesto edildi. 
     Bölgenin doğal ve tarihsel özelliklerini, Boğaz’dan bölgeye kent siluetini bozduğu ve şehircilik ilkelerine aykırı olduğu gerekçesiyle hakkında birçok dava açılan Gökkafes’in inşaatı, sonunda bulunduğu bölgenin bağlı olduğu belediye değiştirilerek aşıldı ve inşaatı tamamlandı. Otel ve residence haline getirildikten sonra da ünlü işadamları buradan daire aldı. 
     Gökkafes’in residence olarak ayrılan bölümünde daire sahibi olanlar arasında Dinç Bilgin ve Zafer Mutlu da bulunuyor. Dinç Bilgin’e ait dairenin binanın en üst katında olduğu belirtiliyor. Ayrıca binanın sahibi Mustafa Süzer’in dairesi de var. 
     
     Beş yıldız üstü 
     İşletmeciliğini Amerikan Marriott - Ritz Carlton’ın yaptığı Gökkafes’te delüks beş yıldız üstü otel ve otel servisinden yararlanabilen konutlar bulunuyor. Ritz Carlton İstanbul olarak hizmet veren Gökkafes’te 244 otel odası, 90 apart otel tipinde daire yer alıyor. 
     
     İlçenin haritası değiştirildi 
     Gökkafes birçok davaya konu oldu. Beyoğlu Belediyesi’nin engelini aşabilmek için inşa edildiği bölge Beyoğlu Belediyesi’nden alınarak Şişli Belediyesi’ne devredildi ve dönemin ANAP’lı Şişli Belediye Başkanı Cüneyt Akgün tarafından ruhsat verildi. 
     Danıştay İdari Dava Daireleri Genel Kurulu, Büyükşehir Belediye Başkanlığı’nın açtığı davada, Danıştay 6. Dairesi’nin Gökkafes için aldığı, Turizm Bakanlığı’nca resen onaylanan 1 1000 ölçekli uygulama imar planının iptal kararını ise esastan bozdu. 
     
     Davalar açıldı 
     Mimarlar Odası yetkilileri ise Gökkafes için üç ayrı dava açtıklarını ve davaların sürdüğünü söylediler. Oda yetkililerinin verdiği bilgiye göre bu üç davadan birisi imarın iptali, ikincisi ruhsatın iptali, üçüncüsü de Gökkafes’in bulunduğu bölgenin Şişli Belediyesi’ne bağlanması konusunda. 
     
     


 EKONOMİ 



























</TEXT>
</DOC>
