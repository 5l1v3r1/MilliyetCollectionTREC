<DOC>
<DOCNO> 37850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/guncel/gun08.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi köprü intihara engel olabilir mi 
</HEADLINE>
<TEXT>

ÇAPRAZ ATEŞ 
     GÜLAY FIRAT 

     Renk bilimi uzmanı Metin Yahya Üster, Boğaziçi Köprüsü’nden intiharların sık yaşanmasında, gri renginin etkisi olduğunu öne sürdü. Üster, "Gri ve kaos görünümü ile insanları intihara çeken bütün köprülerin maviye boyatılması yanındayım. Maviye boyanan köprülerde intihar olayının azaldığı, hatta son bulduğu görülmüştür" dedi. Köprü maviye boyanırsa, intiharların önüne geçilebilir mi İşte uzmanların görüşleri. 
     
     Prof. Dr. Sedat Özkan İ.Ü. Tıp Fak. Liyezon Psikiyatrisi Bilimdalı Başkanı 
Köprünün rengiyle ilgisi yok      İntiharların sebebi bellidir. Boğaz köprüleri bundan sorumlu değildir. Bunlar sadece araçtır. Erkekler kendilerini daha çok ateşli silahlarla veya atlama yöntemi ile kadınlar daha çok tüp gaz ya da ilaçla intihar girişiminde bulunurlar. Dünyada intihar sonucu ölüm, ölüm nedenleri arasında 10. sıradadır. Zaten intihar ciddi bir ruh sağlığı sorunudur. İntihar düşüncesi veya girişimi sosyolojik bir durum değil, psikolojik bir durumdur. Bunun kriterleri vardır. Kuzey ülkelerinde intihar girişimi daha fazladır. Ekolojik, sosyal bazı dengelerle ilişkileri vardır. Yalnız yaşayanlarda, boşananlarda, çocuksuzlarda, işsizlerde, içki kullananlarda, 40 yaş üstü insanlarda intihar daha fazla görülür. Bunlar dünyanın var olan gerçekleri. İntihar girişim nedenleri köprünün rengiyle açıklanamaz. Bununla hiçbir ilgisi yoktur. Köprünün rengi griden maviye geçse bile intihar davranışı o insanın psikolojiyle ilgilidir. İntihar düşüncesi ya da yönelimi olanlar hiç kendilerini suçlamadan, tedavi edilmezse psikiyatr ya da psikoloğa başvurmalıdır. 
     
     Cem Ataklı Türkiye Psikiyatri Derneği İstanbul Şube Başkanı 
İntiharı etkilemez      İntiharlarla köprünün renginin direkt olarak ilgili olduğunu sanmıyorum. İkinci köprünün rengi de aynı gridir, ancak aynı sıklıkla intihar girişimleri burada görülmemektedir. Boğaziçi Köprüsü’nden intihar girişimlerinin altında birçok sebep yatmaktadır. İlgi çekmek, sesini duyurma isteği de böyle bir yol seçmelerine yol açabilir. Yani, insanların içinde yaşadığı koşullar, ruh hallerine yansıyışı da çok önemli. Bana kalırsa, köprünün gri renginin insanları intiharı çekmesinden ziyade yaşadıkları ekonomik, sosyal, psikolojik sıkıntıların etkisi daha büyüktür. Ayrıca köprüdeki intiharlara medyanın yoğun ilgisinin de etkisi olabilir. Bütün bunlar intiharı düşünenlerin seçtiği mekanı da etkiliyor. Kısaca köprü grisinin intihar duygusunu fişekleyemez. Böyle bir iddia intihar nedenini açıklamak için çok kolay bir ifade olur. Köprü intiharları daha çok bir ses duyurma, kendilerini bir takım yerlere duyurma isteğidir. İntihar girişimleri kesinlikle tedavi edilmesi gereken bir hastalıktır. 
     
     Elvira Djunusova Renk ve enerji uzmanı 
Mavi hayata bağlar      Köprü rengi intiharlarda çok etkili. Her rengin bir enerjisi vardır. Gece o rengi görmesek bile biz insanlar onu hissederiz. Kör insanlar üzerinde yaptığımız araştırmalarda kırmızı ile turuncu arasındaki farkı hissettikleri gördük. Köprüde mavi renk çok önemli, vücudumuzun da rengi var. Gri, kaos bir renk. Obje ya da elbise gri renkte ise insanı kaosa sürükler, gri köprü kaosa sürükler. Mavi, enerjisiyle insanı hayata bağlıyor. Sinirli gelse bile mavi enerjisiyle vücuduna karışır, intihardan döndürür. Vücudun metabolizması bir yanı mavi bir yanı kırmızıdır. Mavi sinirleri yatıştırır, yaşama sevinci verir ve enerjisiyle de insanı yaşamına son vermekten erdirir. Yani bir anlamda stresini bastırıp, sinirini alır. Olumlu bir insan yapar. İnsanların maviye yakın olmaları onları hayata bağlar, mutlu kılar. Ben köprünün mavi olmasına inanıyorum. İntiharlar ancak böyle engellenir. Artık vakti geldi. 
     
     Sevim Acıman Renk uzmanı 
Gri renk huzuru kaçırır      Köprü mavi renk olmalıdır. İntiharların nedeni köprünün gri rengi olması. Gri çok komplo bir renktir. Maneviyatı bozar, huzur kaçırır, mavi ise huzur ve esenlik rengidir. Tedavi edici caydırıcı özellikleri vardır. Köprünün renginin değiştirilmesi halinde intiharların son bulacağına inanıyorum. 
     
     Dr. Mihrihan Öztürk Şişli Etfal Hastanesi Başhekim Yrd. 
En azından denenmeli      Renk ve akupunktur konusunda uzun yıllar eğitim aldım. Avrupa’daki renk enstitülerinde yapılan araştırmalarda mavinin sakinleştirici etkisi olduğunu okudum. Köprünün mavi renge boyanması halinde intiharları kesin olarak engeller mi, bunu tam olarak tespit edebilmek için en azından denenmeli diyorum. Sonuçta işe yararsa insanlar içinde faydalı olmuş olur. 
     



 GÜNCEL 
















</TEXT>
</DOC>
