<DOC>
<DOCNO> 45160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/05/guncel/gun16.html </URL>
<DATE> 2001/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’tan insani yardım 
</HEADLINE>
<TEXT>
Afganlı mültecilere 320 milyon dolar 
     ABD Başkanı George W. Bush, ülkesinin olası askeri operasyon tehditlerinin tetiklediği Afganistan'daki mülteci sorununu hafifletmek için Afgan halkı ve komşu ülkelere 320 milyon dolar insani yardımda bulunacaklarını açıkladı. Bush, Dışişleri Bakanlığı'nda Amerikalı diplomatlara yaptığı konuşmada, "Bu, bizim Taliban rejimine şiddetle karşı olmamıza rağmen, Afgan halkının dostu olduğumuzu söylemenin yolu" dedi. ABD’nin totaliter rejim altında acı çeken yoksullara yardım etmeye hazır olduğunu kaydeden Bush, "Amerikalılar, terör destekçilerine karşı güçlü olacak ve Amerika bu rejimlerin zarar verdiği insanlara yardım için güçlü kalacak" diye konuştu. 
     Başkan Bush, daha önce açıklanan 25 milyon dolar yardımın dahil olduğu parayla, yaklaşmakta olan kış aylarında masum Afgan halkına yardım için gıda ve ilaç alınabileceğini belirtti. 
     Beyaz Saray yetkililerine göre, Bush'un paketi, ABD'nin olası askeri operasyonu, açlık ve kuraklık nedeniyle sıkıntı çeken Afgan mültecilere 295 milyon dolarlık ABD yardımını içeriyor. ABD'nin para yardımı, Afganistan'a komşu ülkeler Pakistan, İran, Tacikistan, Özbekistan ve Türkmenistan'a geçen mülteciler için de kullanılacak. 
     



 GÜNCEL 




























</TEXT>
</DOC>
