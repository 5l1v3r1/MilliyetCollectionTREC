<DOC>
<DOCNO> 25938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/soneko03.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin tarımda fotoğrafı çekiliyor 
</HEADLINE>
<TEXT>

     Tarım ve Köyişleri Bakanlığı'nın, Devlet İstatistik Enstitüsü'nün DİE yaptığı çalışmaya destek vermek üzere 81 ilde genel tarım sayımı başlattığı bildirildi. 
     Tarım İl Müdürü Muzaffer Ağar, yaptığı açıklamada, söz konusu çalışmaya başladıklarını ve iki kez ilgili birimlerle toplantı yaptıklarını belirtti. 
     Yıl sonuna kadar devam edecek sayımda, İzmir'deki 691 köyün arazi varlığı, yetiştirilen ürün, ekiliş alanları, üretimleri, verimleri, hayvan sayıları ve tarım ürünlerinin fiyatlarının saptanacağını kaydeden Ağar, şu bilgiyi verdi 
     ''DİE'nin çalışması, bakanlığımızın yanı sıra üniversiteler, ziraat odaları birliği gibi kurum ve kuruluşların katkıları ile sürdürülecek. Bu çalışma sonunda, ilimizde hangi tarım ile uğraşıldığı, kaç adet zeytin ağacı olduğu, ne kadar bağ bulunduğu, hayvan sayıları gibi net bilgilere ulaşacağız. 10 yılda bir yapılan bu çalışmalarda tam anlamıyla tarımın net bir fotoğrafı çekiliyor.'' 
     Ağar, çalışmada köy genel bilgilerinin de yer alacağını bildirerek, bununla ne kadar nüfusun köyde yaşadığı, tarımsal işletmelere katkı koyan hane sayısına da ulaşılacağını ifade etti. Muzaffer Ağar, bu amaçla, illerde, vali, vali yardımcısı, DİE bölge müdürü, tarım müdürü ve il ziraat odası başkanının katıldığı tarım sayım il komiteleri oluşturulduğunu da kaydetti. 
     







</TEXT>
</DOC>
