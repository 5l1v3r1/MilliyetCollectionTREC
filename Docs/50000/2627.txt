<DOC>
<DOCNO> 2627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sonspo01.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport'dan Terim kanpanyası 
</HEADLINE>
<TEXT>

     Fiorentina Takımı Teknik Direktörü Fatih Terim, İtalya'nın gündeminde ilk sıradan inmezken, ülkenin yüksek tirajlı spor dergilerinden Guerin Sportivo, bu haftaki sayısına Terim'i kapak yaptı. 
     İtalyanca da deprem anlamına gelen terremoto kelimesinden esinlenerek, ''Terimoto'' yani ''DepremTerim'' başlığını atan dergi, ''Herkes, Milan ve Floransa'yı sarsan adamın üzerinde'' diye yazdı. 
     Terim'e 3 sayfa ayıran dergi, Roberto Baggio'nun Fiorentina'da oynadığı zamanlarda bile Floransa halkının onun için meydanlara dökülmediğini belirtirken, ''Şimdi Floransa Terim için meydanlara inip, onun adına ayaklanıyor ve tehditler savuruyor'' yorumunda bulundu. 
     Guerin Sportivo, Terim, Floransa'da bir sembol, bir fikir haline geldi diye yazarken, ''Şehir ile Başkan Cecchi Gori arasındaki kan davasında, Terim ortada kaldı ve hemen şehirden yana taraftarlık yaptı. Çünkü Türk adam, zamanın teknik direktörü'' ifadelerini kullandı. 
     Haberde, ''Batistuta'nın Roma'ya satılmasından sonra Başkan'a karşı cephe alan Floransa, bu kez bir teknik direktör için meydan okuyor'' denilirken, ''Taraftarlar, başarılı ve kurnaz Türk imparatoru seçti. Bundan öncekiler de Claudio Ranieri'nin burnu havadaydı, Alberto Malesani çok fazla soğuktu ve Giovanni Trapattoni çok fazla Juventusluydu'' yorumu yapıldı. 
     Terim'in öğüt verdiğini, daha hareketli bir futbol istediğini ve topun egemenliği karşısında eğilmediğini dile getirilen haberde ayrıca, ''O'nun Fiorentinası, seramik bir bıçak. Ani, her zaman daha kalın, kesici tarafını fırlatıyor ve vuruyor'' denildi. 
     Bu arada Guerin Sportivo'nun bu haftaki sayısındaki başka bir haberde, ''Sadece Terim değil'' başlığı altında yurtdışında çalışan başarılı teknik direktörlerden söz edilirken, ''Fiorentina, Türk teknik direktörü İtalya'ya getirerek doğru yaptı. Bu, diğer kulüplerinde izleyeceği bir örnek olabilir'' diye yazıldı. 
     İtalya'ya getirilebilecek başarılı yabancı teknik adamlara örnek olarak başta Fransız Arsene Wenger Arsenal'de , Arjantinli Hector Cuper Valencia'da ama gelecek sezon Barcelona'ya gideceği söyleniyor gösterildi. 
     Öte yandan, bugünkü spor gazeteleri de Fatih Terim ile ilgili haberlere geniş yer ayırdı. La Gazzetta dello Sport manşetten ''Terim 
     Tam yetki veya güle güle'' başlığı altında verdiği haberinde, dünkü basın toplantısında Terim'in ''Büyük Fiorentina için olan planlarımı Cecchi Gori kabul ederse kalırım'' dediği belirtildi. Gazete aynı zamanda, ''Terim için bir fax'' başlığı altında Türk teknik direktör hakkında düşüncelerini belirtmek ve onu desteklemek isteyenlere bir kampanya başlatırken, 0030055587560 numaralı fax veya sondaggioterim rcs.it internet adresini verdi. Terim'in açıklamaları diğer gazetelerde ise şu başlıklar ile verildi La Nazione ''Terim'den ultimatom'', Corriere dello Sport ''Terim son haykırış'', Tutto Sport ''Terim Yarın veya bir daha asla.'' 




</TEXT>
</DOC>
