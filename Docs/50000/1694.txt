<DOC>
<DOCNO> 1694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sondun15.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Çeçenistan'a insani yardımları askıya aldı 
</HEADLINE>
<TEXT>

     Birleşmiş Milletler, Amerikalı yardım gönüllüsü Kenny Gluck'ın kaçırılmasının ardından Çeçenistan'daki insani yardım operasyonlarını durdurduğunu açıkladı. 
     Moskova'daki BM İnsani Yardım Koordinasyon Bürosu Başkanı Toby Lanzer, ''BM, Çeçenistan'daki operasyonları dün Çarşamba askıya aldı. Kuzey Kafkasya'nın diğer yerlerindeki operasyonlar ise sürüyor''dedi. Durumu gözden geçirdiklerini anlatan Lanzer, bu kaçırmanın Çeçenistan'a gıda yardımı açısından ciddi sonuçlar doğuracağı uyarısında bulundu. 
     Sınır Tanımayan Doktorlar örgütünün Kuzey Kafkasya misyon şefi olan Amerikalı Kenny Gluck, Çeçenistan'da 9 Ocak Salı günü kaçırılmıştı. Rus haber ajansları, maskeli ve silahlı saldırganların, Stary Atagi kentinin çıkışında, Gluck ile bir başka Amerikalı ve 3 Çeçen korumanın içinde bulunduğu araca ateş açtıklarını duyurmuştu. Jonathan Lited adlı Amerikalının hafif yaralı olarak kurtulmayı başardığı olayda, Gluck ile 3 koruma kaçırılmıştı. Çeçen gerillaların Gluck'u kendilerinin kaçırdığı iddialarını yalanlamalarına rağmen, Sınır Tanımayan Doktorlar da Çeçenistan'daki faaliyetlerini geçici olarak durdurdu. 




</TEXT>
</DOC>
