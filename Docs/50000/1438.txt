<DOC>
<DOCNO> 1438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/sanat/asan.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cahil olmanın Dayanılmaz hafifliği 
</HEADLINE>
<TEXT>

Milliyet Sanat Dergisi, 1 Ocak sayısında "Cahil Olmanın Dayanılmaz Hafifliği" adlı bir dosya hazırladı. Dergide ayrıca 2000 yılının tüm sanat olaylarının yer aldığı bir bölüm de bulunuyor 
     Milliyet Sanat Dergisi’nin, 1 Ocak sayılı kapak konusu "Cahil Olmanın Dayanılmaz Hafifliği". Hazırlanan dosyada, Emre Kongar, Tahsin Yücel ve Çetin Altan, cehalet konusunu ayrıntılı olarak ele alıyorlar. 
     
Iskalanan yüzyıl      Emre Kongar, yazısında yaşanılan cehaletin, öğrenilen bir cehalet olduğuna değiniyor. Kongar’a göre insanlar cahil olmayı ve cahilce davranmayı sonradan eğitim alarak öğreniyor. "Öğrenilmiş cehaletin ardında yatan ana güdü özentidir," diyen Emre Kongar sözlerine şöyle devam ediyor "Köşe yazarları ve televizyon sunucuları, özentili Türkçe kullanımını eğitimle öğreniyorlar. Aldıkları eğitim, normal düz, sade Türkçe yerine özentili sözcükler kullanmak, anlaşılmaz cümleler kurmak ve böylece havalı olmak." Yazısında eğitimin önemini de vurgulayan Kongar, "Tabii işin temelinde çocuklarımızı eğiten öğretmenlerin eğitilmesi gibi ana bir sorun yatıyor ki, bunun çözümü de tüm resmi eğitim sistemimizin yeniden elden geçrilmesini gerektiriyor." 
     Dosyadaki bir diğer isim de Tahsin Yücel. Yücel, yazısında "İnsanlar bilgiye, bilime büyük önem verir gibi görünürler, örneğin çocuklarını iyi okullarda okutmak için yorganlarını bile satarlar, ama çok eski bir içgüdü yüzünden olacak, gönülleri başka yerde, inançların, söylenlerin dünyasındadır, işin içine inanç, söylen, hatta söylenti girdi mi bilgiyi de, bilimi de unutuverirler." diyor. 
     Türkiye’nin 20. yüzyılı ıskaladığını söyleyen Çetin Altan ise, cahili "Emin olmadığı, bilmediği bir konuda, kendini göstermek için konuşmaya kalkmaktır" şeklinde tanımlıyor. İnsanlarda olduğundan daha fazla görünme hastalığı bulunduğunu söyleyen Altan, buna gerekçe olarak şarlatanlığı gösteriyor. Cahilliğin özde anadiline hakim olamamaktan kaynaklandığını belirten Çetin Altan, bizde burjuvazi ölçeklerinden geçmeyen insanlara cahil denmeye çalışıldığına dikkat çekiyor. 
     
2000’in sanat olayları      Milliyet Sanat Dergisi’nde ayrıca Türkiye’de ve dünyada bir yıl boyunca gerçekleşen sanat olaylarının yer aldığı geniş kapsamlı bir dosya ve 2001 yılında kitapseverlerin başucu eseri ya da yılın best sellerları olmaya aday kitaplarla ilgili bir çalışma bulunuyor. 
     


 SANAT 










</TEXT>
</DOC>
