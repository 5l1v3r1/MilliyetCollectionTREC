<DOC>
<DOCNO> 38682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/eko06.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yastık altındaki paraları çıkaralım 
</HEADLINE>
<TEXT>

TOBB Başkanı Hisarcıklıoğlu, Yastık altındaki 20 milyar doları piyasaya sürsek sıkıntıları aşarız’ dedi 
     ERHAN GÖGEM Kırıkkale DHA 

     Türkiye Odalar ve Borsalar Birliği TOBB Başkanı Rifat Hisarcıklıoğlu, ülkenin en önemli sıkıntılarının başında finans ve iç piyasa darlığının geldiğini söyledi. 
     Sorunların çözümüne dönük hükümetten bir program oluşturulmasını istediklerini belirten Hisarcıklıoğlu, "Bu programın uygulanması halinde, kendilerine destek vereceğimizi ilettik’’ dedi. Kırıkkale Ticaret ve Sanayi Odası ile Ticaret Borsası’nı ziyaret eden Hisarcıklıoğlu, son 10 yıl içinde 195 milyar dolar israfta bulunulduğunu belirtti. Hisarcıklıoğlu, "Bugün, 15 milyar dolar için IMF’nin isteklerini yerine getirmek zorunda kaldık’’ dedi. Hisarcıklıoğlu, "Türkiye’de yastık altında milyarlarca dolar para var. Bunun yalnızca 20 milyar dolarını piyasaya sürebilsek sıkıntıları aşar ve işlerimizi yeniden canlandırabiliriz. Ancak bunun için de halka güven aşılamak gerekir. Çünkü halk yaşanan krizler nedeniyle parasını kullanmaya korkuyor’’ diye konuştu. 
     
Allah, kullanmayı nasip etmesin’      TOBB Başkanı Hisarcıklıoğlu’na, Kırıkkale Ticaret ve Sanayi Odası Başkanı Emin Örs tarafından gümüş kaplamalı Kırıkkale marka bir tabanca hediye edildi. Tabanca hediyesi karşısında Hisarcıklıoğlu, "Allah kullanmayı nasip etmesin" dedi. Hisarcıklıoğlu ve yönetim kurulu üyeleri daha sonra Kırıkkale Ticaret Borsası’nı da ziyaret etti. Borsa 
     Başkanı Süleyman Köstekli ise Hisarcıklıoğlu’na Kırıkkale marka çifte av tüfeği hediye etti. 
     



 EKONOMİ 























</TEXT>
</DOC>
