<DOC>
<DOCNO> 47347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/soneko07.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahıl ambarında rekoltede rekor düşüş... 
</HEADLINE>
<TEXT>

     Türkiye'nin ''tahıl ambarı'' olarak bilinen Konya Ovası'nda geçen 3,3 milyon ton olan hububat rekoltesinin bu yıl 1,9 milyon tona gerilediği kaydedildi. 
     Bu yıl gerçekleşen rekolte düşüklüğünün, kuraklığın sürmesi durumunda gelecek yıl daha fazla artacağı ve ''kıtlık'' tehlikesinin gündeme gelebileceği bildirildi. 
     Konya İl Tarım Müdürü Sami Vurucu, bu yıl yaşanan ve sonbahar mevsiminin ortalarında olunmasına rağmen etkisini sürdüren kuraklığın, özellikle buğday, arpa gibi hububat ekili tarım alanlarında ciddi boyutlarda ürün kaybına yol açtığını söyledi. 
     Bölgede geçen yıl 1 milyon 360 bin hektar alanda hububat ekimi yapıldığını ve 3 milyon 348 bin 900 ton ürün elde edildiğini anlatan Vurucu, bu yıl ise ekili alan ve elde edilen ürün miktarında azalma meydana geldiğini aktardı. 
     Vurucu, ''2001 yılında 1 milyon 299 bin hektar alanda ekim yapıldı. Buna karşılık 1 milyon 932 bin 240 ton ürün hasat edildi. 
     Ekim yapılan alan 61 bin hektar azalırken, toplam rekoltede ise 1 milyon 416 bin 660 ton düşüş gerçekleşti'' dedi. 
     
     Kuraklık ve rekolde düşüşü 
     Sami Vurucu, şöyle devam etti 
     ''Ekim yapılan toprak miktarındaki azalma fazla değil, yüzde 4,5 seviyesinde kaldı. Ancak, tahıl rekoltesinde yüzde 42,3 oranında azalma görüldü. Bu oldukça yüksek bir rakamdır. Kuraklığın, hububatı hangi boyutlarda etkilediği ortadadır. Son yılların en kurak yılı yaşanıyor. Böyle giderse, bölge ve ülkeyi sıkıntılı bir dönem bekliyor.'' Vurucu, bölgede hububat tohumlarının ekiminin yapıldığını belirterek, ''Yaşanan kuraklık tohumları da etkiledi. Beklenen yağışlar gerçekleşmedi. Dolayısıyla, toprakta rutubetli ortam oluşmadı. Tohumlar çimlenemedi ve kavruldu. Hatta, Tarım Müdürlüğü olarak 60 dekarlık bir alanda yaptığımız buğday ekimi, yağış olmadığı için zarar görecek. Bu durum, gelecek yıl için çok tehlikeli sinyaller vermektedir'' diye konuştu. 
     
     Kıtlık olabilir 
     Sami Vurucu, Türkiye'nin en fazla tahıl üretiminin Konya Ovası'nda yapıldığına dikkat çekerek, şunları kaydetti 
     ''Bölgemizdeki su kaynakları yeterli değil. Tahıl ekili alanların ancak yüzde 20'si sulanabiliyor. Kalan yüzde 80'lik tarım arazisi ise yağmurla su alıyor. Kuraklık devam ederse, üründeki verimlilik azalır, gelecek yılki tahıl rekoltesi 1 milyon tonun altına düşebilir. 
     Dolayısıyla bir kıtlık sorunu gündeme gelebilir. Herşey yağmura bağlı. 
     Bugünlerde gerçekleşecek yağışlar, sorunları ortadan kaldırır.'' 
     






</TEXT>
</DOC>
