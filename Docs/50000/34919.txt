<DOC>
<DOCNO> 34919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/soneko08.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan reel sektör uyarısı... 
</HEADLINE>
<TEXT>

     Dünya Bankası Türkiye Temsilcisi Ajay Chibber, Türkiye'de ekonomik krizden çıkışta, odağı, mali sektörden reel sektöre ve sosyal konulara kaydırmanın zamanının geldiğini bildirdi. 
     Chibber, Anadolu Ajansı'na verdiği demecinde, krizden çıkışın ilk aşamasında mali sektöre odaklanıldığını, fakat, şimdi, reel sektöre çok ciddi biçimde odaklanmaya başlamanın zamanının geldiğini vurguladı. 
     Dünya Bankası Türkiye Temsilcisi, krizin geçmesinin biraz zaman alacağından, bu dönemde verimli, etkin, başarılı şirketlere bu krizin kurtulmaları, çıkmaları, olumsuz etkilerini üzerinden atmaları için yardımın önemli olduğunu söyledi. Chibber, reel sektörün kurtarılması planının en iyi nasıl işleyeceği ve uygulanacağı hususundaki tavsiyelerini Türk yetkilerle gelecek hafta ciddi biçimde ele alıp tartışacaklarını da bildirdi. Mali sektöre dair konular üzerinde en azından anlaşma sağlandığını ve şimdi reel sektöre odaklanılması gerektiğini belirten Chibber, ''Çünkü, reel sektör bu krizden 1994'deki krizde olduğundan çok daha fazla zarar gördü'' dedi. 
     Bu krizin, Türkiye'deki kamu ve bütçe finansmanı ile bankacılık sisteminin yapısından dolayı, reel sektörün üzerine yüklendiğini kaydeden Chibber, normal şartlar altında rekabet edebilen, bu güçlerin koruyan birçok şirketin, bu kriz nedeniyle zor durumda kaldıklarını anlattı. 
     Reel sektörün toparlanıp canlanmasına yardıma dikkatleri çevirmenin zamanının geldiğini, faiz oranlarının bu kadar yüksek olmaya devam etmesi halinde, birçok başarılı şirketin zarar göreceğine dikkat çeken Chibber, şöyle devam etti 
     ''Dolayısıyla, bu şirketlerin krizde hem hayatta kalmaları hem de toparlanmalarına yardım programı, Türk ekonomisinin girişimci gücünün korunması ve makro-programa da katkı için hayati önemdedir, çünkü, eğer, bu şirketler düşüşe geçerse, o zaman kim üretecek, kim ihracat yapacak, kim vergi ödeyecek, kim, aynı zamanda makro-dengelere yardım edecek, makro sektör için mikro sektöre de yardım etmek zorundayız.'' 
     
     Kriz geçiren başka ülkelerin tecrübelerinden yararlanmak 
     Türkiye'de reel sektörün kurtarılmasına yardımın çok daha zorlu bir konu olduğunu kaydeden Chibber, ancak, kriz geçirmiş diğer bazı ülkelerin tecrübelerinden faydalanıldığında, bu hususta çözümlerin tamamen gönüllülük temeline bırakılamayacağını, her ülkenin kendi özgün şartlarına çözümler, formüller geliştirdiklerini anlattı. 
     Bu konudaki çözümlerin gelişigüzel, rastgele olmaması için bir nevi sistem bulunmasının zorunlu olduğunu vurgulayan Chibber'e göre, Türkiye'de şirketlerin kredi veren bankalarla sorunlarının çözümü için çok daha adil ve düzenli hukuki prosedürler olması zorunlu. 
     Chibber, ''Ayrıca, reel sektör ile bankacılık camiası arasında daha organize, gönüllü ve mahkeme dışı sorun halli, anlaşmalar, uyuşma olması da zorunlu, bu iş sadece piyasanın ellerine terkedilemez, bu uyuşma sürecinde bir nevi hükümet müdahalesi, katılımı olmalı'' dedi. 
     Chibber, Dünya Bankası'nın farklı ülkelerde değişik bağlamlarda nelerin işe yaradığına dair önerilerini sunup, daha sonra, Türk hükümeti yetkilileri, Merkez Bankası, Bankacılık Düzenleme ve Denetleme Kurulu, ticaret ve sanayi odalarıyla birlikte çalışıp, reel sektöre yardımda hangilerinin en iyi düzenlemeler olduğunu göreceklerini bildirdi. Reel sektörden bahsederken sadece büyük şirketleri değil, küçük ve orta ölçekli işletmeleri de kasdettiğini belirten Chibber, Türkiye'deki ticaret ve sanayi odaları, komisyonlar ve bankacılık sektörü ile diğer ilgili kurum ve kuruluşların yardımlarıyla geçen üç aydır rapor hazırlamakta olduklarını söyledi. 
     
     Görüşmeler gelecek hafta başlıyor 
     Chibber, şimdi, ellerinde tüm yönleriyle, kapsamlı bir değerlendirme olduğunu ve bu değerlendirmeye dayanarak, Hazine Müsteşarlığı'ndan başlamak üzere, Türk hükümetiyle görüşmelerin gelecek hafta başlatılacağını ve bundan, reel sektörün farklı kısımlarına nasıl en iyi yardım edilebileceğine dair bir planın tasarlanabileceğini söyledi. Türkiye'de farklı sanayilerin, sektörlerin farklı şekillerde, farklı yönlerden zarar gördüklerini, hepsinin bir örnek şekilde zarar görmediğini anlatan Chibber, Dünya Bankası'nın değerlendirmesinde bu hususların ayrıntılarıyla dikkate alındığını kaydetti. 
     
     Eximbank kanalıyla ihracatçıya daha çok destek 
     Türkiye'de ihracatın daha büyük potansiyeli olduğunu, ancak, ihracatçı şirketlerin işletme sermayelerinin çok yetersiz kaldığını belirten Chibber, Dünya Bankası'nın olağan fonlarından Hazine tarafından yeniden tahsisat yapılarak, ihracatçıya Eximbank kanalıyla daha çok kaynak aktarılacağını bildirdi. Chibber, ihracatçıya yeni finansmanı da Türk hükümetiyle görüşeceklerini kaydetti. 
     Sadece paraya odaklanmaktan ziyade, reel sektör ile bankacılık sektörü arasında doğru mekanizmanın kurulması ve gönüllü uyuşma, sorun hallinin daha önemli olduğunu vurgulayan Chibber, ''sadece para koymak daha fazla sorunlar yaratabilir'' dedi. 
     Reel sektöre yardımda doğru mekanizma ve stratejinin hangisi olduğu hususunda, kriz geçirmiş diğer ülkelerde 2-3 farklı seçeneğin işe yaradığını anlatan Chibber'e göre, Türkiye'de de reel sektör ile bankacılık kesimi arasında gönüllü uyuşma için bazı temel kurallar oluşturulabilir. Bunlar, reel sektörün iyileştirilmesi fonu kurulmasından, mahkemelerde davaların daha süratli sonuçlandırılmasına kadar uzanan çözümler olabilir. Meksika'da kriz sonrasında yeniden yapılanma için devlet başkanlığı komisyonu kurulduğunu, davaların daha süratle sonuçlandırılması mekanizmasının kurulduğunu anlatan Chibber, ''Olay, sadece, alacaklarınızı, teminatları tahsil etmek değildir, aksi takdirde, reel sektör için sorunlar yaratırsınız, uyuşmazlıkların mahkeme dışı mekanizmalarla giderilmesi için örgütlenilmeli'' dedi. 







</TEXT>
</DOC>
