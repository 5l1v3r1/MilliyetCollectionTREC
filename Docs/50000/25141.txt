<DOC>
<DOCNO> 25141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sondun13.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de muhafazakar gazetelerden İşçi Partisi'ne destek... 
</HEADLINE>
<TEXT>

     İngiltere'de 7 Haziran'da yapılacak seçimler öncesinde, izlediği ılımlı muhafazakar çizgisiyle tanınan The Times gazetesi ile saygın ekonomi gazetesi The Financial Times, İşçi Partisi'ni desteklediklerini açıkladı. 
     Gazetenin başyazısında, ''İşçi Partisi, Thatcherizmin birçok ögesini güçlendirmiştir ve bu parti reformcuların oylarını hak etmektedir'' denildi. 
     Başbakan Tony Blair'in ''bütün dikkatini vaatlerinin üzerinde toplama sağduyusunu göstereceğini ümit ettiğini'' belirten gazete, ''Bu durumda, ilk defa olarak, The Times bu seçimde yeni İşçi Partisi'ne açık, ancak ihtiyatlı bir destek vermektedir'' ifadesini kullandı. İngiltere'nin saygın ekonomi gazetesi The Financial Times ise, daha küçük hükümet, daha az vergi ve daha fazla pazar çözümlerini savunmasına rağmen, muhalefeti desteklemeyeceğini belirtti. The Financial Times, Avrupa ile yapıcı ilişkiler kuran, güçlü bir ekonomi idaresi yürüten ve kamu hizmetlerini yeniden düzenleyen Blair'in, ikinci kez aynı göreve seçilmeyi hak ettiğini yazdı. İki önemli gazetenin Blair'e verdiği bu destek, kamuoyu yoklamalarında İşçi Partisi'nin gerisinde görünen Muhafazakar Parti'ye önemli bir darbe olarak değerlendiriliyor. 







</TEXT>
</DOC>
