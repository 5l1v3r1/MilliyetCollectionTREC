<DOC>
<DOCNO> 42677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/17/son/sontur17.html </URL>
<DATE> 2001/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar komandosunun Türk sevgilisinin memleketinde şaşkınlık 
</HEADLINE>
<TEXT>

     ABD'deki terörist saldırılara katılanlar arasında bulunduğu açıklanan Ziyad Samir Jarrah'ın sevgilisi olduğu öne sürülen Aysel Şengün'ün 27 memleketi Burdur'un Karamanlı İlçesi'nde şaşkınlık ve üzüntü yaşanıyor. 
     Burdur'a 63 kilometre uzaklıktaki 5 bin nüfuslu Karamanlı İlçesi'nde, ilçe halkı ve Aysel Şengün'ün akrabalarıyla görüştüler. İlçelerinin adının böyle bir olayda geçmesinin üzüntüsünü dile getiren vatandaşlar, ''Keşke ilçemizin adı bu olayla anılmasaydı. İlçemizi dünyaya bu şekilde tanıtmak istemezdik'' dediler. 
     Teröristler arasında olduğu açıklanan Ziyad Samir Jarrah'ın sevgilisi olduğu öne sürülen ve Almanya'da tıp eğitimi gören Aysel Şengün'ün Karamanlı'da yaşayan babaannesi Şerife Kavak 84 , torununun adının bu olaya karışmasına çok üzüldüğünü ve inanamadığını söyledi. Torunu Aysel Şengün'ün bu olaylara karışmadığına inandığını kaydeden Şerife Kavak, ''Aysel geçen yıl Karamanlı'ya gelmişti. Burada 2 hafta kadar kaldı. Bana, sevgilisi ya da erkek arkadaşı olmadığını söylemişti. Saldırıyı gerçekleştirenler arasında olduğu söylenen Ziyad Samir Jarrah'la ilgili de hiçbir şey söylemedi'' dedi. Şerife Kavak, Aysel'in insanları çok sevdiğini ve bu nedenle doktor olmak istediğini de anlatarak, ''O, böyle olaylara karışmaz. Ben onun okulunu bitirip, doktor olduğunu biliyorum. Aysel'in terörist bir sevgilisi olduğuna inanmıyorum'' diye konuştu. 
     Aysel'in anneannesi Ayşe Çınar da 78 , torununun ABD'deki saldırılarla ilgili haberlerde adının geçtiğini gazetecilerden öğrendiğini ifade ederek, ''Şaşırdım'' dedi. 
     Ayşe Çınar, ''Torunum doktor olacaktı. O böyle olaylara karışmaz. Saldırıyı yaparak, binlerce kişinin ölümüne neden olanları lanetliyorum. Allah cezalarını versin'' diye konuştu. Bu arada, Aysel'in babası Muammer Şengün'ün Karamanlı'da geçirdiği yıllık iznini bitirdikten sonra 13 Eylül'de Almanya'ya gittiği, annesi Hatice'nin ise izninin daha önce bitmesi nedeniyle eşinden 1 hafta önce Almanya'ya döndüğü öğrenildi. Yakınları, Muammer ve Hatice Şengün çiftinin, Aysel'in adının gündeme gelmesinden sonra Alman polisince gözaltına alındığını, sorgulandıktan sonra serbest bırakıldıklarını haber aldıklarını söylediler. 







</TEXT>
</DOC>
