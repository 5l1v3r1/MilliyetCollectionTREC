<DOC>
<DOCNO> 23624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/yasam/ayas.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama’da şafak eylemi’ 
</HEADLINE>
<TEXT>

Savaş boyaları’nı süren Bergama köylüleri, jandarmayla çatıştı. Üzerine benzin döktükleri iki astsubayı yakma tehditinde bulunan köylülerin lideri gözaltına alınınca eylem büyüdü... 
     MURAT EĞİLMEZ-TAYLAN YILDIRIM DHA 

     Bergama’da siyanür yöntemiyle altın madeni işletilmesine karşı yıllardır mücadele eden köylüler, Ovacık köyü yakınlarında deneme üretimi yapılan madeni dün sabah saat 04. 30’da basmak istedi. 
     Eurogold olan adını Normandy Madencilik’ olarak değiştiren şirketin Ovacık’taki altın madeni tesislerini basmak isteyen köylüler, Çevre Yürütme Kurulu Başkanı Oktay Konyar önderliğinde, sabaha karşı Narlıca köyünde toplandı. 
     
     Komando kamuflajı yaptılar 
     Aralarında çocuk ve kadınların da bulunduğu yaklaşık 300 kişi, yüzlerine siyah boyalar sürüp, komandolar gibi kamuflaj yaptı. Yolların tutulduğu haberini alan köylüler, tarlalardan yürüyerek jandarma engeliyle karşılaşmadan İzmir-Çanakkale Karayolu’na ulaşmayı başardılar. Ve oturarak yolu trafiğe kapattılar. 
     Olay yerine gelen jandarma kalabalığa müdahale etti. Köylülerin lideri Oktay Konyar, konuştuğu iki astsubay ile yumruklaşmaya başlayınca topluluğun öfkesi iyice arttı. Megafonla yapılan dağılın’ uyarısına rağmen direnen kalabalığa önce itfaiye aracından su sıkıldı ardından robocop kıyafetli jandarmalar, eylemci köylülere müdahale etti. 
     
     Yaklaşmayın Yakarız’ 
     Köylüler de, tarlalardan topladıkları taşları jandarma ve itfaiyeye atarak karşılık verdi. Atılan taşlardan biri bir uzman çavuşun yüzüne isabet edince, çavuş kanlar içinde yere yığıldı. Ve bu kargaşa sırasında iki astsubay, köylülerin arasında kaldı. 
     Köylüler astsubayların üzerine benzin döküp yakma tehdidinde bulunduysalar da, astsubaylar eylemcilerin elinden kurtulmayı başardı. Olaylar üzerine köylüleri kışkırtmakla suçlanan Konyar gözaltına alındı ve yol trafiğe açıldı. 
     
     Ve Konyar serbest.. 
     Konyar’ın serbest bırakılmaması halinde eylemlerini sürdüreceklerini belirten köylüler, saat 10.45’te tekrar yol kapatma girişiminde bulundu. İkiye ayrılan köylülerin bir kısmı Oktay Konyar’a destek olmak için Bergama’ya doğru yürüyüşe geçerken, diğer grup, tekrar yola çıkıp oturma eylemi yaptı. 
     Bu sırada gözaltındaki Konyar, serbest bırakılarak Ovacık köyü ayrımına getirildi. Konyar’ı gören köylüler, "En büyük başkan bizim başkan" sloganı atıp alkışladı. Eylemi sona erdirme konusunda jandarmayla anlaşan Konyar'ın konuşmasının ardından eylem bitirildi. 
     



 YAŞAM 



















</TEXT>
</DOC>
