<DOC>
<DOCNO> 21967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/18/son/soneko14.html </URL>
<DATE> 2001/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist "Programın sosyal faturasına dikkat" 
</HEADLINE>
<TEXT>

     İngiltere'de yayınlanan haftalık siyaset ve ekonomi dergisi The Economist, Türkiye'nin IMF ile birlikte uyguladığı yeni ekonomik programı değerlendirdiği yazısına ''acı ilaç'' başlığını attı. 
     Dergi yazısında, IMF'den gelen taze paranın Türk ekonomisini içinde bulunduğu durumdan çıkarabileceğini, ancak bunun sosyal faturasının ağır olacağını öne sürdü. 
     IMF İcra Direktörleri Kurulu tarafından onaylanan paranın, Türkiye'deki yüksek enflasyon ve ödenemeyen borçların bertaraf edilmesi açısından önemli olduğuna dikkati çeken Dergi, öncekilerle birlikte toplamı 19 milyar doları bulacak kredi paketi çıkarılmasının nedeninin, tümüyle ekonomik olmadığını ve bu yardımların ''gönüllü'' olarak yapılmadığını öne sürdü. 
     Dergi, diğer pek çok yayın organı gibi, IMF paketinin ardında Türkiye'nin Batı açısından taşıdığı önemin bulunduğunu da ima ederken, ''gerçi Türkiye artık soğuk savaş döneminde taşıdığı önemi taşımıyor ama hala Türk Ordusu NATO'nun ikinci büyük ordusu'' dedi. Türkiye'deki üslerin Kuzey Irak'a rutin uçuşlar gerçekleştiren Amerikan uçaklarına ev sahipliği yaptığını da hatırlatan The Economist, gelişmelerde Türkiye ile İsrail arasındaki iyi ilişkilerin de rol oynadığını savundu. 
     Türkiye'nin uzak da olsa, bir gün AB'ye üye olma ümitleri taşıdığını ve bu nedenle Avrupa hükümetlerinin kenarda durup Türkiye'nin batışına seyirci kalamayacaklarını belirten Dergi, Ekonomiden Sorumlu Devlet bakanı Kemal Derviş'in durumdan umutlu olduğuna dikkatİ çekti. 
     
     Başarı siyaset için önemli 
     Bakan Derviş'in çıkar gruplarının programı rayından çıkarmalarına izin verilmesi halinde istifa edeceğini açıkladığını da hatırlatan The Economist, ''Eğer Derviş söylediklerini başarabilirse, bu sadece ekonomi idaresinde değil, çok partili döneme geçildiği 1945 yılından beri değişmeyen Türk politikasında da bir devrim niteliği taşıyacaktır'' yorumunda bulundu. 
     Bakan Derviş'in ''ekonominin siyasetten ayrılmasından'' söz ederken, ülkede siyasetçilerin devlet kurumlarından verdikleri kredi ve iş karşılığında oy satın almalarının önüne geçilmesinden söz ettiğini de öne süren Dergi, ''zaten Türkiye'nin finansal hastalıklarının kökünde de, bu yolsuzluğa ve kayırmacılığa dayalı bozuk döngü yatıyor'' iddiasında bulundu. 
     Derviş'in çıkışlarının kabinede bazı rahatsızlıklara yol açtığı, hatta yeni ekonomi Bakanı'nın ''ajanlığa'' kadar varan suçlamalarla karşı karşıya kaldığına dair iddialara da yer veren dergi, kamuoyu yoklamalarının ise Kemal Derviş'in halktan büyük destek aldığına dikkat çektiğini bildirdi. Aynı desteğin, iş çevreleri ve askeri çevrelerden de geldiğini belirten Dergi, Derviş'in reformlarına asıl tepkinin onun belirttiği gibi çıkarları zedelenen çevrelerden değil, reformlarla yaşamları değişen halktan gelebileceğini savundu. 
     Dergi, Şubat ayından bu yana Türkiye'de çok sayıda çalışanının işlerini kaybettiklerini, kentlerdeki işsizliğin zaten yüksek olduğunu ifade ederken, tarım kesimine uygulanan sübvansiyonlardaki kesintiler dolayısıyla kente göçün artabileceğini de öne sürdü. 






</TEXT>
</DOC>
