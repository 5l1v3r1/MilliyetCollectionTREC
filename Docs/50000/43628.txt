<DOC>
<DOCNO> 43628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/23/spor/spo02.html </URL>
<DATE> 2001/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ’YE DESTEK 
</HEADLINE>
<TEXT>

Başkan Aziz Yıldırım, hocalarının görevine son vereceklerine ilişkin söylentileri yalanladı ve "Ben olduğum sürece takımın başında kalacak" ifadesini kullandı 
     "Hatalarını düzeltir" 
     FENERBAHÇE Başkanı Aziz Yıldırım, Mustafa Denizli’ye sahip çıktı. Yıldırım, maçtan sonra yaptığı açıklamada Denizli’nin görevine son verecekleri yönünde söylentiler olduğunu, bunun gerçeği yansıtmadığını belirterek "Denizli, ben olduğum sürece takımın başındadır. Daha bir yıllık kontratımız var. Kendisinin hataları olabilir. Bunları düzeltecektir. Ona sonuna kadar güveniyoruz" dedi. 
     
     "Her takım yenilir" 
     YILDIRIM "Elbette yenildiğimize üzülüyoruz. Ama lig uzun bir maraton, bu sonuçlar telafi edilir" ifadesini de kullandı. Başkan, maç biter bitmez yöneticilerle birlikte soyunma odasına indi, "Her takım yenilir. Şanssızdık, kazanamadık. Bu maç hiçbir şeyin sonu değil. Önümüzde Lyon maçı var. Bunu düşünün ve kazanarak taraftarlara kendinizi affettirin" diye konuştu. 
     
     Galatasaray’a tebrik 
     AZİZ Yıldırım, bir grup Galatasaray taraftarının yaptığı çirkin tezahüratı kınadığını ancak olay çıkmamasını sağlayan valilik ile kendilerine iyi bir konukseverlik gösteren Galatasaray yöneticilerine teşekkür etti. İkinci Başkan Uğur Dündar ise "Futbolda her şey var. Galatasaray’ı tebrik ederiz. Uzun bir maraton. Futbolcularımıza ve teknik heyetimize güveniyoruz" yorumunu yaptı. 
     
Büyük tehdit      Denizli, "Bazı oyuncularımda düşüş var. Tüm uyarıları yapacağım. Düzelmeyenler kaderine razı olacak" dedi 
     YUSUF KOBAL 

     FENERBAHÇE Teknik Direktörü Mustafa Denizli, sezonun ilk derbisinde rakibine pozisyon veren takımın kaybettiğini söyledi, "Mücadele olarak kesinlikle Galatasaray’ın gerisinde kalmadık" dedi. Tecrübeli hoca, "Ama şu bir gerçek ki futbolda kazanmak önemli. Rakibimizin 6 puan gerisine düştük. Bu fark hiç önemli değil. Çünkü şampiyon olacağımıza kesinlikle inanıyorum" diye konuştu. 
     SEZON başı sendromu yaşadıklarını kaydeden Denizli, "1.5 yıllık Galatasaray’a karşı olan üstünlüğümüzü Ali Sami Yen’de bıraktık. Ligi önde bitireceğimiz için bu yenilgiyi hiç önemsemiyorum. Artık Lyon maçını düşüneceğiz" dedi. Bazı oyuncularda düşüş olduğunu vurgulayan Mustafa Denizli, "Onlara gerekli uyarıları yapacağım. Düzelmeyenler kaderine razı olacak" ifadelerini kullandı. 
     
     Okan için yalanlama 
     İTALYA’NIN Tuttosport gazetesi, Inter’de yedek kalan Okan’a, Fenerbahçe’nin talip olduğunu iddia etti. Gazete, bir hafta içinde İtalyan transfer piyasasının kapanacağını belirterek, bu süre içinde Okan’ın işinin biteceğini yazdı. Sarı - Lacivertli yöneticiler ise böyle bir talepleri olmadığını belirttiler. 
     
Nasıl oynadılar      RÜŞTÜ 
     İlk yarıda iyiydi. Yediği golde yapacağı birşey yoktu. Savunma oyundan düştüğü zaman rakibine penaltı yaparak çaresizliğini gösterdi. 
     
     MUSTAFA DOĞAN 
     Adam markajında yine başarılıydı. Ümit Karan’ı yıldırmayı başardı. Çok erken sarı kart görmesine rağmen oyundan düşmedi. 
     
     ÜMİT ÖZAT 
     Hataları onu adeta abondone etmiş. İlk yarıda dikkatli, ancak ikinci yarıda yaptığı kademe hataları nedeniyle başarısızdı. 
     
     MİRKOVİÇ 
     Tüm maç boyu Hasan’ı durdurup bu teknik oyuncuya karşı son dakikada çözülünce penaltıya giden pozisyonun mimarı oldu. 
     
     JOHNSON 
     Sergen ile boğuştu. İlk yarıda tüm atakların karşılanmasında başrolü oynadı. Ancak Fenerbahçe’nin bir golüne engel oldu. 
     
     ALİ GÜNEŞ 
     Oyuna sağda başladı. Solda devam etti. Ve anlaşılmaz şekilde forvetin arkasında görev yaparak, çırpınıp durdu. 
     
     YUSUF 
     Bozuk zemin harcı olmasa da, ilk yarıda adam eksilten çalımlar dışında yaratıcı değildi. Denizli, onu geç çıkardı. 
     
     ABDULLAH 
     Kanat bindirmelerinde önemli bir görevi olmadığı için olsa gerek oynadığı son iki maça oranla yerinde, savunmada daha iyiydi. 
     
     LAZETİC 
     Kendi sahasında kaptığı topları Galatasaray yarı sahasına hızla taşıdı. Ama yine son servis hizmetini veremedi. 
     
     RAPAJİÇ 
     Capone ile Perez’in ikili sıkıştırmasında ezildi. Duran topları kale önüne nişanlamakta usta, hedefi tutturmaktan ise uzaktı. 
     
     OKTAY 
     Sezon başı hazırlığı yapmayan, az çalışan takımda vasat antrenmanlara çıkan forvet, ne kadar hücum pres yapılabilirse o kadarını yaptı. 
     
     ANDERSSON Dün amaçsız bir şekilde sonradan oyuna alındı. Hücumda hiçbir şey yapamadı. Artık kariyerini tamamladığını gösterdi. 
     SERHAT Düşüşü bu maçta da sürdü. Sezon başındaki hücum pres yeteneğini sergileyemedi. Pozisyona girmekten uzaktı. 
     REVIVO Oyuna on birde başlamadığı zaman sonradan sahaya girip futbola ısınması zaman alıyor. Hastalığı da gözönüne alınmalı. 
     



 SPOR 

























</TEXT>
</DOC>
