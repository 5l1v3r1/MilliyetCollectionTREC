<DOC>
<DOCNO> 37968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/19/son/sontur15.html </URL>
<DATE> 2001/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anamur'daki mağaracılardan haber alınamıyor 
</HEADLINE>
<TEXT>

     İçel'in Anamur İlçesi'ndeki Çukurpınar Yaylası'nda bulunan Peynirlik Mağarası'na inen 6 mağaracıya ulaşma çalışmaları sürüyor. Dünkü yağış nedeniyle telefon bağlantısı kesilen mağaracıların, ciddi bir sorunla karşı karşıya olmadıkları düşünülüyor. 
     Boğaziçi Üniversitesi Mağaracılık Kulübü'nden, Peynirlik Mağarası inişini gerçekleştirmek üzere bölgede bulunan ekiplerin sorumlusu Hüsam Süleymangil, kimisi 4 gün önce olmak üzere Hüseyin Demir, Hüseyin Kuyumcuoğlu, Güneri Tuncer, Süha Yararbaş, Oğuz Karaçuka ve Mehmet Ali Özel'in çeşitli zamanlarda mağaraya girdiklerini bildirdi. 
     Dünkü şiddetli yağış nedeniyle, mağara girişinde, yaklaşık bir metreyi bulan su toplandığını ve içeriye aktığını belirten Hüsam Süleymangil, sorunu çözümlemek için konuyu İçel Sivil Savunma Müdürlüğü'ne ilettiklerini ve daha sonra da bu yönde çalışmalar gerçekleştirdiklerini söyledi. ''Dünkü yağış nedeniyle mağaraya inen 6 arkadaşımızla telefon bağlantımız kesildi ve hala da kurulamadı'' diyen Süleymangil, şunları kaydetti 
     ''İrtibatımız dün saat 21.00 sıralarında kesildi. Telefonun kablosu yaklaşık 700 metre. Arkadaşlarımızın çeşitli kademelerde bulunuyorlar ama 900 metreye inildiğini sanıyoruz. Bu nedenle mahsur kalıp kalmadıklarını bilmiyoruz. Ancak, hepsi tecrübeli, yeterli yiyecek ve giyecekleri var. Gerekli aydınlatma aletleri de bulunuyor. Tahminimiz ciddi bir olayın olmadığı yönünde. Ekip arkadaşlarımız, çalışmalarını sürdürüyor.'' İçel Sivil Savunma Müdürü Abdullah Kandemir başkanlığındaki ekipler, dünden bu yana bölgede bulunurken, bugün de Türk Silahlı Kuvvetleri Özel Kuvvetler Arama Kurtarma ekibi, helikopterle olay yerine geldi. Dünyanın en derin sekizinci mağarası olduğu bilinen Peynirlik Mağarası'nın, bin 700 metreyi aştığı sanılıyor. 






</TEXT>
</DOC>
