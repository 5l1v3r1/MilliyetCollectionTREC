<DOC>
<DOCNO> 41757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/12/son/sondun39.html </URL>
<DATE> 2001/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsanların pilotla konuşmaları kuleden dinlenmiş... 
</HEADLINE>
<TEXT>

     ABD'de dün meydana gelen saldırılar sırasında, Boston'dan havalanan Boeing uçağını kaçıran korsanların, pilotlara ''Aptallık etmeyin, size zarar gelmeyecek'' ve ''Başka uçaklarımız da var'' dedikleri bildirildi. 
     Boston'da yayımlanan Christian Science Monitor gazetesinin internet sitesindeki habere göre, bir havaalanı kontrol görevlisi, pilot kabinindeki konuşmaları duyduğunu anlattı. 
     Kimliği açıklanmayan görevli, pilotlardan birinin korsanlarla aralarındaki konuşmaların dinlenebilmesi için mikrofonunu açtığını söyledi. 
     Pilot kabinindeki kişinin İngilizce konuştuğunu belirten yetkili, ''aptallık etmeyin, size zarar gelmeyecek gibi şeyler söylüyordu'' dedi. 
     Yetkili, daha sonra pilotun ya da korsanın New York'taki Kennedy havaalanına gitmek üzere izin istediğini ve uçak New York'a giderken uçaktaki ''transponder'' radyo sinyaline cevap veren radyo vericisi ile bağlantının kesildiğini söyledi. 
     Yetkili, pilot kabinindeki kişinin ''Çok uçağımız var. Başka uçaklarımız da var'' dediğini duyduğunu, ancak bununla neyi kastettiğini anlamadığını kaydetti. 
     Pilotların uçağın kaçırıldığını haber veren kodu girmediklerini belirten görevli, pilotun uçağın kaçırılmasını haber vermesini engellemek için ''transponder'' bağlantısının kesilmiş olabileceğini söyledi. 
     Görevli, ''Ya pilottan transponder bağlantısını kesmesini istediler ya da bağlantıyı kendileri kestiler. Ancak kesin olan şu, transponderin ne olduğunu biliyorlardı'' diye konuştu. 
     Boston, Washington ve Newark'tan havalanan 4 Boeing uçağı dün kaçırılmış, 2'si New York'taki Dünya Ticaret Merkezi'nin kulelerine, biri Washington'daki Savunma Bakanlığı Pentagon binasına, biri de Pennsylvania'ya düşmüştü. 
     
     







</TEXT>
</DOC>
