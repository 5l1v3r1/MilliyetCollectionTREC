<DOC>
<DOCNO> 47744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/19/son/sonspo18.html </URL>
<DATE> 2001/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü '''UEFA'ya katılırız' diyorduk..Sözümüzü tutamadık'' 
</HEADLINE>
<TEXT>

     Fenerbahçe ve A Milli Futbol Takımı'nın kalecisi Rüştü Reçber, Avrupa kupalarına erken veda ederek şok yaşadıklarını söyledi. 
     Rüştü, ''www.rusturecber.com'' adlı internet sitesinde yaptığı açıklamada, arka arkaya aldıkları yenilgilerden sonra Avrupa defterini kapattıklarını belirterek, ''Sözümüzü tutamadık. Kuralar çekildiğinde En azından UEFA Kupası'na katılırız diyorduk. Açıkçası bu bizim için de şok oldu'' dedi. 
     Teknik direktör Mustafa Denizli'nin kendilerine sürekli olarak, Çocuklar maç 3 bölümden oluşur. İyi başlayacaksınız, devam edeceksiniz ve bitireceksiniz. Bunlardan biri eksik olursa sonuç alamazsınız dediğini vurgulayan Rüştü, ''Hocamız haklı çıktı. Biz her maça iyi başladık. Genelde iyi oynayarak devam da ettik. Ama hiçbir maçımızı iyi bitiremedik'' diye konuştu. 
     
     'Kolay goller yedik' 

     Binbir güçlükle gol atmalarına karşın, çok kolay goller yediklerine dikkati çeken Rüştü, ''Yakaladığımız skorları bir türlü muhafaza edemedik'' dedi. 
     Avrupa Şampiyonlar Ligi'ndeki aldıkları başarısız sonuçlardan dolayı taraftarlarına karşı mahçup olduklarını kaydeden milli kaleci, açıklamasında şu görüşlere yer verdi 
     ''Avrupa Şampiyonlar Ligi'nde kalan 2 maçımızda puanlar alarak, kendimizi taraftarlarımıza biraz olsun affettirmek ve teselli bulmak istiyoruz. 
     Avrupa Kupası maçları geride kaldı. Önümüzde çok önemli bir Antalyaspor maçı var. Avrupa Şampiyonlar Ligi'nde kaybettiğimiz maçlara üzülürken ve 'Avrupa'ya veda ettik' diye hayıflanırken, Türkiye Ligi'ndeki rakiplerimize karşı puan kaybetmemeliyiz. Geçen sene bizi şampiyon yapan bir slogan vardı Hep destek, tam destek, sonuna kadar destek . En kötü günümüzde bile bizi yalnız bırakmayan, vefakar ve cefakar taraftarlarımızı tribünlere davet ediyoruz ve bizi sonuna kadar desteklemelerini istiyoruz.'' 
     






</TEXT>
</DOC>
