<DOC>
<DOCNO> 31727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/son/sontur13.html </URL>
<DATE> 2001/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz güzellik kraliçesinin tacını da vurdu... 
</HEADLINE>
<TEXT>

     Zonguldak'ta yapılan festival çerçevesinde düzenlenen güzellik yarışmasında, dereceye girenlere takılan taçların, parası ödenemediği için geri istendiği bildirildi. 
     Zonguldak Belediyesi'nin 21-24 Haziran tarihleri arasında düzenlediği ''Zonguldak Karaelmas 2001 Karadeniz Uluslararası 4. Kültür ve Sanat Festivali'' etkinlikleri kapsamında yapılan Karaelmas Güzellik Yarışması'nda, yerel gazetede muhabirlik yapan Esin Edebali birinci olarak tacını aldı. Ancak bir süre sonra belediyeden aradığını söyleyen bir kişi, Edebali'den tacı iade etmesini istedi. 
     Edebali, yetkilinin kendisine, taçların parasını ödeyemediklerini,bu yüzden alınan yerlere iade edileceğini belirttiğini kaydederek, şunları söyledi 
     ''Bize yapılan bu haksızlığın benzerinin dünyada yaşandığına inanmıyorum. Bize takılan tacın fiyatı 80 milyon lira. Bizden taçlarımızı alıp, 5 milyon liralık olanını vereceklermiş. Benim için tacın maddi değerinden çok manevi değeri var. Taçı belediye yetkilerine vermemekte kararlıyım. Ancak üçüncülüğü elde eden güzel Canan Ok, taçını vermiş. İkinci güzel Sanem Efe ile ben vermeyeceğiz. Ayrıca dereceye giren güzeller için birçok ödül vaat edilmişti, hiçbiri yerine getirilmedi.'' 
     Zonguldak Belediye Başkan Yardımcısı Yalçın Girgin de, yaptığı açıklamada, taçların istenmesinden haberi olmadığını ve konuyu araştıracağını belirtti. 
     
     







</TEXT>
</DOC>
