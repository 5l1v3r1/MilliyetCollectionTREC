<DOC>
<DOCNO> 5536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/siyaset/asiy.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulislere bomba gibi düşen iddia 
</HEADLINE>
<TEXT>
CHP’de vitrin değişiyor 
CHP lideri Baykal, sağ yelpazenin boşluğunda kalmış laik ve demokrat isimleri kendi kulvarına çekmek istiyor. Bu isimlerin başında da Aydın Menderes ve İlhan Kesici geliyor 
     AYHAN AYDEMİR Ankara 

     CHP ve bu partinin Genel Başkanı Deniz Baykal mayısta yapılacak kongre sonrasında bir ilke imza atmaya hazırlanıyor. Şeyh Edibali çıkışıyla "Anadolu solu" kavramını CHP’ye yerleştirmeye çalışan Baykal’ın, sağ yelpazenin boşluğunda kalmış "laik ve demokrat" isimleri kendi kulvarına çekmek için çalışma yaptığı belirtiliyor. 
     CHP kulislerinden edinilen bilgilere göre, parti içindeki lider adayı enflasyonundan rahatsızlık duyan Deniz Baykal’ın bu sivri isimleri Mayıs ayındaki kurultayda "tasfiye" edeceği ve partinin vitrininde alışagelmiş isimlerin dışında yüzlere yer vereceği konuşuluyor. 
     
     Baykal’ın sırrı 
     Baykal’ın bu amaçla sadece soldaki isimlerle yetinmeyeceği, daha önce siyasetin "sağında" yeralmış kişilerle yakın ilişki içine gireceği, bunun ilk adımını attığı da siyasi kulislerde dillendiriliyor. 
     CHP Genel Başkanı Baykal’ın "sır" gibi sakladığı ve CHP kulvarına çekmeye çalıştığı isimlerin başında Eski Başbakanlardan Adnan Menderes’in oğlu Aydın Menderes geliyor. Baykal’ın CHP vitrinine çekmeye çalıştığı Menderes için Baykal’ın yakın çevresi "öğrencilik yıllarında Başbakan Adnan Menderes’in yakasına yapıştığı söyleniyordu. Şimdi de oğlunu CHP kulvarına çekmek için yakasına yapışıyor" değerlendirmesi yapıyor. 
     Baykal, birkaç ay önce eşi Olcay Baykal ile birlikte Menderes’i tedavi gördüğü Ayaş’taki rehabilite merkezinde ziyaret etmişti. Bu ziyaret o tarihte CHP içinde ve sağ partilerde şaşkınlık yaratmıştı. 
     
     Demirel’in çevresi 
     Deniz Baykal’ın sağda boşlukta kalmış, laik, demokrat olarak tanımladığı isimlerden bir diğerinin ise İlhan Kesici olduğu söyleniyor. İlhan Kesici’nin bazı arkadaşlarıyla yeni bir parti kurma hazırlıkları içinde olduğu biliniyor. 
     Baykal’ın bu süreç öncesinde Kesici’ye "kanca" atmaya hazırlandığı ve bu isimle birlikte boşluktaki "ılımlı, sağ tabanı" hedeflediği konuşuluyor. CHP çevrelerinde Baykal’ın ANAP’ın eski Ankara İl Başkanı olan Rıfat Diker ile olan dostluğu da konuşulurken bu ismin de CHP vitrininde olacağı belirtiliyor. 
     Baykal’ın sağdaki seçmeni de kazanmak istemesi parti içinde bir "devrim" olarak niteleniyor. Ancak böyle siyasi yapının parti içinde var olan tartışmalara değişik boyutlar getirebileceği de söyleniyor. Baykal’a yakan isimler Baykal’ın "Anadolu solu" kavramını ortaya atarken bu düşüncenin ardında sağda kalmış ve saygın isimlerin de parti kulvarına çekilmesi olduğunu söylüyorlar. 
     
     Ecevit yöntemi 
     Aynı isimlere göre, DSP Genel Başkanı Bülent Ecevit’in seçim öncesinde siyasi düşüncelerini ikinci plana atıp hiçbir sivri ve muhalif isme yer vermeden partide tek lider görüntüsü verip başarıyı yakalaması CHP’nin de modeli oldu. 
     Bu amaç Baykal’ın da mayıs ayındaki kurultayda kendilerinden rahatsızlık duyduğu potansiyel lider adaylarını tasfiye edip Ecevit modeli ile yoluna devam etmeyi planladığı belirtiliyor. 
     


 SİYASET 














</TEXT>
</DOC>
