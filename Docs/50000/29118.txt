<DOC>
<DOCNO> 29118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/soneko17.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank'a kötü haber..İşte banka hakkındaki bağımsız denetim raporu 
</HEADLINE>
<TEXT>

     Emlakbank'ın, hissedarı olan Hazine kaynaklarına başvurmadan, Bankanın halihazırdaki kendi imkan ve kaynakları ile mevduatıyla borçlarını ödeme ve yerine getirmesinin, 31 Aralık 2000 tarihi itibarıyla mümkün olmadığı bildirildi. 
     Resmi Gazete'nin bugünkü sayısında Emlakbank ve Credit Agricole Indosuez Türk Bank'ın bağımsız denetim raporu yayımlandı. 
     Emlakbank'ın 1 Ocak-31 Aralık 2000 dönemine ilişkin bağımsız denetim raporu, Deloitte Touche Tohmatsu üyesi DRT Denetim Revizyon Tasdik Yeminli Mali Müşavirlik A.Ş. tarafından hazırlandı Raporda, Emlakbank'ın inşaat projelerinin yıl sonu itibarıyla tahmini piyasa değerlerinin belirlenmesine yönelik bir çalışmanın bulunmaması nedeniyle, bu projelerin 31 Aralık 2000 tarihi itibarıyla tahmini piyasa değerinin mevcut olmadığı da belirtildi. 
     Raporda, bundan dolayı 31 Aralık 2000 itibarıyla 478.9 trilyon lira tutarında defter değeri bulunan inşaat yatırımlarının tahmini piyasa değerlerinin, defter değerlerinin üzerinde olup olmadığı konusunda bir kanaata varılamadığı ifade edildi. 
     
     Kullandırılan krediler 
     2000 yılı sonu itibarıyla denizcilik sektörüne kullandırılan 66 trilyon 394 milyar lira tutarındaki kredinin 65 trilyon 304 milyar lirasının ''sorunlu'' kredilerden oluştuğu ve bu krediler için hesaplanan faiz tahakkuk ve reeskont tutarının 11 trilyon 410 milyar lira olduğu belirtildi. Ayrıca takip hesaplarında 108.9 trilyon lira tutarında denizcilik kredisi bulunduğu ifade edildi. 
     Raporda, 2000 yılı içinde tahsil edilemeyen bu tahakkuk ve reeskontların gelecek dönemde de tahsil edilebilirliği üzerinde görüş oluşturulamadığı bildirildi. 
     Banka aleyhine açılan dava tutarının ise yaklaşık 42 trilyon olduğu belirtilen raporda, bilanço tarihi itibarıyla bankanın özkaynak açığının 114.4 trilyon lira olduğu kaydedildi. Raporda şöyle denildi 
     ''Bilanço tarihinden sonra Banka'nın nominal sermayesi 125 trilyon liradan 750 trilyon liraya çıkartılmış olup, bu rapor tarihi itibarıyla artırılan 625 trilyon lira'nın 624 trilyon lirası menkul kıymet karşılığında ödenmiştir. Sermaye artırım tarihi 4 Mayıs 2001 tarihi itibarıyla Banka'nın denetlenmemiş mali tablolarına göre özkaynakları toplamı 292 milyar liradır. 
     Sermaye artırımına rağmen, yukarıda sayılan hususların ve 2001 yılı içersinde ayrılan karşılıkların mali yapı üzerinde yaratacağı önemli etkiler nedeniyle Banka'nın faaliyetlerini gelecek dönemlerde kesintiye uğramadan sürdürebilmesi, hissedarlarının ve kredi sağlayan kuruluşların tahsil edeceği kaynaklar ile mevduat sahiplerinin mevduatlarını Banka nezdinde değerlendirmelerine devam etmesine bağlıdır.'' 
     Piyasalardaki dalgalanmaların devam etmesi nedeniyle, ekonomideki olumsuz gelişmelerin Banka'nın mali yapısı üzerindeki nihai etkisinin henüz belirli olmadığına da dikkat çekilen raporda, Emlakbank'ın 31 Aralık tarihi itibarıyla düzenlenmiş bilançosu ile 1 Ocak -31 Aralık 2000 dönemine ait kar ve zarar tablosu üzerinde görüş oluşturulamadığı da kaydedildi. 
     Öte yandan Resmi Gazete'nin bugünkü sayısında, Credit Agricole Indosuez Türk Bankasının Pricewaterhousecoopers üyesi Başaran Nas Serbest Muhasebeci Mali Müşavirlik firması tarafından hazırlanan bağımsız denetim raporu da yer aldı. 






</TEXT>
</DOC>
