<DOC>
<DOCNO> 9720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/soneko10.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede esnafın Halkbank'a olan kredi borçları ertelendi 
</HEADLINE>
<TEXT>

     Marmara ve Düzce depremlerinden zarar gören bölgedeki esnafa kullandırılan işletme ve tesis kredi borçları, 1 yıl süreyle ertlendi. 
     Başbakanlık Basın Merkezi'nden konuya ilişkin yapılan açıklamaya göre, 17 Ağustos Marmara ve 12 Kasım Düzce depremlerinde zarar gören esnaf ve işletmelerin, Halk Bankası'ndan kullandıkları kredilerde ödemesiz dönem 1 yıl uzatıldı. 
     Söz konusu erteleme için, henüz bölgede ekonomik ve ticari anlamda canlanmanın başlamaması gerekçe gösterilirken, bu yöndeki taleplerin M aliye Bakanlığı'nca da, 27 Şubat 2001 tarihinde uygun görüldüğü bildirildi. 
     Açıklamada, ''Deprem bölgesindeki esnaf, sanatkar, sanayici, ticaret erbabı ve serbest meslek mensupları ile kamyoncu esnafına açılmış kredilerin vadesi gelmiş borçlarının 1 yıl ertelenmesi hususunu, hükümetimiz uygun bulmuş ve Halk Bankası'na bildirmiştir'' denildi. 
     Öte yandan, Toplu Konut İdaresi ile Halk Bankası arasında imzalanan protokol çerçevesinde Halk Bankası'na aktarılan 60 trilyon lira, Marmara ve Düzce depremlerinde zarar görenlere, ilk yıl, ana para ve faiz ödemesiz 3 yıl vadeli işletme kredisi, ilk yıl anapara ve faiz ödemesiz 5 yıl vadeli tesis kredisi olarak kullandırılmıştı. 




</TEXT>
</DOC>
