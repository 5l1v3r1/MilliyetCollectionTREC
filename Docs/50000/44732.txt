<DOC>
<DOCNO> 44732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sonspo13.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Musa Eryılmaz'ın notu düşürüldü 
</HEADLINE>
<TEXT>

     Futbol Federasyonu Merkez Hakem Kurulu MHK , son 10 yılda ilk kez yapılan bir uygulamayla, müsabaka gözlemcisinin hakeme verdiği notu düşürdü. 
     Federasyondan yapılan yazılı açıklamaya göre, Ankaragücü ile Beşiktaş arasında 6. haftada yapılan Birinci Süper Futbol Ligi maçında, müsabakanın gözlemcileri tarafından 8 verilen hakem Musa Eryılmaz'ın bu notu, MHK kararıyla 6'ya indirildi. 
     Açıklamada, şu görüşlere yer verildi 
     ''23.09.2001 tarihinde Ankara 19 Mayıs Stadı'nda oynanan MKE Ankaragücü-Beşiktaş Türkiye 1. Süper Lig müsabakası sonucu, gözlemci ve hakem raporları, müsabakayı izleyen Merkez Hakem Kurulu üyelerinin de görüşleriyle birlikte Merkez Hakem Kurulu'nca değerlendirilmiştir. 
     Müsabaka gözlemcisi olan Abdurrahman Arıcı ile Yusuf Yaylı'nın '8' olarak değerlendirdikleri hakem Musa Eryılmaz'ın notu, son 10 yılda ilk defa yapılan bir uygulamayla, Merkez Hakem Kurulu Çalışma Prensipleri ve İç Talimatı hükümleri gereğince, Merkez Hakem Kurulu kararıyla '6'ya indirilmiştir. Ayrıca gözlemcilerin de devre sonuna kadar dinlendirilmesine karar verilmiştir. 
     Yine, Türkiye Futbol Federasyonu Merkez Hakem Kurulu kadrosunda bulunan gözlemcilerin de televizyon ve yazılı basında yorumculuk veya yazarlık yaptıkları süre içinde kendilerine gözlemcilik görevi verilmeyeceği karar altına alınmıştır. 
     Bugüne kadar hakemlik müessesesinin hassasiyeti nedeniyle iç bünyede yapılan her türlü disiplin işlemleri kamuoyuna yansıtılmadığı için kurumumuzun duyarsızlığı zannedilmekte ve eleştirilmektedir. 
     Bu nedenle, bu örnek uygulamanın kamuoyunun ve kulüplerimizin bilgisine sunulması gereği duyulmuştur.'' 
     






</TEXT>
</DOC>
