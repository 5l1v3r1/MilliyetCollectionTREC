<DOC>
<DOCNO> 25366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/son/soneko07.html </URL>
<DATE> 2001/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "En büyük hatamız programı kapalı kapılar ardında eleştirmekti" 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, TÜSİAD olarak hükümetin daha önce uygulamaya koyduğu programa destek verdiklerini, programın eksiklerini ve eleştirilerini ise ''kapalı kapılar ardında'' yaptıklarını belirtti. Özilhan, en büyük hatalarının da bu olduğunu ve kamuoyundan eleştiri aldıklarını söyledi. 
     Özilhan, hükümetin 2000 yılı başında uygulamaya koyduğu programa büyük destek verdiklerini, hükümetin yanında olduklarını kaydederek, şöyle konuştu 
     ''Hükümet programına destek verdik, eleştirilerimizi, eksikleri Başbakan, Başbakan Yardımcıları ve bakanlara kapalı kapılar ardında ilettik. Kamuoyundan eleştiri aldık. Bizim en büyük hatamız bu oldu. Oysa biz tüm eleştirilerimizi zamanında yapmıştık. Yapısal reformların ve özelleştirmenin geciktiğini hükümete söyledik, ama etkili olamadık.'' 
     TÜSİAD olarak Ocak ayında aldıkları kararla, mevcut ekonomik programı ve hükümeti desteklediklerini bildiren Özilhan, ''Ama, gerektiği yerlerde açık açık tenkit ve uyarı yapacağız'' dedi. 
     Türkiye'nin çok kritik bir dönem yaşadığına işaret eden Özilhan, bu süreçte uygulamada olan programa ve ekonomiye focus odaklanma olunması gerektiğini ifade ederek, şunları kaydetti 
     ''Gördük ki, ekonomideki bu krizlerin frekanslarının artması sadece ekonomik dengesizliklerden değil, siyasetteki tıkanıklıktan da kaynaklanıyor. Bu krizler bize ekonomiyle siyasetin birbirinden ayrılamadığını gösteriyor. Son 4 ayda birçok hadise yaşadık ve gördük ki ekonomiyle siyaset birbirine girmiş, ayrılmaz olmuş. Devlet Bakanı Kemal Derviş de, ikisinin birbirinden ayrılması gerektiğini söylüyor, bize göre de bunların ayrılması gerekir. Ancak bu siyasi kilitlenmeye engel olabilmek için de Türkiye'nin demokratikleşme ve siyasi reformlarını hızlandırması gerekir. Bu olmadan ekonomi ve siyaset hep birarada konuşulur. Bugüne kadar siyasetçiler, bunu birbirinden ayırmamış. Bunun için de siyasette reformlar yapılmalı ve Türkiye'yi çekip kurtarmalıyız.'' 
     
     Siyasi arayışlar 
     Özilhan, Türk siyasetinde ciddi arayışlar olduğunu belirterek, Gelinen noktada bu krizler, partilerin ve liderlerin yıpranması, toplumu yeni bir takım arayışlara itti. Siyasi kilitlenme nedeniyle önü açılamayan potansiyel liderler, o partiden ayrılıp, başka partiler kurma çabasındalar. Bunlar da çok demokratik hareket'' diye konuştu. 
     Türk siyasetinin çok bölünmüş yapıda olduğuna işaret eden Özilhan,''Türkiye siyasi açıdan, partiler açısından çok bölünmüş durumda. Bizim gönlümüz bölünmüşlükten çok birleşmeden yana. Ancak çok parçalı bölünmüşlükten birleşmeye giderek istikrar sağlanabilir'' dedi. 
     







</TEXT>
</DOC>
