<DOC>
<DOCNO> 6793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/13/siyaset/asiy.html </URL>
<DATE> 2001/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayzıt’ın Hayır’ işleri Türklük davası’ymış 
</HEADLINE>
<TEXT>

Ayzıt Türkeş, "hayır işlerine harcadık" dediği paranın ulvi amaçlarla Türki cumhuriyetlere gönderildiğini söyledi. Seval Türkeş ise "Parayı kendilerine sakladılar" dedi 
     GÖKÇER TAHİNCİOĞLU Ankara 

     Alparslan Türkeş’in kızlarının mahkemelik olmasına yol açan 1.2 trilyon liralık servetini, İngiltere’deki bankadan çeken kızı Ayzıt Türkeş, olayın adliyeye yansıması üzerine, "Parayı hayır işi için ulvi amaçlar için Türklük davası için harcadım" dedi. 
     Türkeş’in ilk eşinden olan kızları Ayzıt Türkeş ile Umay Günay hakkında, Türkeş’in ikinci eşinden olan Ayyüce Türkeş’in şikayeti üzerine açılan dolandırıcılık davasına ilişkin tartışmalar sürüyor. Ayzıt Türkeş’in ifadesinde, paranın "akıbeti" konusunda ilginç bilgiler verdiği öğrenildi. 
     
Ulvi amaçlar      Parayı İngiltere’deki bankadan babasının önceden verdiği talimatla çektiğini anlatan Ayzıt Türkeş, parayı yine Türkeş’in ölümünden önce verdiği talimat doğrultusunda, "ulvi amaçlar ve Türklük davası" için harcadığını belirtti. 
     Ankara Cumhuriyet Başsavcılığı ve Türkeş ailesine yakın kaynakların verdikleri bilgilere göre, Ayzıt Türkeş, paranın nerelere harcandığını savcılıkta verdiği ifadede açık biçimde dile getirdi. Ancak, açılan soruşturmayla direk ilgisi olmayan bu konunun, tutanaklarda yeralmaması ve açılacak davanın iddianamesinde bulunmaması için de özellikle "ricada" bulundu. Ayzıt Türkeş, bu ricasının kabul edilmesinin ardından paranın çok büyük bir bölümünü Rusya ile savaş halinde olan Çeçenistan’a aktardığını belirtirken, küçük bir bölümünü de o tarihte sorunlu olan diğer Türki Cumhuriyetleri’ne gönderdiğini söyledi. İfade verirken oldukça tedirgin olduğu gözlenen diğer kardeş Umay Günay ise sessizliği tercih etti. 
     Türkeş’in eşi Seval Türkeş ise parayı bu amaçlarla Çeçenistan’a gönderdiğini belirten Ayzıt Türkeş’e inanmadı ve parayı kendilerine sakladıkları iddiasını sürdürerek şikayetinden vazgeçmedi. 
     
Şikayetten vazgeçmediler      Haklarındaki soruşturma TCK’nın "şikayete bağlı" maddelerinden açılan, Umay Günay ve Ayzıt Türkeş, Seval ve Ayyüce Türkeş şikayetinden vazgeçmiş olsaydı, yargılanmayacaklardı. 
     Seval Türkeş’in, kendilerinden habersiz, Türkeş’in iki kızının hesabına havale yapan İngiltere’deki "Deutsche Bankötan da şikayetçi olmaya hazırlandığı öğrenildi. 
     
Bahçeli BulaşmayınAYHAN AYDEMİR Ankara 
     MHP’nin efsanevi lideri Alparslan Türkeş’in İngiltere’deki trilyonluk gizli hesabının ortaya çıkması, MHP’de telaş yarattı. Bugünkü MHP yönetiminin gizli hesap konusunda sessiz kalmasının ardında Genel Başkan Devlet Bahçeli’nin "bu işe bulaşmayın" talimatının yattığı öğrenildi. Bahçeli’nin "gizli hesap tartışmasının" boyutlarının büyüyebileceği endişesiyle geçen hafta kurmaylarını çağırarak önlerine Siyasi Partiler Yasası’nı koyduğu ve ilgili maddeleri göstererek "Karışmayın, işi üstlenmeyin, kapatılmaya kadar gideriz" dediği aktarıldı. 
     Bahçeli’nin "Biz manevi mirasın takipçisiyiz, maddi mirasın değil" diyerek, MHP’li kurmayların bu yönde değerlendirme yapmasını istediği belirtildi. 
     
Kapatılma korkusuERSAN ATAR Ankara 
     MHP lideri Bahçeli’nin partililere "karışmayın" uyarısında bulunmasının temelinde, Siyasi Partiler Yasası’nın SPY hükümleri var. İngiltere’den çekilen 1.2 trilyon lirayı Türk Federasyonları’nın topladığı yönündeki iddialar da endişeleri artırıcı bir etken. Çünkü geçen yıl değiştirilen SPY’de "Yabancı devletlerden, uluslararası kuruluşlardan, Türk uyruğunda olmayan gerçek ve tüzel kişilerden herhangi bir suretle, doğrudan veya dolaylı yardım kabul edemezler..." hükmü korundu. Ayrıca, "Siyasi partinin, yabancı devletlerden, uluslararası kuruluşlardan ve Türk uyruğunda olmayan gerçek ve tüzel kişilerden maddi yardım alması" da, kapatma nedenleri arasında sıralandı. 
     


 SİYASET 















</TEXT>
</DOC>
