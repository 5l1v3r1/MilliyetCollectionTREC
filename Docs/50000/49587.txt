<DOC>
<DOCNO> 49587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/30/son/sondun18.html </URL>
<DATE> 2001/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç "Asla intihar etmeyeceğim" 
</HEADLINE>
<TEXT>

     Yugoslavya'nın eski devlet başkanı Slobodan Miloşeviç, Hollanda'nın Lahey kentinde eski Yugoslavya için kurulan savaş suçları mahkemesini ''alt etmek'' için ''asla intihar etmeyeceğim'' dedi. 
     Miloşeviç, Lahey'de bugünkü davasında kendisine tutukluluk koşulları hakkında sorulan bir soru üzerine, ''Öncelikle ailem için ama en çok da bu mahkeme komedisini alt etmek için asla intihar etmeyeceğim'' dedi. 
     Ailesiyle görüşmelerinde cezaevi personeli ya da kamerayla izlenmemek istediğini belirten ve dün olduğundan daha sinirli olduğu görülen Miloşeviç, hakkındaki Kosova ve Hırvatistan'daki suçlamalarla ilgili iddianame metinlerine atıfta bulunarak mahkemeye, ''7 yaşındaki bir çocuğun, pardon 7 yaşındaki geri zekalı bir çocuğun zeka düzeyindeki metinleri okuyarak canımı sıkmayı bırakın'' dedi. 
     Mahkeme başkanı Richard May'a ''verme talimatı aldığı kararı'' hemen şimdi vermesini istedi ve ''Bu iş giderek komediye dönüyor'' dedi. 
     






</TEXT>
</DOC>
