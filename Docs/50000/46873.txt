<DOC>
<DOCNO> 46873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/dunya/adun.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon pornografik fotoğrafla geldi 
</HEADLINE>
<TEXT>
Biyolojik terör paniği 
Amerika’da şarbona yakalananların sayısı 10'a yükseldi. NBC’deki iki vaka kesinlik kazandı. Ele geçen son bulgular, eşgüdümlü bir "biyolojik terör" saldırısına işaret ediyor 
     YASEMİN ÇONGAR Washington 

     ABD Florida'da bir kişinin şarbondan ölümüyle baş gösteren biyolojik saldırı paniği, ülke çapında üç ayrı yere "mektup" aracılığıyla şarbon bakterisi gönderildiğinin saptanması üzerine yeni bir boyut kazandı. 
     Florida'da şarbondan ölen Bob Stevens ile aynı binada çalışan beş kişinin vücudunda daha şarbon bakterisi saptandı. New York'ta NBC televizyonunun haber bölümünde ortaya çıkan şarbon vakasının, ilgili ofise 18 Eylül'de gönderilmiş bir mektuptaki bakteriden kaynaklandığı belirlendi ve NBC'nin ikinci bir çalışanında daha şarbon tespit edildi. Nevada'da da, Microsoft'a bağlı bir şirkete gönderilen zarftaki pornografik resimlerin şarbon bakterisi taşıdığı ortaya çıktı. 
     Şu anda, şarbon bakterisi içeren binlerce mektubun Amerikan posta sisteminde adresine ulaşmayı bekler halde olabileceğini ima eden yetkililer, özel şahıs ve kuruluşlara gelen mektup ve paketler konusunda dikkatli olmaları çağrısında bulundu. 
     "National Enquirer" ve "Sun" gibi magazin gazetelerinin sahibi "American Media" şirketinin Florida'daki binasında, vücudunda şarbon bakterisi saptananların sekize çıkması, NBC'nin New York ofisinde de iki kişinin ciltlerinde şarbon yaraları açılması sonrası, şu ana kadar tespit edilen toplam 10 şarbon vakası var. 
     Öte yandan, NBC'nin akşam haberleri sunucusu Tom Brokaw'ın adına giden şarbonlu mektubun New Jersey'nin Trenton kentinden gönderildiği, Microsoft'a postalanan şarbonlu fotoğraflarınsa Malezya'dan yola çıktığı anlaşıldı. 
     "The New York Times" gazetesinin Ortadoğu ve biyolojik terör uzmanı Judith Miller'a gönderilmiş şüpheli mektupta ise şarbon saptanmadı. Ancak NBC'ye ve Florida'daki "St. Petersburg Times" gazetesine giden zarflarda da aynı tozun bulunması, her üç zarfın da St. Petersburg'dan postalanmış olması kuşkularını artırıyor. adun.jpg 
     
New York Times'tan garanti Gazetemiz şarbonsuz      ABD’nin saygın gazetelerinden New York Times, kent içinde satılan nüshalarının, şarbon tehlikesi bulunan Manhattan'daki matbaada basılmadığına dair okurlarına güvence verdi. Gazetenin ilk sayfasında yer alan açıklamada, "Hiçbir nüshamız, içinde belirsiz bir madde bulunan mektubun geldiği Manhattan'daki merkezimizde basılmamıştır. Söz konusu madde, incelenmek üzere sağlık makamlarına teslim edilmiştir" denildi. 
     
İngiltere ve Rusya'da alarm      Rusya'daki sağlık kuruluşlarının biyolojik silah saldırısına karşı alarma geçtiğini açıklayan Rus Sağlık Bakanı Yuri Şevçenko, "Ülkemizde güçlü bir kontrol sistemi mevcut" derken Rusya Tıp Bilimleri Akademisi Başkanı Pokrovski, savunma planları olmadığı söyledi. Bu arada, Londra'daki Enfield Chase tren istasyonundan geçen bazı yolcuların zehirlenme kuşkusuyla hastanelere başvurmaları üzerine tren seferleri durduruldu. 
     



 DÜNYA 












</TEXT>
</DOC>
