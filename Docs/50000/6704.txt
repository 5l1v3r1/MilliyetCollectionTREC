<DOC>
<DOCNO> 6704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sondun12.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl çalınan Oscarlar bu yıl dağıtılacak 
</HEADLINE>
<TEXT>

     ABD'de bu yıl 25 Mart'ta yapılacak 73. Oscar ödülleri töreninde, geçen yıl çalınan ancak daha sonra bulunan Oscar heykellerinin dağıtılacağı bildirildi. 
     Bu konudaki açıklama, Oscar heykelciklerini üreten ''R.S.Owens'' firmasının başkanı Scott Siegel tarafından yapıldı. 
     ''Owens'' şirketi, ürettiği heykelleri geçen yılki tören öncesinde arayoluyla Los Angeles'e yollamış, ancak heykeller yolda kaybolmuştu.''Olayı öğrendiğimde hayatımın şokunu yaşadım'' diyen Siegel, ''derhal tüm çalışanları seferber ettiğini ve bir hafta içinde yeni heykeller üreterek törene yetiştirdiklerini'' anlattı. Siegel'in verdiği bilgiye göre, normal koşullarda her yıl dağıtılan 55-60 Oscar heykeli bir ayda tamamlanıyor. 
     Oscar töreni için bu yıl yeni heykel yapılmayacağı ve geçen yıl çalındıktan sonra bulunan heykellerin ''parlatılarak'' bu yılki törende dağıtılacağı yetkililer tarafından ifade edildi. ''Owens'' firması, bu yıl herhangi bir riske girmemek amacıyla heykelleri karayoluyla değil uçakla göndereceğini de bildirdi. 
     Firma yetkilileri, çeşitli nedenlerle hasara uğrayan eski Oscar heykellerinin de zaman zaman kendileirne gönderildiğini ve bunları onardıklarını açıkladılar. Bunlar arasında aktris-şantöz Cher'in ''Ay çarpması'' filmiyle aldığı Oscar da bulunuyor. Cher'in, Oscar'ı düşürerek hasara uğrattığı bildiriliyor. Aktris Geena Davis'in ''Accidental tourist'' filmindeki rolüyle kazandığı en iyi yardımcı kadın aktris ödülü de depremden zarar gördüğü için ''Owens'' tarafından onarıldı. 
     



</TEXT>
</DOC>
