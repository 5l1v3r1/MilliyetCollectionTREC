<DOC>
<DOCNO> 10520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/08/son/sontur08.html </URL>
<DATE> 2001/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
8 Mart Kadınlar Günü Abdi İpekçi Parkı'nda kutlandı 
</HEADLINE>
<TEXT>

     8 Mart Dünya Kadın Platformu, Abdi İpekçi Parkı'nda bir kutlama programı düzenledi. Parkta toplanan bir grup kadın, türküler eşliğinde halay çekti. 
     Kadınlar, ''Cinsel, ulusal, sınıfsal sömürüye son'', ''Kadına yönelik her türlü şiddete hayır'' dövizleri taşıdı ve slogan attılar. 
     Yoğun güvenlik önlemlerinin alındığı kutlamada, polisler, kutlama ekibine zaman zaman müdahale ederek, kürtçe dövizlerin kaldırılmasını istedi. 
     Kutlamalara kadınlardan daha çok ilgi gösteren erkeklere, ''Erkekler arkaya gitsin. Bugün bizi dinleyin. Siz susun kadınlar konuşsun'' anonsları yapıldı. 
     Kadınlar, ''barış ve demokrasi kavgasında yaşamını yitiren kadınların anısına'' bir dakikalık saygı duruşunda bulundu. 
     Daha sonra 8 Mart Kadın Platformu'nun bildirisi okundu. ''Selam olsun Roza'ya, Clara'ya, Leyla Zana'ya, Gonca Kuriş'e. Selam olsun ezilen tüm kadınlara'' diye başlayan bildiride, ''Şimdi eşitlik, özgürlük, adalet ve onurlu barış için seslerimizi, ellerimizi yüreklerimizi birleştirme zamanıdır'' denildi. 
     Kadınlar, bildiride şunları istediler 
     ''Kent planlanmasının kadınlara yönelik şiddeti önleyici şekilde geliştirilmesi ve düzenlenmesi, sokakların, parkların aydınlatılması, telefon kulübelerinin sıklaştırılması, acil yardım telefonlarının ücretsiz olması. Kadın emeğinin özgürleşmesine yönelik örgütlü yapılar oluşturulması, sigortasız işçi çalıştırılmasına son verilmesi, 8 Mart'ın resmi tatil ilan edilmesi, şiddete uğrayan kadınlar ve çocukları için yerel yönetimlerce finanse edilen, kadınların yönetim ve denetiminde kadın sığınma evleri oluşturulması.'' 
     Bildirinin okunmasının ardından kadınlar bir süre şarkı ve türküler eşliğinde halay çektiler. 
     Bu arada, arandığı belirtilen bir kişinin de gözaltına alındığı öğrenildi. 
     8 Mart'ı kutlayan kadınlar, daha sonra sessizce dağıldılar. 




</TEXT>
</DOC>
