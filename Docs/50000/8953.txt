<DOC>
<DOCNO> 8953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/siyaset/asiy.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Kahire’den Türkiye’ye mesaj yolladı 
</HEADLINE>
<TEXT>
Ekonomide şeffaflık şart 
Kahire’deki D-8 zirvesinde konuşan Cumhurbaşkanı Sezer, yoksullukla savaşın ekonomi yönetimindeki şeffaflıktan ve katılımcı demokrasiden geçtiğini’ söyledi 
     ÜMİT BEKTAŞ Kahire 

     Cumhurbaşkanı Ahmet Necdet Sezer, Gelişmekte Olan Ülkeler Örgütü’nün Kahire’deki zirve toplantısında üye ülkelerini liderlerine değil, Türkiye’ye mesaj verdi. Sezer, yoksullukla savaşın "ekonomi yönetimindeki şeffaflıktan ve katılımcı demokrasiden geçtiğini" söyledi. 
     Sezer, zirvenin açılış oturumunda "Var olan ekonomik ve toplumsal sorunların ağırlığına karşın gelişmekte olan ülkeler, en az gelişmiş ülkelerin bilgi çağının da gereği olarak eğitime, yönetsel reformlara, kamunun, ekonominin yönetiminde şeffaflığa ve katılımcı demokrasiye önem vermeleri halinde yoksullukla savaşımda temel sorunların giderilmesini sağlayabilecektir" dedi. 
     
Yoksulluk küresel sorun      Sezer, yoksulluğun da küresel bir sorun halini aldığını belirterek, şöyle devam etti "Küresel ekonomik koşullar gelişmekte olan ülkelerin karşı karşıya bulundukları ekonomik sorunlara daha ciddi bir biçimde ve yeni yöntemlerle değinmeleri gereğini ortaya koymaktadır." 
     Sezer, zirve öncesinde Mısır Devlet Başkanı Hüsnü Mübarek’le de 45 dakika süren bir ikili görüşme yaptı. İsrail’le Filistin arasındaki gerginliğin ele alındığı görüşmede Sezer, "İsrail’de yapılan seçim ve kurulan yeni hükümet sonrasında da taraflar masada kalmalı" dedi. 
     Mübarek ise, Ortadoğu barış sürecinin sürmesi için Şaron hükümetinin tavrının beklenmesi gerektiğini belirtti. Mübarek, Sezer’e Türkiye’nin Mısır’dan doğalgaz alıp almayacağı sorusunu yöneltince Sezer, "Türkiye’nin enerjiye ihtiyacı var. Mısır’dan doğalgaz alınması için gereken siyasi irade de var. Ancak ödemenin nasıl yapılacağı konusu iki ülke arasında kararlaştırılmalı ve Serbest Ticaret Anlaşması doğalgaz alımıyla eşzamanlı yürütülmeli" dedi. 
     Sezer’in konuşmasında, Erbakan’ın fikir babalığını yaptığı tarım uçağı konusuna da yer ayırması dikkat çekti. Sezer, şöyle dedi "Türk Havacılık ve Uzay Sanayii bünyesinde süren çalışmalar sonucunda, uçağın ilk örnek modeli üretilmiş ve denemeleri başarıyla tamamlanmış bulunmaktadır. D-8 içindeki ortaklarımızın bu tasarıya mali ve teknik katkıda bulunmaları ve Türkiye’yle işbirliği yapmaları, uçağın bir D-8 tasarısı olarak üretime başlanmasını sağlayacaktır." 
     


 SİYASET 










</TEXT>
</DOC>
