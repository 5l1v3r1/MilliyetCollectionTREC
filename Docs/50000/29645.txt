<DOC>
<DOCNO> 29645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/yazar/sazak.html </URL>
<DATE> 2001/06/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Lahey'deki suçlu Miloşeviç 
</HEADLINE>
<TEXT>

     Ankara'nın Telekom krizini "IMF'ye verilen söz"ler çerçevesinde çözerek, 3 Temmuz'da serbest bırakılacak 1.5 milyar dolarlık ikinci kredi dilimini "garantiye aldığı" gece Belgrad'dan havalanan askeri uçak Sırp lideri Miloşeviç'i Lahey'e götürdü. 
     Avrupa'nın son diktatörünün, elleri kelepçeli hücreye götürülmesiyle ilgili görüntüler dünya televizyonlarına birinci haber olarak yansıdı. Yugoslavya eski Devlet Başkanı, Uluslararası Savaş Suçları Mahkemesi'nde Kosova ve Bosna'da işlediği "insanlık suçu" nedeniyle yargılanacak etnik temizlikten zorla göçe, sivil halka şiddetten tecavüz ve kötü muameleye dek Balkanlar'daki katliamın hesabını verecek. 
     Batı Avrupa ve ABD, Miloşeviç yönetimindeki eski Yugoslavya'ya "parya devlet" muamelesi yapıyordu, NATO'nun askeri müdahalesi ardından uygulanan ambargonun sonuç vermesiyle Belgrad'ın direnci kırılmıştı. Miloşeviç önce yönetimden uzaklaştırıldı, ardından cezaevine konuldu. Yetmedi... Koştunitsa yönetimine, ekonomik yardım için Miloşeviç'i Lahey'e göndermesi şart koşuldu. 
     Yugoslavya Anayasa Mahkemesi'nin ve Belgrad yönetiminin Miloşeviç'i Lahey'e hesap vermeye göndermekte zorlandığı saatlerde ABD Dışişleri Bakan Yardımcısı Richard Armitage açıkça şunu ilan ediyordu 
     "Lahey ile tam bir işbirliğine gidinceye kadar Washington'dan yardım beklemeyin " 
     Miloşeviç teslim edilince AB'nin önde gelen ismi Javier Solana Brüksel'de Yugoslavya'nın yardımı hak ettiğini açıkladı. 
     Bush, Chirac, Blair gibi Belgrad yönetimine övgüler yağdırıyor. 
     Haber bültenlerinde "1 milyar dolarlık kredinin serbest bırakıldığı" bildiriliyor. 
     Makedonya hükümeti ise Miloşeviç'in teslimini "Balkan demokrasileri için güzel haber" diye yorumlamış. 
     Miloşeviç, 20'inci yüzyılın sonunda "soykırım"a yönelerek Balkan halklarını birbirine kırdırdı. Eski Yugoslavya'nın parçalanması sonrasındaki rolüyle "savaş suçlusu" olmayı çoktan hak etmişti Miloşeviç ama daha da önemlisi bir devlet başkanının ilk kez uluslararası mahkemeye çıkarılmasının Avrupa tarihinde açtığı yeni sayfadır. Başka bir olgu da eski başkanını yargıya teslim eden ülkeye verilen "1 milyar dolarlık ödül"dür 
     Miloşeviç'e "Apo muamelesi" yapan ABD açısından bu dayatma adalete giden yolun gereğiydi. Irak'ta Saddam'a işlemeyen ambargo Sırbistan'da işe yaradı. 
     Demokrasi ve şeffaflık, "yeni dünya düzeni"nin ön koşulu. 
     IMF'ye teslim ekonomilerde ise "yaptırım" siyasi 
     Telekom'da hatların karıştığı gece, Derviş istifa mektubunu hükümete gönderse acaba ne olurdu 
     
     







Yöneten demokrasi 


Bakan yanıtı... 


Krize altın anahtar 


Derviş tutkalına su katacak 


İnsanlık adına niye mi seviniyorum 


Kökler 


Küçük vedalar 


Sınıfta kalanların durumu 


Siyanür, altın ve aşk 


Dış etken olmasa... 


Banka testi 


"Republic of Turkey" üzerine... 


Lahey'deki suçlu Miloşeviç 


Rekabet gücünü çevreyle artırmak 


Güher ve Süher Pekinel festival’ için çaldı 


</TEXT>
</DOC>
