<DOC>
<DOCNO> 47376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/sonspo10.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Serkan ve Bülent'e 7'şer milyon dolar verilmesi inanılmaz" 
</HEADLINE>
<TEXT>

     Galatasaray Teknik Direktörü Mircea Lucescu, geçmişte Serkan ve Bülent Akın'a verilen 7'şer milyon doların ''inanılmaz'' oldunu söyledi. 
     Türkiye koşullarında bu fiyatların çok fazla olduğunu ifade eden Lucescu, ''Biz Jardel'i 5 milyon dolara verdik. Bu iki oyuncu iyiler ama, geçmişte verilen fiyatlar çok fazla. Milli takıma dahi giremeyen oyunculara, bu kaynakların aktarıldığında, teknik direktörler yeni arayışlara giriyor ve kaynak bulamıyor'' diye konuştu. 
     
     Beşiktaş maçı... 
     Rumen teknik adam, Beşiktaş'ın iyi bir takım olduğunu ifade ederek, ''Hafta sonundaki maç çok zorlu geçecek'' dedi. 
     Digitürk Lig TV'deki programa, Beşiktaş Teknik Direktörü Christoph Daum ile birlikte katılan Rumen çalıştırcı, siyah-beyazlı ekiple zevkli bir karşılaşma oynayacaklarını belirterek, ''Beşiktaş'ı beğeniyorum. Daum'u da kutluyorum, çok iyi bir ekip oluşturdu. 
     Beşiktaş fizik olarak güçlü bir takım ve bizim için zor bir maç olacak. 2 takım da maçı kazanmak isteyecek'' diye konuştu. 
     Lucescu, Beşiktaş'ın İlhan ve Tümer gibi yetenekli oyuncuları bulunduğunu kaydederek, Alman teknik adamın geleceğin takımını oluşturma çabası içinde olduğunu dile getirdi. 
     Beşiktaş karşılaşmalarının taraftarlar açısından Fenerbahçe maçları kadar atmosferinin yüksek olmadığını anlatan Lucescu, Beşiktaş ile maçlarının bu açıdan daha rahat geçtiğini söyledi. 
     
     'Yenilerin zamana ihtiyacı var' 
     Sarı-kırmızılı kulübün yeni transferleri, Horvarth, Sphear, Mpenza ve Fleurquin'e de değinen Lucescu, bu oyuncuları görmek için milli maç nedeniyle verilecek arayı beklediğini söyledi. 
     Rumen teknik adam, bu sezon iyi bir takım kurduklarını belirterek, sözlerini şöyle sürdürdü 
     ''Yeni transferleri oynatarak takımın uyumunu ve düzenini bozabilirim. Bu oyuncular için zamana ihtiyaç var. Horvarth için Ergün'ü kesemem. Sphear iyi bir hazırlık dönemi geçirmedi, bu oyuncu için de Serkan'ı ya da Ümit'i kesemem. Mpenza ise sakat, Belçika'da tedavi oluyor. En iyi hazırlık dönemi geçiren oyuncum Fleurquin. Bu oyuncular için şu anda hiçbir futbolcumu kesemem. Milli maç için verilen arada bu futbolcuları görme şansım olacak.'' 
     
     'Sergen'i hazırlamak zor' 
     Sergen'i tam olarak hazır duruma getirmenin zorluğundan yakınan Lucescu, bu oyuncunun geçen yıllarda doğru dürüst oynama şansı bulamadığını vurguladı. 
     ''Sergen'in 6 kilo fazlası vardı'' diyen başarılı teknik adam, ''O'nu hazırlamak çok zor. Çünkü geçen yıl Trabzonspor'da fazla oynamadı. Daha önce de ya tatildeydi ya da evindeydi. Kilo fazlası da var. Kendisinin fizik gücü yeterli oymadığı zamanlarda biz de sıkıntı çekiyoruz'' diye konuştu. 
     
     'Kaçan gollere üzüldük' 
     Lucescu, dün akşam yaptıkları FC Nantes maçına da değinerek, Sergen, Serkan ve Ümit Karan'ın kaçırdıkları pozisyonlara ve yitirilen 2 puana üzüldüklerini söyledi. 
     Rakibin kendilerine karşı iyi organize olduğunu vurgulayan Lucescu, ''Bu maçta riske az girdik. Sakatlarımız vardı. Dün de bir oyuncumu kaybedeceğimden korktum, böyle olması halinde Bülent Akın veya Fleurquin'i savunmaya çekecektim'' dedi. 
     
     'Geçen yıl çok iyidik' 
     Geçen yıl çok iyi bir performans çizdiklerini dile getiren Lucescu, Okan, Emre Belözoğlu ve Fatih'in gideceğinin aylar öncesinden belli olduğunu ve bu oyuncuları konsantre etmekte zorluk çektiklerini anlattı. 
     Lucescu, geçen yıl Avrupa Şampiyonlar Ligi'nde çok başarılı sonuçlar aldıklarını ifade ederek, ancak çok sayıda sakatlık yaşadıklarını bunun da takımın ligdeki performansını etkilediğini sözlerine ekledi. 
     






</TEXT>
</DOC>
