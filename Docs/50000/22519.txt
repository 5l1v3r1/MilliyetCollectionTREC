<DOC>
<DOCNO> 22519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/spor/spo02.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ayakta 
</HEADLINE>
<TEXT>

Revivo’nun golleri ülkesinde coşku yarattı, gazeteler Fener’in maçını manşete taşıdı. 
     FENERBAHÇE’nin Bursaspor’u Revivo’nun iki golüyle yenmesi İsrail’i ayağa kaldırdı. Basın, maçı manşetlere taşırken, Maariv gazetesi, "Revivo, Fener’i şampiyonluğa yaklaştırdı. Brezilyalı bir sokak çocuğu gibi büyüyen Revivo bakın nerelere geldi" diye yazdı. Yedioth Ahronot gazetesi ise "Revivo, Revivo yine başardın. Muhteşem gollerle yüzümüzü güldürdün. Şampiyonluğu alın da daha çok gülelim" ifadelerine yer verdi. 
     GAZETELER, Revivo ile yapılan röportaja da yer verdi. İsrailli oyuncu, "Sakatlığıma rağmen hayatımın en güzel gollerini attım. Büyük taraftarımıza armağan olsun. Her takım bize karşı aslan kesiliyor. Bursa da maça çok asıldı. Kendimi tam hazır hissetmiyordum ama görevden kaçmadım. Başardığım için de çok mutluyum. Önemli olan gol atmak değil kazanmak. Asıl büyük mutluluk şampiyonluk olacak" dedi. 
     
Doğan’a tepki      FENERBAHÇE’nin Gaziantep ile oynadığı ve 4-3 kazandığı maçtan sonra "Galatasaray şampiyon olur" diyen Başkan Celal Doğan’a tepkiler devam ediyor. Doğan’ın bu şekilde konuşmasıyla Anadolu’ya ihanet ettiğini ileri süren Asbaşkan Murat Özaydınlı, "Galatasaray maçı öncesi kendi oyuncularının motivasyonunu da bozdu. Sonuç ortada" dedi. 
     CELAL Doğan’ın Gaziantepspor’un Şampiyonlar Ligi’ne kalma yolundaki en önemli rakibini favori göstererek büyük bir hata yaptığını belirten Özaydınlı, "Bu şekilde hem Gaziantep’in, hem de Anadolu’nun beklentilerini boşa çıkarmıştır. Sonuçta da futbolcuları olumsuz etkilenmiş ve Gaziantep, büyük bir fırsatı kaçırmıştır" ifadelerini kullandı. 
     
Ogün gün sayıyor      FENERBAHÇE Kaptanı Ogün Temizkanoğlu, özledikleri şampiyonluğa 5 gün kaldığını söyledi. Ogün, internetteki www.oguntemizkanoglu.com adresli sitesinde yaptığı açıklamada, şampiyonluk turunu Bursaspor maçı sonrası taraftarlarla birlikte atmayı istediklerini belirterek, "Bu kısmet olmadı ama kimse merak etmesin, Samsun’dan bizleri şampiyon takım olarak karşılayacaklar. Bu saatten sonra şampiyonluğu kaybetmeyiz. Yalnız kenarda oturmak artık canıma tak etti" dedi. 
     
Andersson Üzgünüm’      BURSASPOR maçında gördüğü sarı kart yüzünden cezalı duruma düşen Andersson çok üzgün olduğunu söyledi. İsveçli futbolcu, "Maçın stresi yüzünden kart gördüm. Samsun karşısında arkadaşlarımla birlikte olamayacağım için üzgünüm" dedi. 
     
Diyadin’den mesaj var      GÖZTEPE’nin kaptanı, Fenerbahçe’nin eski futbolcusu Metin Diyadin, "Çifte mutluluk istiyorum" dedi. Metin Diyadin, "Göztepe’de şampiyonluk coşkusu yaşadım. Şimdi sıra Fenerbahçe’de. Arkadaşlarımdan mutlu sonu bekliyorum" diye konuştu. 
     
Hazırlıklar başladı      SARI - Lacivertli takım, Samsunspor ile oynayacağı ligin son karşılaşmasının hazırlıklarına dün başladı. Samandıra Tesisleri’nde yapılan antrenmanda Bursaspor maçında forma giyen futbolcular düz koşu yapmakla yetindi. 
     



 SPOR 

























</TEXT>
</DOC>
