<DOC>
<DOCNO> 27517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/son/sonspo12.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat "Galatasaray'ın rekorlarını kıracağız" 
</HEADLINE>
<TEXT>

     Fenerbahçe'nin yeni transferi Ümit Özat, sarı-lacivertli kulüpte forma giymenin bir ayrıcalık olduğunu söyledi. 
     Fenerbahçe Burnu'ndaki kulüp binasında sözleşme imzalayan Ümit, daha sonra Dereağzı Tesisleri'ne geçerek Fenerbahçe forması giydi ve basın mensuplarına poz verdi. 
     Ümit, burada yaptığı açıklamada, sorumluluklarının bilincinde olduğunu belirterek, ''Fenerbahçe'de forma giymek bir ayrıcalıktır. Ben bunun farkındayım. Büyük hedeflerimiz var. Bunu da gerçekleştirebilmek için arkadaşlarımla birlikte elimizden geleni yapacağız'' diye konuştu. 
     Fenerbahçe Kulübü Başkanı Aziz Yıldırım'a 25 gün önce söz verdiğini, şimdi de bu sözü yerine getirmenin mutluluğunu yaşadığını anlatan Ümit, ''Fenerbahçe, geçen sezon da beni istemişti. Ancak kısmet bu yılaymış. Şimdi ilk maça çıkmak için sabırsızlıkla bekliyorum'' dedi. 
     
     Galatasaray'ın rekorları... 
     Ümit Özat, Fenerbahçe'nin Türkiye'nin en büyük kulübü olduğunu söyledi ve ''Büyük kulübün büyük hedefleri olur. Şimdi amacımız Galatasaray'ın rekorlarını kırıp, Avrupa'da daha büyük başarılara imza atmaktır'' diye konuştu. 
     Fenerbahçe'nin zor olanı yaptığını ve geçen sezon yeni bir ekip olmasına rağmen şampiyonluğa ulaştığını belirten Ümit, sözlerini şöyle tamamladı 
     ''Şimdi bundan sonrasının daha kolay olacağına inanıyorum. Galatasaray da 4 yıl üst üste şampiyon olduğu dönemde ilk yıl zorlanmış, sonra büyük başarılara imza atmıştı. Biz de bundan sonra çok daha kolay şampiyonluklar elde edeceğiz ve başarılar çorap söküğü gibi art arda gelecektir.'' 






</TEXT>
</DOC>
