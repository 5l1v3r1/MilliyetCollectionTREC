<DOC>
<DOCNO> 17520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/soneko06.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Siyasetle ekonomiyi mutlaka birbirinden ayırmalıyız" 
</HEADLINE>
<TEXT>

     Devlet Bakanı Kemal Derviş, Türkiye'de siyaset ile ekonominin birbiriyle etkileşim içinde olduğunu belirterek, ''Türkiye'de siyaset ile ekonomi birbirine çok girmiş durumda. Siyaset ile ekonomiyi mutlaka birbirinden ayırmalıyız'' dedi. 
     Derviş, Antalya Kemer'de düzenlenen ''Ulusal İstikrar Programı ve 2000'li Yıllarda Tekstilde Dış Rekabet'' konulu seminerde yaptığı konuşmada, ulusal istikrar programının bir ekonomi programı olmasının yanında, aynı zamanda yeniden yapılanma programı olduğunu da vurguladı. 
     Yeniden yapılanma sürecinin temelini, siyaset ile ekonominin birbirinden ayrılmasını sağlamak olduğuna değinen Derviş, şunları söyledi 
     'Bu yapı değişikliğinin bir temeli var. O da şu Siyasi alan ile ekonomik alan arasındaki sınır. Etkileşim değişmelidir. Siyaset ile ekonomi birçok ülkede olduğu gibi, Türkiye'de de birbirine çok girmiş durumda. Bundan hem siyaset, hem de ekonomi zarar görüyor. Siyasetin ekonomiyi kullanma süreci durmalıdır. Siyasete sevginin artması için bu mutlaka gerçekleştirilmelidir.'' 
     Bakan Derviş, her bakanın sorumlu olduğu kuruluşlarla ilgili sorumluluklarının süreceğini ifade ederek, ''Ancak bu kurumlar kısa vadeli siyasi eyleme alet edilmemelidirler. Devlet kadrolarındaki anlayış bakımından siyaset ile ekonominin birbirinden çok berrak bir şekilde ayrılması gerekmektedir'' dedi. 
     Deviş, 13 Mart'ta yemin ederek göreve başladığını ve o günlerde Hazine'nin önemli bir borçlanma gereği bulunduğunu hatırlatarak, şöyle devam etti 
     'Hazine, Şubat ayında hiç borçlanamamıştı. 21 Mart'ta ihale oldu.3 katrilyon liraya kısa vadede ihtiyaç vardı. O ihaleye 6-7 katrilyonluk talep geldi. Ama biz sadece 3 katrilyon lirasını kullandık. Bu borçlanmanın maliyeti bileşik faizle yıllık yüzde 193'tü. Geçen haftaki ihalede bileşik faiz yüzde 118'e indi. Sanıyorum ki bu piyasalardan programa güvenin yansımasıdır. Bu sevindiricidir.'' 
     Derviş, bu faiz oranın da çok yüksek olduğunu ve aşağılara çekilmesi gerektiğini ifade ederek, ''En önemli hedefimiz, faizi bu yıl yüzde 30'a gelecek yıl da yüzde 15'e indirmektir. Faizi yüzde 15'e indirdiğimiz anda birazcık nefes alabileceğiz.'' 
     Kemal Derviş, piyasaların yeniden yapılamayı sağlayacak yasa değişikliklerini görmeden programa güven oyu vermesinin çok güç olduğuna da işaret ederek, bu konuda önemli adımlar atıldığını, TBMM'nin Mayıs ve Haziran aylarında da hatta sonbaharda da çok önemli yasalar üzerinde çalışacağını belirtti. 
     Derviş, Türkiye'nin borçlarını ödememesi gibi bir yola başvurmayı kesinlikle düşünmediklerini ifade ederek, şöyle devam etti 
     'Bir an şunu düşünelim fazla borçlandık, borçlarımızı ödemeyelim şu yeniden tesis ettiğimiz güvene ne olur o zaman Bu belki 20 yıl önce mümkündü. Sınırlarımız daha kapalıydı, sermaye akışık değildi. Bunu bugün düşünmemiz mümkün bile değil. Ben böyle bir düşüncenin yararlı olduğuna kesinlike inanmıyorum. Bu düşünce Türkiye'yi çok büyük bir güven sarsıntısına götürür. Bugün yaşadığımızdan çok daha ciddi bir bunalımla karşı karşıya kalabiliriz. Hükümet olarak bunu düşünmüyoruz.'' 
     Derviş, Merkez Bankası'nın para basmasının da çare olmadığına değinerek, bu uygulamanın enflasyonu aylık yüzde 20-30'lara çıkarabileceğine dikkati çekti. 
     Kemal Derviş, kötümser olmak için hiçbir neden olmadığını, Türkiye'nin çok dinamik bir özel sektöre sahip olduğunu anlatarak, önümüzdeki 2-3 aylık dönemde ciddi bir şekilde çalışılması halinde Türkiye'nin yeniden büyüme sürecine geçeceğini ve önümüzdeki yıldan itibaren ortalama büyüme hızının yüzde 7'ye ulaşacağını kaydetti. Derviş, yakın bir gelecekte Türkiye'nin, Akdeniz'in, Balkanlar'ın ve Ortadoğu'nun en güçlü ekonomisi haline geleceğini belirterek, bu gerçekleştiğinde Avrupa'nın, Türkiye'yi kendi arasına almak için kendisinin istek göstereceğini sözlerine ekledi. 



</TEXT>
</DOC>
