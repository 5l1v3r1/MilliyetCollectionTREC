<DOC>
<DOCNO> 33914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/spor/ygskol.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray avantajlı 
</HEADLINE>
<TEXT>

     DOĞAN KOLOĞLU 

     Rakip ikinci yarının 25 dakikası hariç tam Galatasaray’ın işine gelen taktikle oynadı. Özellikle ilk yarı her türlü yabancılığı çekti. Bu yüzden ilk yarı Galatasaray kalesinde bir tek tehlike görmeden oyunu rakip alana yıktı. Sadece ilk yarı biri penaltı olmak üzere çoğu Arif ağırlıklı yedi pozisyondan biri gol oldu. 
     Arnavutlar ısrarla Galatasaray’ı ortadan delmek istediler. Oyun düzenleyici Suat, Ümit Davala, Hasan Şaş ve Hakan Ünsal her iki kanattan hem atağa kalktılar, hem ortada kademe oluşturdular. Arnavutlar’ın oyun kuran beyinleri koşuyorlar ama, kolektif top teknikleri çok zayıf. Galatasaray 8-9 isabetli pas yaparken, onlar her topu tutup ondan sonra hareketlenmeye kalkarak çoğu kez etkisiz kaldılar. Sonra örneğin Hasan Şaş ile teke tek markajda oynayan bek hiç top görmediği halde ısrarla stilini değiştirmeyerek takımını on kişi bıraktı. Hasan - Hakan ikilisine sol kanadı teslim ettiler. Galatasaray her iki kanattan da başarıyla gelirken gol bölgesinde beceriksizdi. 
     Arnavutlar düz futbol oynuyor. Hiç rakip ne yapıyor, zayıf tarafları neresi araştırmadılar. İkinci yarı Galatasaray’ın bu yarasını biraz kaşıdılar. Ama bu kez de Kerem devleşti. Bülent ve Popescu rakip hücumda iken ısrarla pres yerine defansta geri çekilerek oyunu adeta çift stopere dönüştürüyorlar. Orta alan desteği bekliyorlar. İlk yarı bir kez Merkoai bu yüzden üç kişiyi çalımlayarak ilk ihtarı yolladı. İkinci yarıda Kerem takımı beklenmedik bir sürprizden iki kez kurtardı. Galatasaray bu yarıda da altı gol atabilirdi. İkinci yarının son 30 dakikasında ofansif futbolda Hagi’siz olmalarına rağmen yine devleştiler. Hele Hasan’ın üst üste üç kişiyi çalımlayarak dalışları ile Suat’ın orta alanda çok iyi bağlantı görevi yapması bu sene de Galatasaray taraftarına umut dağıttı. Galatasaray’da Suat, Hasan ve Ümit Davala süper oynadı. Vllaznia’da sadece kaleci iyiydi. Hakem şahane bir maç yönetti. 
     



 SPOR 
























</TEXT>
</DOC>
