<DOC>
<DOCNO> 12812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/24/siyaset/siy06.html </URL>
<DATE> 2001/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’ye göre Gökalp krizi 
</HEADLINE>
<TEXT>
Bakanı yanlış anladılar... 
     ANKARA ANKA 

     MHP Grup Başkanvekili Mehmet Şandır, ANAP’ı kızdıran Tarım Bakanı Hüsnü Yusuf Gökalp’in nazik bir insan olduğunu ifade ederek, Başbakan Bülent Ecevit ve ANAP’la ilgili basında çıkan sözleri "söylemediğini umduğunu" belirtti. 
     Şandır, Ankara dışında olduğu için Gökalp’le ilgili haberleri okumadığını ve ne maksatla söylemiş olabileceğini bilmediğini dile getirdi. Olayın, büyük bir olasılıkla yanlış anlamadan kaynaklanmış olabileceğini iddia eden Şandır, "Bakanın bu sözleri hükümette kriz yaratır mı" sorusunu da, "Hükümette kriz yok. Türkiye’nin siyasi krizlere tahammülü yok" diye yanıtladı. 
     
İkinci skandal      Gökalp’in kendisini Kurban Bayramı’ndan önce, FP’li Mehmet Elkatmış’la birlikte ziyaret eden patates üreticilerine de ANAP’lı eski bir bakanla ilgili suçlamalarda bulunduğu ortaya çıktı. Gökalp’in, sınır ticaretinin serbest bırakılmasını isteyen ve patates satışının bu sayede arttığını belirten üreticilere, "O işin kaymağını eski ANAP’lı bir bakan yiyordu. Şimdi Genel Başkan Yardımcılığı yapıyor" dediği öğrenildi. 
     Görüşmenin ardından Nevşehir’deki bir yerel TV’nin programına katılan Elkatmış’ın bu durumu Nevşehir’deki yerel TV’de açıkladığı, ANAP Genel Sekreter Abdulkadir Baş tarafından aktarıldı. 
     


 SİYASET 

















</TEXT>
</DOC>
