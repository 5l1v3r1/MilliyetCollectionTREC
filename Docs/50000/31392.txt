<DOC>
<DOCNO> 31392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/ekonomi/eko03.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Atandı ve başkan oldu 
</HEADLINE>
<TEXT>

Yediden dokuza yükseltilen Türk Telekom yönetimine seçilen Murat Yılmaz, ilk toplantıda, Alptürk’ün yerine Yönetim Kurulu Başkanlığı’na atandı Yılmaz’ı Hüsamettin Özkan önerdi 
     ANKARA Milliyet 

     Hükümet ile IMF arasında krize neden olan Türk Telekom TT Genel Kurulu’nda göreve getirilen Murat Yılmaz önce yönetime atandı ardından Yönetim Kurulu Başkanlığı’na getirildi. Yönetime atanan ikinci isim Neşet Tanrıdağ oldu. 
     IMF Başkanı Horst Köhler’in Başbakan Ecevit’e gönderdiği mektubun ardından önceki günkü liderler zirvesinde ele alınan TT yönetiminde değişikliğe gidilme kararı, dün TT yönetiminin olağanüstü genel kurul çağrısıyla toplanmasına neden oldu. Toplantıda, ana sözleşmede "tadil tasarısı" diye adlandırılan değişiklik Sanayi Bakanlığı’nca onaylandı. 
     Saat 11.00’de Hazine’de toplanan TT Genel Kurulu, ana sözleşme değişikliğini onayladı. Yapılan değişiklikle, yönetim kurulu üye sayısı yediden dokuza çıkarılırken, karar almak için gereken üye sayısı dörtten beşe yükseltildi. Ana sözleşmeye yönetim kurulu başkanı ile genel müdürün aynı kişi olamayacağı hükmü konularak iki görev de birbirinden ayrıldı. 
     Saat 17.25’te TT Genel Kurulu ikinci kez olağanüstü toplandı. 25 dakika süren toplantıda, Türk Silahlı Kuvvetleri’ne yazılım hazırlayan şirketlerden Aydın Yazılım’da üst düzey yönetici olarak çalışan Levent Neşet Tanrıdağ ile elektronik iletişim konusunda uzman olan, Murat Yılmaz yönetim kurulu üyeliklerine atandı. 
     
     Alptürk başkanlıktan istifa etti 
     Seçimden sonra yönetim, TT Genel Müdürlüğü’ne giderek ilk toplantısını yaptı. Toplantıda, Alptürk Yönetim Kurulu Başkanlığı’ndan istifa edip yerine Yılmaz atanırken, Alptürk’ün genel müdürlüğü sürdürmesi kararlaştırıldı. 
     Ankara Üniversitesi Fen Fakültesi Fizik Mühendisliği’nde lisans ve yüksek lisans yapan Yılmaz, audio video mühendisliği, yayın ve yapım teknikleri konularında sertifika sahibi. Yurt içi ve yurt dışında uydu teknolojisi, up - link sistemleri ve CATV konularında kurs ve seminerlere katılan Yılmaz, Radyo Televizyon Eğitim Merkezi, TRT, Interstar, Kanal 6’da da teknik yöneticilik yaptı. 
     Erciyes Üniversitesi’nde elektrik - elektronik alanında lisans, ODTÜ’de aynı alanda yüksek lisans yapan Tanrıdağ, TRT, NEC Japonya , Electroscope Systems adlı şirkette eğitim gördü. Aydın Yazılım’da elektronik alanında görev yapan Tanrıdağ, Amerika’da, Aydın Computer şirketinde çalıştı. Tanrıdağ, TUSAŞ’ta mühendislik ve sistem yöneticiliği yaptı. 
     



 EKONOMİ 



























</TEXT>
</DOC>
