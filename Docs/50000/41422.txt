<DOC>
<DOCNO> 41422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/son/sonspo02.html </URL>
<DATE> 2001/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Scepanoviç'in skorer oyunu sürpriz oldu" 
</HEADLINE>
<TEXT>

     A Milli Basketbol Takımı Başantrenörü Aydın Örs, Yugoslavya karşısında ilk 3 periyotta iyi direndiklerini, ancak son periyotta yaptıkları hatalarla maçı kaybettiklerini söyledi. 
     Örs, karşılaşma sonrası düzenlenen basın toplantısında, karşılaşma öncesi Yugoslavya'nın gücünü bildiklerini ifade ederek, ''Onların hızlı hücumlarını durdurabilmek için kontrollü oynamayı ve sürekli savunmamızı değiştirmeyi planladık. İlk 3 periyotta bu planımızı uyguladık. Ancak son periyotta, 4 önemli top kaybı yapıp, savunmada da 2 hata gerçekleştirince, maçı kaybettik'' diye konuştu. 
     Oyun planlarının Yugoslavya'nın önemli oyuncuları Bodiroga, Stojakoviç ve Drobnjak'ı durdurmak üzerine olduğunu vurgulayan Aydın Örs, ''Ancak bir anda Scepanoviç ortaya çıktı. Skorer oyunu bizim için süpriz oldu. Kritik anda sayılar bularak, takımını galibiyete taşıdı'' dedi. 
     Herşeye rağmen maçın son anına kadar mücadele ettiklerini ifade eden Örs, ''Tüm oyuncularımdan ülkemize yaşattıkları Avrupa İkinciliği nedeniyle gurur duyuyorum. Güçlü rakip karşısında elimizden geleni yaptık ama olmadı'' diye konuştu. 
     Bir basın mensubunun maçın hakemleriyle ilgili sorusuna ise Örs, şöyle yanıt verdi 
     ''Prensip olarak antrenörlük hayatımda bugüne dek hakemler hakkında konuşmadım, yine de konuşmayacağım. Ancak garibime giden olay, İspanyol hakemin 2 gün üst üste bizim maçımıza verilmesi oldu.'' 
     
     Pesiç "Mutluyuz" 
     Yugoslavya Milli Takım Antrenörü Svetislav Pesiç ise Avrupa şampiyonluğuna ulaştıkları için mutlu olduklarını söyledi. 
     Türk Milli Takımı'nın çok iyi hücum eden oyunculara sahip olduğunu belirten Pesiç, ''Bu oyuncuları durdurmak, ayrıca evlerinde durdurabilmek, gerçekten zordu. Ancak biz bunu başardık. Özellikle Hüseyin ve İbrahim'in erken faul problemine girmeleri de bizi rahatlattı'' dedi. 
     Maçın son bölümünde hücum ribauntlarında başarılı olduklarını ve bunun da kendilerine galibiyeti getirdiğini ifade eden Yugoslav çalıştırıcı, kaptan Bodiroga'ya da övgüler yağdırdı. Bodiroga'nın burnunda kırık olmasına rağmen bu şampiyonada oynadığını kaydeden Pesiç, ''O sadece iyi bir oyuncu değil, benim de sağ kolum'' diye konuştu. 
     Dejan Bodiroga ise Türkiye'den daha iyi bir takım olduklarını bu akşam gösterdiklerini ve şampiyonluğu hakettiklerini savundu. 







</TEXT>
</DOC>
