<DOC>
<DOCNO> 46328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/son/sondun21.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 Nobel edebiyat Ödülü Naipaul'un... 
</HEADLINE>
<TEXT>

     Öykülerindeki ''zekice ve gözlemci anlatım tarzı''yla 1 milyon dolarlık Nobel edebiyat ödülünü kazanan Hint-Çin melezi İngiliz yazar V.S. Naipaul'ün, bazı İslam ülkelerindeki inancı sorgulayan ''İnancın Ötesinde'' adlı kitabı yakında İletişim Yayınları'ndan piyasaya çıkacak. 
     Naipaul'ün ''Gerillalar'', ''Taklitçiler'', ''Nehrin Dönemeci'' ve ''Miguel Sokağı'' adlı kitapları daha önce İletişim Yayınları'nca yayınlanmıştı. 
     İran devriminden hemen sonra İran, Pakistan, Endonezya ve Malezya'nın da aralarında bulunduğu bazı İslam ülkelerine uzun bir seyahat yapan ve buradaki izlenimlerini ''İnananlar Arasında'' adıyla kitaplaştıran yazar, 10 yıl sonra bölgeye yaptığı ikinci gezinin izlenimlerini ise ''İnancın Ötesinde'' adlı kitabında topladı. Yazar, her iki kitabında batı eğitimi almış bir doğulunun gözüyle, bu ülkelerdeki inancın mantalitesini anlamaya ve anlatmaya çalışıyor. 
     1932 yılında Trinidad'da doğan Hint-Çin melezi yazar V.S. Naipaul, 
     1950'de geldiği İngiltere'de Oxford Üniversitesi'nden mezun oldu. 
     1954 yılında ilk kitabını yazan ve geçimini yazarlıktan 
     sağlayacağı iddiasıyla başka hiçbir işte çalışmayan yazar, 1960 yılından itibaren İngiltere dışına yolculuklar yapmaya ve gezi yazıları yazmaya başladı. 
     Bu dönemde yazdığı ''Middle Passage'' adlı kitabında batı Hint adaları ve Güney Amerika'daki sömürgeci ve işbirlikçileri anlatan yazar, 1964 yılında yazdığı yarı otobiyografik romanı ''Karanlık Bölge-An Area Of Darknes'' adlı kitabında da Hindistan'da geçirdiği bir yılda edindiği izlenimleri aktardı. 
     1972 yılında seçilmiş makalelerinden oluşan ''The Overcrowded 
     Barracoon''u piyasaya çıkan yazar, 1977 yılında da Hindistan hakkında analitik bir çalışmayı konu alan ''A Wounded Civilization''u yayınladı. Yazar, 1980'de yayınlanan ''The Return Of Eva Peron'' ve ''Killings in Trinidad'' adlı eserlerinde de Arjantin'deki gerilla faaliyetleri sırasındaki olaylar ile Mobutu'nun Kongo'su ve Michael X ''Black Pover'' hareketini konu aldı. 
     1984 yılında yayınlanan ''Finding The Center'' adlı kitabında iki 
     farklı anlatım biçimiyle yazma ve okuyucuyu bu sürece ortak etme gayretini anlatan yazar, Güney Afrika'nın derinliklerine yaptığı yolculuğu ise ''A Turn İn The South'' kitabıyla ölümsüzleştirdi. 
     Modern Hindistan'daki toplumsal huzursuzları ''İndia A Million Mutinies Now'' adlı kitabında işleyen yazara, 1993 yılında ''İngiliz yazarlarının yaşam boyu çalışmalarına'' verilen David Cohen ödülü verildi. 
     ''The Mystical Masseur'' adlı kitabıyla 1957'de John Lewellyn ödülünü, Türkçe'ye ''Taklitçiler'' adıyla çevrilen ''The Mimic Men'' adlı kitabıyla 1967 yılında W. H. Smith Ödülünü kazanan Naipaul'ün ayrıca, ''The Suffrage Of Elvira, ''A House For Mr. Biswas'' adlı eserleri de bulunuyor. 
     






</TEXT>
</DOC>
