<DOC>
<DOCNO> 33792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/soneko01.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Türkiye'de her şey kötü değil, olması da mümkün değil" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rıfat Hisarcıklıoğlu, ''Türkiye'de her şey kötü değil, her şeyin kötü olması da mümkün değil'' dedi. 
     Hisarcıklıoğlu, Kırklareli Valisi Ali Serindağ ile Ticaret ve Sanayi Odası Yönetim Kurulu Başkanı Hasan Buzol'u ziyaret etti. Hisarcıklıoğlu, üretmeden zengin olunamayacağını, yapılan yanlışlıkların faiz, döviz ve borsa üçgeninden kaynaklandığını söyledi. 
     Üretim olmadan, üretimi canlandırmadan, ekonomiyi kalkındırmanın mümkün olmadığını vurgulayan Hisarcıklıoğlu, şunları kaydetti 
     ''Bardağın dolu ve boş tarafı var. Şu anda sıkıntıları hep birlikte yaşıyoruz. Sıkıntıları biliyoruz. Sizden gelen sıkıntıları Devlet Bakanı Kemal Derviş'le değerlendireceğiz. Sizlerin ikazlarına hükümetin dikkat etmemesi mümkün değil. Türkiye'de her şey kötü değil, her şeyin kötü olması da mümkün değil. Devletin borçlarını bir kenara bırakın. İyi bir cepheye baktığımızda, Türkiye'de bugün yıl sonuna kadar ithalat yaklaşık 40 milyar dolar civarında olacak. Buna karşılık ihracatımız 30-35 milyar dolar civarında ve turizm geliri 10 milyar dolar civarında.'' 
     Türkiye'nin krizden çıkış noktasında, kendi potansiyelinin buna yeteceğini de belirten Hisarcıklıoğlu, şöyle devam etti 
     ''Burada esas olan güven sorunudur. Bu sorunu da kendi aramızda çözmeliyiz. Kendi içimizdeki söylentilerle, ekonomideki sıcak paranın bir bölümü yastık altına, bir bölümü de yurtdışına gitti. 
     Güven ortamının sağlanmasıyla, yastık altındaki paranın ekonominin canlanmasında önemli rolü olacağını düşünüyoruz. İhracatın canlandırılması için Eximbank'a 100 milyon dolar bir kaynak çıkartılması söz konusu. Bu kredilerle KOBİ'lere can suyu verme noktasına geldik.'' 
     Eski Sanayi ve Ticaret bakanlarından Yalım Erez de, ''Türk ekonomisi ve Türkiye iyi şartlar altında olsaydı, mal götüren kamyonları görseydik, moral çöküntüsü ve karamsarlık içinde olmazdık. Türkiye'nin sorunu ve sıkıntısı var. Türkiye doğru yönetilirse sorunu atlatırız. Akıllı kararlar verilirse Türkiye kurtulur. İşimize olduğu kadar, ülkemize de sahip çıkalım'' dedi. 
     Kırklareli Sanayi ve Ticaret Odası Yönetim Kurulu Başkanı Buzol da, TOBB Başkanı Hisarcıklıoğlu'na ziyaretinden dolayı teşekkür etti. 
     TOBB Başkanı Hisarcıklıoğlu, yarın da Edirne'de çeşitli temaslarla bulunacak. 






</TEXT>
</DOC>
