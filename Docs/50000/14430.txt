<DOC>
<DOCNO> 14430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sonspo04.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Baliç'e seyircinin tepkisi yanlıştı" 
</HEADLINE>
<TEXT>

     Fenerbahçe Teknik Diretörü Mustafa Denizli, kalan haftlarda ligin kalitesi yüksek takımları ile karşılaşacaklarını belirterek, "Maçların kolayı yok. Avantajımızı devam ettirme düşüncesindeyiz" dedi. 
     Mustafa Denizli, Samandıra Tesisleri’ndeki antrenman öncesi düzenlediği basın toplantısında, her takımın lideri yenmek için çaba sarf edeceğini ve bunun son derece doğal olduğunu vurgulayarak, "Değerli rakiplerimiz de bu düşünce içinde mücadele edeceklerdir. Maçların kolayı yok. Yara almamak ve puan firesi vermemek için uğraşacağız. Şartlar ne olursa olsun karşılaşmalar son derece keyifli olacak." diye konuştu. Denizli, maç sayısı azaldıkça yollarının kısaldığını da dile getirerek, yol kısalırken avantajların büyümesinin, herşeyin doğru gittiği anlamına geldiğini ve avantajlarını lig sonuna kadar muhafaza edeceklerini söyledi. 
     Takım olarak çıkıp her maçı kazanacakları şeklinde bir şey söylemenin mümkün olmadığını, ancak kazanmak için herşeylerini ortaya koyacaklarını anlatan Mustafa Denizli, "Buna mecburuz. Rakiplerimiz de kazanmak için mücadele edecekler. Ümit ediyorumki biz yara almayız. Korkularla yaşayamayız. Korkunun ecele de faydası yoktur. Hazırlıklarımızı kazanmak için yapıyoruz" dedi. 
     Mustafa Denizli, Adanaspor maçı sonrasında tribünlerden Baliç’e gösterilen tepkilerin yanlış olduğuna da dikkat çekerek, şöyle konuştu "Yanlış yaptılar. Her futbolcu takımının başarısı için efor sarf eder. Futbolcunun başarısız olabileceği günler de vardır. Böyle bir tepki ortaya koymaya gerek yok. Oyunculardan her zaman yüksek performans bekleyemezsiniz. Biz onları bütün bu halleriyle başarılı kabul ediyoruz. Taraftarlar o konuda biraz daha anlayışlı olabilirler." Denizli ayrıca, sezon sonunda şartlar elverdiği taktirde mevcut kadrodan kimseyi bırakmak istemediğini tekrarlayarak, kendisinin istemesi halinde Baliç’in de transferini isteyeceğini ifade etti. 
     




</TEXT>
</DOC>
