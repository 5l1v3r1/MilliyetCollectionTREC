<DOC>
<DOCNO> 22832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/23/son/sontur20.html </URL>
<DATE> 2001/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ailesi'nden, Emin Çölaşan'a 20 milyarlık tazminat davası 
</HEADLINE>
<TEXT>

     DYP Genel Başkanı Tansu Çiller ve eşi Özer Çiller, bir köşe yazısında kişilik haklarına hakaret ettiği gerekçesiyle Hürriyet Gazetesi köşe yazarı Emin Çölaşan hakkında 20 milyar lira manevi tazminat istemiyle dava açtı. 
     Davacı Çiller ailesinin avukatları Ömer Asım Livanelioğlu ve Selçuk Aşçı tarafından hazırlanan dava dilekçesinde, davalı Çölaşan'ın Hürriyet Gazetesi'nin 18 Nisan 2001 tarihli sayısında, ''Bunlar rastlantı mı Tansu Hanım '' başlığıyla bir köşe yazısı yazdığı kaydedildi. Dilekçede, Çölaşan'ın yazısında Çiller ailesine hakaret ve iftiralarda bulunmak suretiyle kişilik hak ve değerlerine, hukuka aykırı ve kusurlu olarak ağır biçimde saldırdığı ve bu suretle davacıların manevi zarara uğramasına neden olduğu ifade edildi. 
     Çölaşan'ın yazısında, davacıların Sankim adlı şirketteki ortaklık hissesini, mal varlığını araştıran Meclis Komisyonu'ndan gizlemekle, bu şirketteki ortaklarına Türkiye Halk Bankası'ndan usulsüz kredi verdirmekle ve bu suretle devleti zarara uğratmakla itham edildiği vurgulanan dilekçede, kendi şirketlerinin iş takibini yaptırmakla ve söz konusu kredinin verildiği Has Ailesi'ne ait İstanbul Bankası'nın Genel Müdürü iken verdiği kredilerin yüzde 15'ini komisyon olarak kendi cebine atmakla da suçlandıkları bildirildi. 
     Dava dilekçesinin sonunda ise her bir davacı için 10 milyar lira olmak üzere toplam 20 milyar lira manevi tazminatın, uygulanacak yasal faiziyle davalı Çölaşan'dan tahsil edilmesi talep edildi. 






</TEXT>
</DOC>
