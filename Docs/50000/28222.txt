<DOC>
<DOCNO> 28222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/yazar/zbirand.html </URL>
<DATE> 2001/06/22/ </DATE>
<TIME>  </TIME>
<AUTHOR> M. Ali Birand  </AUTHOR>
<HEADLINE>
Fazilet kapanmamalı... 
</HEADLINE>
<TEXT>

     Dilerim bu yazıyı Anayasa Mahkemesi yargıçları da okurlar. Zira bu yazının amacı, yargıçlara farklı bir görüş getirebilmek. 
     Anayasa Mahkemesi üyeleri sadece hukukun ne dediğine bakmazlar. Söz edilen maddeyi yorumlarken, ülkenin durumunu, siyaseti, iç ve dış dengeleri de değerlendirirler. Dünyanın her yerinde de aynı tip kararlar böyle alınır. 
     Eminim, Anayasa yargıçları gazeteleri okuyor, siyasetçisinden askerine kadar herkesin nabzını yokluyorlardır. İstemeseler dahi, taraflar görüşlerini yargıçlara iletme olanağını bulmuşlardır. 
     
     Ben, Fazilet’in ideolojisini benimsemeyen, onların dünyasını paylaşmayan bir insanım. Laikliğin, Türkiye’nin ve demokratik sistemin temel unsuru olduğuna inanırım. 
     Dinin siyaset ve devlet işleri dışında tutulmasını şiddetle savunurum. 
     Ben, liberal görüşlü, katıksız bir demokratım. 
     Anayasa yargıçları hukuk açısından ne karar verecekler, bilmiyorum. Ben siyasi ve sosyal açıdan bakıyorum. 
     Fazilet’in kapatılmasının , ülkeye hiçbir yarar getirmeyeceğinden, aksine gereksiz bir gerilim yaratıp, Türkiye’yi yaralayacağından da eminim. 
     Hele, bugünkü gibi, TBMM’de parti kapatmayı zorlaştıran Anayasa maddeleri tartışılırken, Avrupa Mahkemesi eski Refah’ın kapatılması konusunda karar almanın arifesindeyken, yangından mal kaçırır gibi, koşturmanın ne anlamı olabilir Bu acelecilik kolay kolay anlaşılamaz. 
     
Kapanırsa ne olur      Fazilet’in mutlaka kapanmasını isteyen güçler, bu şekilde köktendinci akımların korkutulacağını ve susturulacağını vurguluyorlar. Faziletçiler’e gözdağı verilmiş olacağını, partinin kendini yeniden toparlayana kadar kan kaybedeceğine inanıyorlar. Bu şekilde, Erbakan dahil, militan dincilere unutmayacakları bir ders verileceğini savunuyorlar. 
     Oysa, büyük yanılgı içindeler. 
     1. Fazilet kapandığı taktirde, tam aksine militanlar daha güçlenecek, mağdur duruma sokulacak olan kadrolarda fanatikler egemen olacaklar. 
     2. Bu olanaktan yararlanarak, hem taraftarlarını harekete geçirip gerilim yaratacaklar, hem de doğacak sempati çemberini kullanıp daha sert bir politikaya kayacaklardır. 
     3. Hemen yeni bir parti kuracaklar ve içlerindeki ılımlı çevrelerin sesini kısacaklardır. 
     4. Gerilim piyasalara olumsuz yansıyacak, dolar değer kazanacak ve Türkiye belki de seçime gitmek zorunda kalacaktır. Bu da ekonomik programın bozulması, yani 
     3. krizin yakınlaşması anlamına gelecektir. 
     5. Türkiye, batı tarafından yerden yere vurulacak, Avrupa Mahkemesi tarafından cezalandırılacak ve demokraside sınıfta kaldığımız haklı olarak ilan edilecektir. Zaten kötü olan imaj, daha da kötüleşecektir. 
     
Bunca derde değer mi      Sorarım size, bunca derde değer mi 
     Fazilet’i kapatarak siyasi İslam’ın kökünü mü kazıyacağımızı sanıyoruz Köktendinciliği mi bitireceğiz 
     Hayır. 
     Kapansa da kapanmasa da, Türkiye’de ne siyasi İslam biter, ne de köktendincilik. Önemli olan bu hareketleri küçültebilmek ve kontrol altında tutabilmektir. 
     Fazilet’i kapatıp dövmek, bu hareketlerin üstüne benzin dökmek, yani alevlenmelerini sağlamak olacaktır. 
     Akıllı politika, artık üstlerine gidilmemesini gerektirir. 
     Zira, Fazilet kadroları 28 Şubat’tan gereken dersi almışlardır. Eski söylev ve tutumlarla, Türkiye’nin yönetiminde söz sahibi olamayacaklarını anlamışlardır. Sistemin bir parçası olmak için değişmeleri gerektiğini görmüşlerdir. 
     Görenler, bütün bu nedenlerle ayrılıp yeni bir parti kuracaklardır. Erbakan ile devam edemeyeceklerine inandıkları için, yollarını değiştireceklerdir. 
     Yani, Fazilet kapanmasa dahi, bu parti bölünecektir. Dolayısıyla "kapatalım" diyenlerin istediği, Fazilet kapanmadığı taktirde de gerçekleşecektir. 
     O zaman tekrar sorayım 
     Kapatmaya ne gerek var 
     Kapatma kararı, Türkiye’nin kendi kendini ayağından vurması anlamına gelecektir. 
     Biz bu kadar da mazoşist bir toplum muyuz 
     PS Bu yazıyı okuduktan sonra, lütfen bana "hukukun üstünlüğü", "adaletin tarafsızlığı" veya "yargıya kimse karışamaz" gibi gerekçelerle e-mail göndermeyin. Zira, aksi ispat edilene kadar, ben Türk yargı sisteminde "hukukun üstünlüğü", "tarafsızlık" veya "yargıya kimse karışamaz" gibi kavramlara inanmıyorum. Yarıgıyı herkes etkiliyor. Özür dilerim. 
     
     







Çağdaşlaşma 


Enayi füzesi 


Gül 'Partimiz hazır' 


Okur istekleri 


Fazilet, HADEP ve parti kapatmak... 


Ekonomi... Nereye 


Bilimsel araştırmaya paydos mu 


Üçüncü kriz şişirmesi 


Kim daha şanslı 


İşlem yok, senaryo çok... 


Süpermen, hukuka karşı 


Avrupa onu yapmış, bunu yapmış... 


Krizde 1 milyon işsiz 


Gürtuna adıyla umutlandım 


Kıyıdan... Kıyıda... 


Turizm beldesine cezaevi olur mu 


Çimentocular "üzgün" 


</TEXT>
</DOC>
