<DOC>
<DOCNO> 44210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/29/son/sondun06.html </URL>
<DATE> 2001/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem Dünya Ticaret Merkezi'nin enkazını gezecek 
</HEADLINE>
<TEXT>

     New York'ta bulunan Dışişleri Bakanı İsmail Cem'in Cumartesi günü, 11 Eylül'de teröristlerin saldırısına uğrayarak yıkılan Dünya Ticaret Merkezi DTM ikiz kulelerinin enkazını gezeceği ve ölenlerin anısına saygı duruşunda bulunacağı bildirildi. 
     Bakan Cem'e New York Belediye Başkanı Rudolph Giuliani'nin de eşlik edebileceği ifade ediliyor. 
     Dışişleri Bakanı İsmail Cem, Washington'dan sonra geldiği New York'ta temas ve incelemelerini tamamladıktan sonra pazar günü Almanya'nın başkenti Berlin'e geçecek ve Dışişleri Bakanı Joschka Fischer ile biraraya gelecek. 
     Almanya'da 2 gün kalacak olan Dışişleri Bakanı Cem'in, bir Alman düşünce kuruluşunun düzenlediği toplantıda, Avrupa Savunma ve Güvenlik Kimliği konusundaki Türk görüşünü ortaya koyan bir konuşma yapacağı bildirildi. Toplantıya İsmail Cem'in yanı sıra Fransız ve Alman savunma bakanlarının da katılacakları öğrenildi. 
     Almanya'da ayrıca Türkiye-Avrupa Birliği Forumu adı altında düzenlenen bir toplantıya da iştirak ederek bir konuşma yapacak olan Cem'in Salı günü Türkiye'ye dönmesi bekleniyor. 
     






</TEXT>
</DOC>
