<DOC>
<DOCNO> 38319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/ekonomi/eko06.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra varlık yönetim şirketinde 
</HEADLINE>
<TEXT>

Zor durumdaki şirketlerin borçlarını devralacak bir varlık yönetim şirketi kurulması kararlaştırıldı 
     HARUN GÜREK Ankara 

     Devlet Bakanı Kemal Derviş başkanlığında dün toplanan Reel Sektör Rehabilitasyon Fonu Danışma Kurulu’nda, işadamları kurun istikrara kavuşturulması, kredi vadelerinin uzatılması ve KOBİ’lerin desteklenmesini istedi. 
     Merkez Bankası ise kurun piyasa tarafından belirleneceği mesajını yineledi. Bankalar Birliği, kamu bankaları ve Fon bankaları temsilcileri de devletin bankacılık piyasasını düzenlemesi gerektiğine dikkat çekti. Karşılıklar Kararnamesi çıkmasının gerekliliğini vurgulayan bankacılar, faizlerinin düşmesi için piyasada güven sağlanmasının şart olduğunu söyledi. Toplantda, Halk Bankası’nın toplam 5 katrilyonluk tahvillerinin bir kısmının erken itfası konusunda da görüş birliğine varılarak, Banka’nın rahatlatılması amaçlandı. 
     Zordaki şirketlerin likidite sorununu çözmeye yönelik olarak varlık yönetimi şirketi kurulması da kararlaştırıldı. Özel sektör bankalarının yanı sıra TMSF, Dünya Bankası’na bağlı IFC’nin de International Finance Corporation ortakları arasında olacağı şirket, zordaki şirketlerin borçlarını devralacak. 
     
     Ayakta kalacak şirkete kredi 
     Fona ayrılacak kaynakların, kurtarılması mümkün olmayan şirketlere aktarılmasını ve heba olmasını önlemek için bir çalışma başlatılması da kararlaştırıldı. Buna göre, bankalar ve reel sektör temsilcilerinden bir komite kurulacak. Komite, bankalarla kredi ilişkisinde bulunan ve zor duruma düşen şirketleri belirleyerek, elemeden geçirecek. Elemenin sonunda kredi koşullarının iyileştirilmesi ve bir miktar kaynak aktarılması halinde ayakta kalabilecek, düştüğü sıkıntıdan çıkabilecek şirketler belirlenecek. Ardından bu şirketlere fon kapsamındaki kredilerde kolaylık sağlanacak, krizden çıkması için gereken kaynak aktarılacak. 
     



 EKONOMİ 


















</TEXT>
</DOC>
