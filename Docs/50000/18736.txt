<DOC>
<DOCNO> 18736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/spor/aspo.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon fileye, Fener direğe 1 - 0 
</HEADLINE>
<TEXT>

Bordo - Mavililer, zaman zaman parladı, kontrataklarla tehlike yarattı. Hami yakaladığı pozisyonu kaçırmadı, 90 dakikanın skorunu ilan eden golü attı 
Sarı - Lacivertli takım bastırdı, sayısız pozisyon yakaladı. Dört top direkten döndü. Rakibine teslim oldu, 9 hafta sonra liderlikten indi 
     YUSUF KOBAL 

     Fenerbahçe, belki de şampiyonluk vizesi alabileceği ve o hevesle çıktığı Trabzon deplasmanında, kelimenin tam anlamıyla talihsizliğine yenildi. Çok pozisyon yaratan, kontrolü elinde bulunduran, ama bir türlü rakip savunma ile direkleri, kaleci Metin'i geçemeyen Sarı - Lacivertliler, Trabzon seyircisinin öfkesine rağmen ezik futbol oynamadı. 
     İlk yarıda Fenerbahçe'de Yusuf sağ kanattan, Abdullah ise sol kanattan bindirişler düzenledi. Lazetiç bilek balansı olmamasına karşın top kapmada usta, pas üretmekte çırak bile değildi. Trabzonspor'dan Sergen'in ise savunmanın üstünden yaptığı verkaçlar Fenerbahçe'nin can damarını zorlayan hareketler oldu. Maçın kader anı ise Hami'nin artık iyice ağırlaşmış Uche'nin etrafında bir mevlevi gibi dönüp Allah'a sığınarak vurup, attığı goldü. 
     Özellikle ikinci yarıda Fenerbahçe öylesine bastırdı ki, son adam Rüştü orta sahaya yakın bir yerde konuşlanmıştı. Daha çok Fenerbahçeli futbolcuların şampiyonluk arzusu ile temposu yükselen ve bir ziyafete dönüşen maç, Trabzon semalarından hiç eksik olmayan "Oy Nurcanım Nurcanım, kurbandur sana canum. Ne dedim de daruldun, gel sene küçük hanum" şarkısının sözleriyle Fenerbahçe'nin umutlarını şimdilik silip süpürdü. 
     Sözün kısası, futbol adaletsizliği bir kez daha sahne aldı ve Fenerbahçe canı çıkarcasına oynadığı karşılaşmadan puan çıkaramadı. 
     14. dakikada Revivo'nun sağ taraftan yaptığı ortaya Cem ters bir kafa vurdu. Top üst direkten geri geldi. 
     15. dakikada Revivo’nun serbest atışında top üst direğe çarpıp geri geldi. Uche kafayla dokundu, yine direkten dönen topu Serhat ile Lazetiç boş kaleye gönderemedi. 
     26. dakikada Revivo firikik kullandı. Topu yine kaleye gönderdi. Bu kez direk değil, ama kaleci Metin doksana giden topu kornere çeldi. 
     30. dakikada Hami sağ taç çizgisine yakın yerde önüne gelen topu aldı, kendisine karşı koymaya çalışan Uche'yi de geçti, Rüştü'yü gördüğü anda sert bir şutla golünü attı 1-0 
     55. dakikada Baliç korner atışı kullandı. Andersson kafayı vurdu, top yine direkten geldi. 
     69. dakikada Sergen’in pasında Tamer, Rüştü ile karşı karşıya kaldı. Ancak Rüştü yüzde yüzlük pozisyonda gol izni vermedi. 
     89. dakikada Ali'nin vuruşunda top Metin'den döndü. Baliç, topu kale yerine auta attı. 
     
"Allah yanımızdaydı"      TRABZONSPOR Teknik Direktörü Sadi Tekelioğlu, "Metin Tokat Fenerbahçe’nin, Allah da bizim yanımızdaydı. Allah’ın dediği oldu" dedi. Tekelioğlu, iyi oynamadıklarını, ancak iyi mücadele ettiklerini belirtip, "Rakip savunma ağır oyunculardan kuruluydu. Defansın arkasına sarkmayı planlıyorduk. Ancak Oktay’ın sakatlığı planımızı bozdu. Yine de denk kuvvetlerin maçı oldu. Ogün ve Johnson’un yokluğunda orta alanda üstün oynadık" diye konuştu. 
     
Yıldırım’dan moral      FENERBAHÇE Başkanı Aziz Yıldırım ve yöneticiler yine soyunma odasına gitti. Oyuncuları iyi futbolları nedeniyle tebrik eden ve yenilgiye rağmen moral veren Yıldırım, artık Galatasaray maçını düşünmeleri gerektiğini söyledi ve "Kazanın, şampiyon olun" diye konuştu. Maç sonrası bir Trabzonspor taraftarı Denizli'ye "Üzülmeyin, seneye şampiyon olursunuz" deyince, tecrübeli hoca, "Onu başkasına söyle. Bu sene ne olacak herkes görecek" yanıtını verdi. 
     
Uche cezalı      FENERBAHÇE'nin Nijeryalı futbolcusu önümüzdeki hafta oynanacak olan Galatasaray maçında forma giyemeyecek. Trabzonspor karşısında sarı kart gören Uche, toplam dört sarı karta ulaşınca cezalı duruma düştü. Uche, şampiyonluk düğümünün çözüleceği derbide takımdaki yerini alamayacak. 
     
Brezilyalılar geliyor      TRABZONSPOR Başkanı Özkan Sümer ve Dış İlişkiler Sorumlusu Ali Karahasan, Brezilya’dan bugün dört futbolcuyla birlikte dönecek. Sümer ve Karahasan, Olaria takımında forma giyen Robson Da Silva, Marco Prazeres, Marsia Jarro ve Friburgaense’de oynayan Santos Eduardo’da karar kıldı. Bu futbolcularla sözleşme imzalandı. 
     
Andersson yerde      MAÇIN son dakikalarında tribünden gelen yabancı bir madde, Andersson’un yüzüne geldi. Yere yıkılan İsveçli futbolcu, bir süre kıvrandı. Hakem Metin Tokat, bunun üzerine oyunu durdurdu. Sarı - Lacivertli oyuncu, tedavisi yapıldıktan sonra karşılaşmaya devam edebildi. Bu arada maç içinde de zaman zaman futbolcular arasında tartışmalar çıktı. 
     



 SPOR 





























</TEXT>
</DOC>
