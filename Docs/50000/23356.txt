<DOC>
<DOCNO> 23356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/26/son/sondun15.html </URL>
<DATE> 2001/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivrisinek öldürme şampiyonuna beş eşek 
</HEADLINE>
<TEXT>

     Yaz aylarının korkulu rüyası sivrisineklerle mücadele için İtalya'da çılgın bir yarışma düzenleniyor. 10 Haziran'da yapılacak ilk "sivrisinek öldürme yarışmasının" birincisine ise ödül olarak beş eşek verilecek. 
     Robbio kentinde Dünya Sivrisineklerle Mücadele Federasyonu tarafından yapılan açıklamaya göre, Avrupa çapında düzenlenecek bu ilk şampiyonaya, yarışmanın yapılacağı Gravellona kasabasında güneş batmadan önce hazır olacak her Avrupalı erkek ve kadın, yarışmacı olarak katılabilecek. 
     Çiftler kategorisinde düzenlenecek yarışmayı kazanan çifte, ödül olarak beş eşek verilecek. İkinci çifte beş domuz, üçüncü çifte de beş tavuk armağan edilecek. 
     Yarışmacı çiftler, sivrisinek avlamak için sadece ellerini kullanacaklar, öldürdükleri sineklerin sayımı kolay olsun diye özel kutulara koyacaklar. 







</TEXT>
</DOC>
