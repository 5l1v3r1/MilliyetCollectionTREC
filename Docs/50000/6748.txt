<DOC>
<DOCNO> 6748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/son/sontur16.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
F Tipi protestosunda 80 gözaltı 
</HEADLINE>
<TEXT>

     F tipi cezaevlerini protesto etmek amacıyla izinsiz gösteri yapan yaklaşık 80 kişi gözaltına alındı. 
     Yetkililerden alınan bilgiye göre, İstanbul'dan gelen bir grup tutuklu ve hükümlü yakını, sabah saatlerinde Kurtuluş Parkı'nda toplandı. Gruptakiler, F tipi cezaevlerini protesto ettiler. 
     Emniyet ekipleri, izinsiz düzenlenen gösteriye katılan yaklaşık 80 kişiyi gözaltına aldı. 
     Gözaltına alınanlardan 11'i hakkında 2911 sayılı Toplantı ve Gösteri Yürüyüşleri Kanunu'na muhalefet etmekten işlem yapılacağı,diğerlerinin ise sabıka kayıtları olup olmadığının araştırıldığı bildirildi. 
     Bu arada, İstanbul'dan gelen bir başka grup, İnsan Hakları Derneği İHD Genel Merkezi önünde toplandı. Adalet Bakanlığı yetkilileri ile görüşmek için Bakanlığa gitmek isteyen gruptakilerin topluca gitmesine izin vermeyen emniyet ekipleri, sadece görüşmeye katılacak 5 kişinin gidebileceğini, grubun toplu halde çıkmasının Toplantı ve Gösteri Yürüyüşleri Kanunu'na aykırı olduğunu söylediler. Bunun üzerine, İHD Ankara Şube Başkanı Lütfi Demirkapı başkanlığındaki grup, Adalet Bakanlığı'na hareket etti. İHD Genel Merkezi'nde kalanlar, grubun toplu halde gitmesine izin verilmemesini protesto ettiler. Öte yandan, emniyet ekipleri, İHD Genel Merkezi önünde yoğun güvenlik önlemi aldı. 



</TEXT>
</DOC>
