<DOC>
<DOCNO> 30928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/08/guncel/gun02.html </URL>
<DATE> 2001/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Er’den general olabilecek 
</HEADLINE>
<TEXT>

Askerliğini kısa dönem er olarak yapan fakülte mezunları, tezkere bırakıp muvazzaf subay ve kurmay olabilirse generalliğe de yükselebilecek 
     AYHAN AYDEMİR Ankara 

     Türk Silahlı Kuvvetler Personel Yasası'nda yapılan değişiklik, bir gerçeği ortaya çıkardı. Değişiklik ile askerliklerini kısa dönem er olarak yapanlar da muvazzaf subay olmak için tezkere bırakabilecek. Bu durumdakiler, Harp Akademileri'ni de bitirip kurmay oldukları takdirde generalliğe yükselebilecek. 
     TBMM'de kabul edilen yasa uyarınca 4 yıllık fakülte ve yüksekokul bitiren kadın ya da erkekler, subay olmak için başvuru yapabilecek. Bu kişilerden lisans eğitimini tamamlayanlar için yaş sınırı 30'dan 27'ye, lisansüstü eğitim yapanlar için ise 35'ten 32'ye indiriliyor. 
     Bu kişiler yedek subay olma ve diğer koşulları taşımaları durumunda belirlenecek sınıflarda muvazzaf subaylığa alınabilecekler. Askerliğinde ya da terhislerinden sonra en az 4 yıllık yükseköğretimi tamamlayanlar da subay olabilecek. 
     
     Uyum sağlayamayanlar ayrılabilecek 
     Dört yıllık yükseköğrenim yapan astsubaylardan muvazzaf subay olmak isteyenler, yaş için gerekli nitelikleri taşımak, en az üç yıl astsubaylık yapmış olmak koşuluyla ve sicil notlarının ortalaması sicil tam notları yüzde 90 ve daha yukarısında ise subaylığa geçebilecekler. Subaylığa başvuruları kabul edilen siviller, askeri eğitimden sonra bir yıl denemeye tabi tutulacak. Askeri eğitimi başaramayanlar ya da başarılı olsalar bile bir yıllık sürede TSK'ya uyum sağlayamayanlar ve kendi istekleri ile ayrılmak isteyenlerin ilişkileri kesilecek. 
     



 GÜNCEL 


















</TEXT>
</DOC>
