<DOC>
<DOCNO> 25199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/05/son/sonspo08.html </URL>
<DATE> 2001/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, holiganlarını Yunanistan deplasmanına göndermiyor 
</HEADLINE>
<TEXT>

     Dünya Kupası Avrupa Eleme Grubu'nda yarın Yunanistan ile başkent Atina'da karşılaşacak İngiltere Milli Takımı'nın maçı için önlem olarak, İngiltere İçişleri Bakanlığı 450 kadar holigan taraftarın pasaportlarına el koydu. 
     Daha önce İngiltere Milli Takımı'nın ya da kendi taraftarı oldukları takımın deplasmanda yaptıkları maçlarda olay çıkaran ve çeşitli nedenlerle ''kara listeye'' giren 450 kişiye birer mektup gönderen İçişleri Bakanlığı, bu kişilerden pasaportlarını bugün en yakın polis karakoluna teslim etmelerini istedi. 
     Bu talebi geçen yıl futbol alanlarında yaşanan olayları önlemeye yönelik yasaya dayandıran İçişleri Bakanlığı, 1998 yılında Fransa'nın Marsilya kentinde yapılan Dünya Kupası maçları ve geçen yıl Euro-2000'de Belçika'da çıkan olayların yinelenmemesi isteğinin, karara dayanak oluşturduğunu vurguladı. 
     Yasağın, geçen Cuma gününden itibaren geçerli olduğu belirtilen bakanlık açıklamasında, ''2000 yılında çıkartılan ve futbol sahalarındaki istenmeyen olayları önlemeyi amaçlayan yasa gereği 450 kişinin Yunanistan'a gitmeleri yasaklanmıştır. Bu yasak, maçın yapılacağı tarihten 5 gün öncesinden geçerli olacaktır'' denildi. 
     İstihbarat birimlerinin raporlarının dikkatle incelendiğini ve kararların buna gore verildiğini belirten İçişleri Bakanlığı Sözcüsü, maç öncesinde Yunanistan istibarat birimleriyle de işbirliği yapıldığını hatırlattı. 
     Bu arada İngiliz basını, bugün verdiği bazı haberlerde Yunan makamlarını maç öncesinde bazı ''kirli hilelere başvurmakla' suçladı. 
     The Guardian Gazetesi'nde konuyla ilgili olarak yapılan yayında, Yunan makamlarının ''Dünya Çevre Günü''nü gerekçe göstererek İngiltere Milli Takımı'nın kaldığı otelde havalandırmaları kapattıkları, konukların asansörleri veya elektrikleri kullanmalarının yasaklandığı öne sürüldü. 






</TEXT>
</DOC>
