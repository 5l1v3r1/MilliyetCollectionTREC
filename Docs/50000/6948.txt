<DOC>
<DOCNO> 6948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/siyaset/asiy.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’nin 5 eski genel başkanı Karayalçın’ın evinde toplanıyor 
</HEADLINE>
<TEXT>
İnönü’nün ayak sesleri 
Baykal’ın "yığma üye" girişimine isyan eden muhalif gruplar yeni oluşum için harekete geçti 
     AYHAN AYDEMİR Ankara 

     Deniz Baykal’ın "partiyi sağa kaydırdığı" iddiaları, ardından da genel merkez yönetimince örgütlerin görevden alınmaları ve son olarak da tüzüğün 13. maddesinin kullanılarak "yığma üye" yapılma çalışmaları CHP içindeki muhalefeti harekete geçirdi. 
     Parti içinde "sol kanat" olarak bilinen grubun Deniz Baykal’a karşı olan tavırları bu kez eski genel başkanlar düzeyine kadar ilerledi. Şu anda CHP üyesi olan eski Genel başkanlar Erdal İnönü, Murat Karayalçın, Cezmi Kartay, Altan Öymen ve Hikmet Çetin de sonunda Baykal’a isyan etti. 
     
Bardağı taşıran hareket      CHP kulislerinden edinilen bilgilere göre, Baykal’a muhalif gruplar CHP liderinin son günlerdeki söylemleri ve kendilerinin önümüzdeki kurultaya kadar partiden tasfiye edilecekleri gözlemleri üzerine partiden kopmayı düşünmüş ancak bu öneriye eski genel başkanlar karşı çıkmıştı. 
     Eski genel başkanlardan özellikle Karayalçın ve Öymen partiden kopup ayrı parti kurulması önerisine karşı çıkıyorlardı. Ancak Deniz Baykal’ın "tüzüğün 13. maddesini işletmesi ve yığma üye yapması" bardağı taşıran son damla oldu. Eski genel başkanlardan Murat Karayalçın, geçtiğimiz hafta yaptığı girişimler sonucu yeni oluşuma sıcak baktığı sinyallerini vermeye başladı. Kulislerdeki bilgilere göre, yeni kurulacak bir oluşum için liderlik kavgası olmaması amacıyla hiç kimsenin itiraz edemeyeceği Erdal İnönü ismi ortaya atıldı. 
     Karayalçın, CHP’nin gidişatına "dur" demek amacıyla önce Erdal İnönü’yle buluştu. Geçen Cuma günü İstanbul’da İnönü’yle baş başa yemek yiyen Karayalçın, "İnönü’nün siyasete yeniden dönmesi ve liderlik yapması" konusunda nabız yokladı. Edinilen bilgilere göre, siyasete sıcak bakmayan İnönü’nün bu kez farklı düşünceler içinde olduğu kaydedildi. 
     Başkent kulislerinde yeni oluşum için "düğmeye" yarın Karayalçın’ın evinde basılacağı belirtilirken kahvaltılı buluşmaya partiden istifa etmeyen eski genel başkanlar İnönü, Karayalçın, Kartay, Öymen ve Çetin katılacaklar. Eski genel başkanların kahvaltılı buluşmada bir bildiri kaleme alacakları ve bunu bir deklarasyon şeklinde kamuoyuna açıklayacakları belirtiliyor. 
     
Karayalçın Ciddi tepkiler var      Davet sahibi Murat Karayalçın, evindeki kahvaltılı toplantıyı doğruladı. Karayalçın, partide çok ciddi huzursuzluklar olduğunu, özellikle görevden almalar ve 13. maddeye dayalı üye kayıtlarının tepki yarattığını söyledi. Karayalçın, " Partiden ayrılalım sözleri 30 Eylül’den beri dile getirildi. Ben hep kalmayı savundum. Parti içi hukuk, parti içi demokrasi işlediği sürece kalacağım dedim. Ama bugün yapılan ve yaşananlar tam anlamıyla bizim söylediklerimizi yansıtmıyor. Parti geleneklerine uygun olmayan şeyler yaşanıyor. Ama öncelikli tercihim partide kalmaktır" diye konuştu. 
     
CHP’de yeni doğum sancısıHELİN ÖZMEN MESUT HASAN BENLİ Ankara 
     Siyasal Bilgiler Fakültesi öğretim üyesi Prof. Dr. Sina Akşin’in öncülüğünde yeni bir sol parti hazırlıklarına başlandı. Parti oluşumunda Atatürkçü Düşünce Derneği’nden ADD ve CHP’nin Sol Kanadı’ndan bir grubun etkili olacağı belirtildi. 
     Akşin, parti kurma çalışmalarını hızlandırırken, 27 sayfalık "Ulusal Sol Parti Programı" taslağı hazırlandı. Türkiye’de Atatürkçü kesimin oy vereceği partinin bulunmadığını ifade eden Akşin, boşluğu doldurmaya yönelik parti kurmak için kolları sıvadıklarını söyledi. Akşin, CHP’nin Atatürk devrim ilkelerinden uzaklaştığını ve artık Atatürkçü kesim tarafından tercih edilmesinin söz konusu olmadığını belirtti. 
     ADD içindeki grup başta olmak üzere Atatürkçü - devrimci olan herkesi parti şemsiyesi altında toplamaya çalışacaklarını ifade eden Akşin, CHP’deki Atatürkçü, devrimci ve solculara kapılarının açık olduğunu dile getirdi. 
     
     DYP Türkiye’de sol kalmadı 
Deniz Bey modaya uydu’ANKARA ANKA 
     CHP Genel Başkanı Deniz Baykal’ın yeni "imaj" çabaları eski ortağı DYP’nin de gündemine girdi. Yapılan değerlendirmelerde, siyasette günümüzde geçmiş dönemlerde olduğu gibi "sağ" ve "sol" kavramlar arasında katı çizgilerin kalmadığı belirtilirken, "Biz söylemlerimizle yarı sol mesajlar veriyoruz, Deniz Bey de bunun tersini yapıyor" düşüncesi dile getiriliyor. 
     DYP’de, Türkiye solundaki bu değişimi DSP Genel Başkanı Bülent Ecevit’in başlattığına işaret edilirken, Baykal’ın bu değişime Şeyh Edebali’nin vasiyetini anlatarak başladığı vurgulanarak, "Türkiye’de sol kalmadı. O nedenle Deniz Bey de modaya uydu. Ecevit’in açtığı yoldan gidiyor" yorumu yapılıyor. 
     


 SİYASET 

















</TEXT>
</DOC>
