<DOC>
<DOCNO> 24145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sontur15.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Kemal Derviş ve Tayyip Erdoğan'ı değerlendirdi... 
</HEADLINE>
<TEXT>

     DYP Genel Başkanı Tansu Çiller, siyasette yeni oluşumları değerlendirirken, ''Buna talip olan herkese yollar açıktır. Ancak, milletin denenmişe doğru gideceğini tahmin ediyorum'' dedi. 
     Çiller, Samsun ve Ordu'yu kapsayan gezisin son gününde partisinin Ordu il teşkilatı ile Boztepe Tesisleri'nde yaptığı kahvaltının ardından, gazetecilerin çeşitli konulardaki sorularını yanıtladı. 
     Çiller, bir gazetecinin siyasette, ''Devlet Bakanı Kemal Derviş ve eski İstanbul Büyükşehir Belediyesi Başkanı Recep Tayyip Erdoğan ekseninde yeni oluşumların olduğunu'' belirtmesi üzerine şunları kaydetti 
     ''Standartları var bu işin, hukuku var. Hukuk çerçevesinde bunu yapmak isteyen, buna talip olan herkese yollar açıktır. Bunun için kimsenin söyleyecek birşeyi olmaz. Ama öbür taraftan Türkiye'nin siyasetinde bölünmeye değil, toparlanmaya ihtiyaç var. Bundan sonra oluşturulabilecek bir iktidar veya koalisyonun 2-3-4 partili olması durumunda Türkiye'ye getireceği çok büyük sıkıntılar açık, milletimiz bunu yaşıyor. Bana göre, bu seçimde millet tek başına iktidara gidecek bir yoğunlaşmayı arzu edecektir, etmelidir. Etmediği takdirde ne olur Parçalı hükümetler kurulur. Bunun ülkeyi nereye götürdüğünü gördük.'' 
     Derviş ve Erdoğan'ın başarı şansını nasıl gördüğüne yönelik bir soruya da, Çiller, ''Ona millet karar verir. Bizim meselemiz değil, ben köklü bir gelenekten gelen partilerin teşkilatlarıyla birlikte milletten denenmişe doğru gideceğini tahmin ediyorum. Millet son seçimde onu, bunu, şunu da deneyelim diye birçok yeni ismi siyasete soktu. Bu oluşumun sonunda kurulan üçlü koalisyon Türkiye'yi bu noktaya getirdi'' karşılığını verdi. 
     
     






</TEXT>
</DOC>
