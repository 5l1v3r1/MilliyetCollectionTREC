<DOC>
<DOCNO> 22945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sondun06.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeniler, Türkiye'de satılığa çıkarıldığı iddia edilen köylere talip 
</HEADLINE>
<TEXT>

     ABD basınına yansıyan, ''Türkiye'deki 11 köyün ekonomik zorluklar yüzünden satılığa çıkarıldığı'' haberlerinden hareket eden ABD'deki Ermeni lobisi, ''eşsiz bir fırsat çıktığını'' savunarak, bu köylerin Ermeniler tarafından satın alınması çağrısında bulundu. 
     Ermeni lobisinin liderlerinden Harut Sasunyan, ABD'de Ermenilerin sayıca en fazla olduğu bölgelerden biri olan California'da yayımlanan California Courier'daki bir yazısında, ''İşte bu, 1915 yılında memleketlerinden sürülen Ermenilerin beklediği fırsattır. Doğu Anadolu'da böyle yüzlerce köy ve kasaba Ermenilere aittir'' dedi. 
     Sasunyan, Türk ordusunun Ermenilere ait toprakları işgal ettiğini öne sürerek, ''Bu toprakların gerçek sahiplerinin, tarihi memleketlerinin özgürlüğü için ilk adım olarak, buraları para ödeyerek satın almaktan başka seçenekleri yok'' ifadesini kullandı. 
     Türkiye'deki 11 satılık köyün toplam 14 milyon dolara alınabileceğini iddia eden Sasunyan, ''Biliyorum ki Türk hükümeti, Ermeni diasporasının bu köyleri doğrudan satın almasına izin vermeyecektir. Ancak gerekli ayarlamalar yapılabilir'' diyerek, köylerin Ermeniler adına başkalarına satın aldırılabileceğini ima etti. ABD'de yayımlanan The Washington Post ve The New York Times gazetelerinde, Orta Anadolu'da 11 köyün ekonomik zorluklar yüzünden satılığa çıkarıldığına ilişkin haberler çıkmıştı. 







</TEXT>
</DOC>
