<DOC>
<DOCNO> 47147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sondun12.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz televizyonları, Başbakanlığın sansür isteğini reddetti 
</HEADLINE>
<TEXT>

     İngiltere Başbakanı Tony Blair'in basın danışmanı Alastair Campbell tarafından, BBC, ITN ve SKY TV yöneticilerine iletilen, El Cezire televizyonunun yayınladığı Usame bin Ladin görüntülerine yer verilmemesi isteği, bu kuruluşlar tarafından reddedildi. 
     Başbakan Blair'in danışmanı tarafından dün Başbakanlık Konutu'na davet edilen 3 kurumun yöneticilerine, bin Ladin'in bu bantlar aracılığıyla militanlarına yeni talimatlar ulaştırabileceği ile propaganda yaparak kamuoyu oluşturma tehlikesinin anlatıldığı belirtildi. 
     İngiliz basınındaki haberlere göre, Campbell'in bu uyarılarını dinleyen TV yöneticileri ise bin Ladin görüntülerinin TV'lerde 1 dakikadan az süreyle yayınlandığını hatırlattılar. 
     Bu bantların içeriğinin haber editörleri tarafından dikkatle incelenip seçildiğine işaret eden TV yöneticilerinin Campbell'e ayrıca, ''biz sorumlu yayıncılık yapan kurumlarız. Neyi yayınlayıp neyi yayınlamayacağımızı biliriz'' dedikleri de öne sürülüyor. 
     Bu 3 kurumun daha sonra yaptıkları ortak açıklamada da aynı görüşlere yer verdikleri ve ''sorumlu yayıncılar olarak ulusal ve uluslararası güvenlik konularının gereklerini biliyoruz'' sözlerine dikkat çekildi. 
     Yayınlarının farklı din ve kültürler üzerindeki etkilerini de dikkatle hesapladıklarını hatırlatan TV kanallarının yöneticilerinin, ''kendi değerlendirmemizi yapmayı ve kendi yöneticilerimizin bağımsız yargılarına dayalı karar almayı sürdüreceğiz'' mesajıyla hükümete bu konuda kendilerine yapılan baskılara kapalı oldukları mesajını da ilettikleri belirtiliyor. 
     






</TEXT>
</DOC>
