<DOC>
<DOCNO> 17228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/20/son/sondun09.html </URL>
<DATE> 2001/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk'ta trafik kazasında ölüme sebep olan bakan istifa etti 
</HEADLINE>
<TEXT>

     Arnavutluk Ulaştırma Bakanı Sokol Nako, 27 yaşındaki bir kadının ölümüyle sonuçlanan trafik kazasına karıştığı için bugün istifasını sundu. 
     Hükümetten yapılan yazılı açıklamada, Nako'nun kullandığı cipin dün akşam üstü başkent Tiran'ın batısındaki Maminas'ta bir yoldan karşıya geçmekte olan bir kadına çarpıp ölümüne sebebiyet vermesi nedeniyle bugün istifasını sunduğu belirtildi. 
     Açıklamada, kazadan sonra olay yerine gelen polisin hazırladığı raporda, genç kadının kaldırıldığı hastanede öldüğü ve Nako'nun açılan soruşturmanın selameti bakımından istifasını sunduğu kaydedildi. 
     Hükümet açıklamasında, Nako'nun Başbakan Ilir Meta'ya hitaben kaleme aldığı istifa mektubunda, ''Soruşturmanın doğru ve tarafsız sürdürülebilmesine olanak tanımak amacıyla istifamı sunuyorum'' ifadesini kullandığı belirtildi. 
     30 yaşındaki Sokol Nako, Temmuz ayında Ulaştırma Bakanı olarak atanmıştı. 



</TEXT>
</DOC>
