<DOC>
<DOCNO> 14105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sonspo03.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum acımadı,derbide forma giyen futbolculara 2 saat idman yaptırdı 
</HEADLINE>
<TEXT>

     Ligde dün yapılan derbi maçta Galatasaray'a yenilerek şampiyonluk yarışından iyice uzaklaşan ve UEFA Kupası'na katılma şansını bile zora sokan Beşiktaş'ta, bugün ceza idmanı vardı. 
     Daha önceki maçlardan sonraki gün 90 dakika forma giyen futbolcularına yalnızca koşu yaptırıp idmanı bıraktıran teknik direktör Christoph Daum, bu kez aynı yöntemi kullanmayıp, Galatasaray maçında oynayan ve oynamayan tüm futbolcularını aynı antrenmana tabii tuttu. 
     Yaklaşık 2 saat süren ve basın mensuplarının sahaya alınmadığı idmanda, futbolcuların çalışmaya antrenör Roland Koch yönetiminde kondisyon çalışmasıyla başladığı ve daha sonra dar alanda çift kale maç yaptığı öğrenildi. Alman teknik adamın, çalışmanın son yarım saatinde, Galatasaray maçında 90 dakika forma giyen oyuncularını tesislere gönderirken, her zamankinin tersine, bu kez idmana hiç müdahale etmeyip, saha kenarından izlemekle yetindiği bildirildi. Bu arada dünkü maçta sakatlanan Münch ve Shorunmu, idmana katılmazken, sakatlığı süren Fazlı ise alt sahada fizyoterapist eşliğinde çalıştı. 




</TEXT>
</DOC>
