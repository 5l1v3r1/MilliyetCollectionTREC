<DOC>
<DOCNO> 47459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/spor/spo00.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MAZERETİM VAR 
</HEADLINE>
<TEXT>

Daum ile Lucescu, MİLLİYET’teki randevuda, derbi öncesi tek düşüncede birleşti 
     Daum "Ligdeki puan durumumuz nedeniyle, maçı evde oynamamıza rağmen favori değiliz. Galatasaray’a direnebilmemiz için, kendi boyumuzu geçmemiz gerekiyor" 
     Lucescu "Fenerbahçe maçından daha zor olacak. Çünkü Fener’de tecrübeli oyuncular vardı. Ama Beşiktaş, Galatasaray’ın imajını zedelemek için mücadele edecek" 
     Daum "Yönetim Kurulu’na futbolcu listesini verdim. Kendilerini artık gazetecilerin ve taraftarların değil, benim istediğim transferleri yapmaları için uyardım" 
     Lucescu "Bu tip maçlardan sonra en çok futbolcular seviniyor. Biz ise hiçbir zaman alamayacağımız paraları ve ne zaman kovulacağımızı bekleyip, duruyoruz" 
     
     DAUM 
     BİLAL MEŞE 

     "Rakamlar ortada" 
     "HAFTANIN derbisinde Galatasaray favori. Lucescu hem zeki hem de futbolu iyi biliyor. Favori sözümü insanlar yanlış algıladı. Ama ortada bir Galatasaray gerçeği var. Rakamlara baktığımız zaman Sarı - Kırmızılı takım, hem ligde hem de Şampiyonlar Ligi’nde zirvede. Tabi ki, bu rakamsal gerçekler onların favori olduğunun en büyük göstergesidir. Galatasaray son yıllarda inanılmaz kuvvetli. Uluslararası tecrübe kazandılar, başarılara imza attılar." 
     
     "Kazanmalıyız" 
     "NE kadar çekişmeli bir mücadele de olsa, iki kulüp arasındaki dostluk maçtan sonra da sürecek. Ligdeki puan durumumuz nedeniyle, maçı evde oynamamıza rağmen favori değiliz. Galatasaray’a direnebilmemiz için, kendi boyumuzu geçmemiz gerekiyor. Antrenör olarak saygı duyduğum Lucescu, liste başı olan Galatasaray’ı öyle bir ayarlayacak ki, bizi hayli zorlayacaklar. Buna hazır olmamız gerekiyor. Galatasaray karşısında kazanmak için mücadele edeceğiz." 
     
     Karnesi 
     Beşiktaş - Trabzonspor 1-2 
     Bursaspor - Beşiktaş 2-2 
     Beşiktaş - Diyarbakırspor 4-0 
     Samsunspor - Beşiktaş 2-1 
     Beşiktaş - İstanbulspor 0-1 
     Ankaragücü - Beşiktaş 3-4 
     Beşiktaş - Kocaelispor 4-2 
     Yimpaş Yozgat - Beşiktaş 1-3 
     
     "Bildiğimi yaparım" 
     "BEN bildiğimi yaparım. Bu konuda sorumluluğu almaya ve sonuçlarına katlanmaya da her zaman hazırım. Buraya, Türk futbolunun gelişmesine yardımcı olmak için geldim, zamanımı boşa harcamaya değil. Kabul etmeyen varsa, bay bay derim. Ülkemdeki kokain davasından dolayı burada çalıştığım iddia ediliyor. Hayır, kariyerim ortada. Alman Milli Takımı’nı bile çalıştıracaktım ve bir çok teklif almıştım. Ama Başkan Serdar Bilgili rica etti, geldim" 
     
     "Benim yolum doğru" 
     "SAMSUNSPOR maçından sonra yönetimle konuştum. Benim istediğim gibi çalışmalıyız, benim yolumdan gitmeliyiz, eğer benim yolumdan gitmek istemiyorsanız, o zaman başka bir antrenörle çalışırsanız, daha iyi olur dedim. Yönetim Kurulu’na liste verdim ve bu oyuncuların alınmasını istedim. Kendilerini artık gazetecilerin ve taraftarların değil, benim istediğim transferleri yapmaları için uyardım." 
     
     İnciler 
     Mantık değişsin 
     DAUM öfkeliydi. Türkiye’deki futbol mantığını değiştirmenin şart olduğunu söyledi ve ekledi "Yıllardır Galatasaray, Beşiktaş, Fenerbahçe ve Trabzonspor konuşuluyor. Kamuoyu biraz da, başka takımları konuşsun." 
     
     Medya şikayeti 
     ALMAN hocanın medyaya da eleştirisi vardı "Medya inanılmaz baskı yapıyor. Bu baskı, hem yönetimi hem de bizleri etkiliyor. Eleştiri tamam, ama çizmeyi aşanlar var." 
     
     Kongre tavsiyesi 
     KULÜPLERİN yanlış yönetildiğinden de söz etti "Kongrelerin üç yıl, hatta dört yılda bir olması gerekir. Böylece yönetim istikrar sağlar ve bir şeyler yapmak için imkan bulur." 
     
     Yönetime mesaj 
     YÖNETİME mesaj yolladı "Yaptığımız transferlerden sonra daha iyiye gidemeyeceğimizi anladık. Oyunun kaderini değiştirecek yeni isimler istedim, yanıt olumsuz oldu." 
     
     Hoca da insandır 
     VE Daum noktayı koydu "Bir çalıştırıcının, takıma vereceği motivasyon, taktik ve teknik bilgilerin de bir limiti vardır." 
     
     LUCESCU 
     HALİL ÖZER 

     "Gençlik avantaj" 
     "BEŞİKTAŞ çok iyi takım. Yozgat maçında mükemmel oynadılar. Koşan ve diri bir kadro. Beni özellikle çok genç oluşları tedirgin ediyor. Gençler kendilerini kanıtlamak isteyecek. Bizim maçta çok farklı bir mücadele ortaya koyacaklar. Galatasaray’ı yenmek, kendilerini göstermek için bir fırsat olacak. Fenerbahçe maçından daha zor olacak. Çünkü Fener’de çok tecrübeli oyuncular vardı. Bu tür maçları fazlaca yaşadılar. Ama Beşiktaş öyle değil. Galatasaray’ın imajını zedelemek için mücadele edecekler." 
     
     "Yorgun olacağız" 
     "NANTES maçı çok önemliydi. Rakibimiz çok iyiydi. Müthiş enerji harcadık. İnanılmaz, konsantrasyon yaşadık. Beşiktaş maçında düşüş olabilir. Aynı konsantrasyonu gösteremeyebiliriz. Üstelik yorgun olacağız. Rakibimizin bu konuda avantajları var. Saha ve seyircisi önünde de oynayacak. Bu maçta kilit oyuncular yok. Takım oyunu önemli. Her futbolcu kilit. Dikkatli ve etkili olmalıyız. Rakibimiz gençliği nedeniyle çok koşacak. Biz de onlar kadar koşmalıyız." 
     
     Karnesi 
     Gaziantep - Galatasaray 1-1 
     Galatasaray - Denizlispor 1-0 
     Çaykur Rize - Galatasaray 3-6 
     Galatasaray - Antalyaspor 2-1 
     Malatyaspor - Galatasaray 0-2 
     Galatasaray - Fenerbahçe 2-0 
     Gençlerbirliği - Galatasaray 1-3 
     Galatasaray - Göztepe 4-1 
     
     "Daum çok iyi" 
     "DAUM gerçekten çok iyi hoca. Zor şartlar altında mücadele ediyor. Savaşıyor ve işini her zaman ciddiye alıyor. Bizler profesyonel kişileriz. Bulunduğumuz camiaya bir şeyler vermeye geldik. Daum da öyle, ben de. Kendisini takdir ediyorum. Çok sıkıntı yaşıyor, ama teslim olmuyor, olacağını da sanmıyorum. Ayrıca ağır bir eleştiri altında. Ancak onun hırsı ve heyecanı, bu işi bırakmasına, boşvermesine engel oluyor. Beşiktaş, Daum’u gönderip, kimi getirecek Daha iyi bir hocayı nasıl ve nereden bulacaklar ." 
     
     "Mücadele etmeliyiz" 
     "DAUM, bizi favori gösterdi. Doğru. Kağıt üzerinde favoriyiz. Çünkü lideriz. Avrupa’da da başarılıyız. Ama işin rengi öyle değil. Ne kadar favori olursan ol, kazanmak için sahada mücadele etmelisin. Karşımızda hırslı ve dirençli bir takım olacak. Aslında derbiye olağanüstü bir maç olarak bakmıyorum. Ancak bir gerçek var ki, bunu unutmamak gerekir. Bu tip maçlardan sonra en çok futbolcular seviniyor. Biz ise hiçbir zaman alamayacağımız paraları ve ne zaman kovulacağımızı bekliyoruz." 
     
     İnciler 
     İsyan etti 
     LUCESCU isyan ediyordu. "Sabah gözümü açtığımdan beri, televizyon stüdyolarında ve gazete koridorlarındayım. Telefonumu değiştireceğim" diyordu Rumen hoca. 
     
     Basın baskısı 
     GALATASARAY’IN teknik patronu, Nantes maçının ardından sabaha kadar evinin önünde gazetecilerin beklediğinden söz etti. Hedef de belliydi, Daum’la buluşturmak. Devam etti ünlü hoca "Hatta bir gazeteci eşime yalvarmış. Beni işten kovarlar’ demiş. Eşim de yufka yüreklidir. Çocuğun halini görünce acıdı, onlara da gitmemi istedi" 
     
     Hep yanyana 
     İKİ hoca da bütün gün birbirlerini görmekten sıkılmışlardı. MİLLİYET’te buluştukları zaman sadece gülüştüler ve el sıkışmaya gerek bile duymadılar. 
     
     Müsekkin almış 
     HOCALARIN, MİLLİYET’i ziyaretinde Galatasaraylı yönetici Abdürrahim Albayrak da yer aldı. Ancak çok sakindi Albayrak. "Neden" dedik, yanıt verdi "Nantes maçı için müsekkin almıştım. Etkisi h l sürüyor." 
     
     Daum’a saygı 
     LUCESCU’NUN, Daum’a karşı saygı duyduğu her halinden belli oluyordu. Bir ara Alman hoca önden yürürken, "Ona çok üzülüyorum. Adam nelerle uğraşıyor" diyordu. 
     



 SPOR 
























</TEXT>
</DOC>
