<DOC>
<DOCNO> 19365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/son/soneko02.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin onayı telekom ve bankacılık yasalarına bağlı... 
</HEADLINE>
<TEXT>

     Uluslararası Para Fonu IMF İcra Direktörleri Kurulu'nun, Türkiye'nin yeni ekonomik programı ve ilgili finans paketini onaylamak için, telekom ve bankacılık yasalarının TBMM'den geçmesini beklediği bildirildi. 
     IMF kaynakları açıklamalarında, Türkiye'deki gelişmelerin beklendiği bu ortamda, İcra Direktörleri Kurulu'nun, Türkiye'nin programıyla ilgili toplantısının tarihinin henüz belirlenmediğini kaydettiler. 
     Bir IMF kaynağı, ''bankacılık ve telekom ile ilgili gelişmeler bekleniyor. Henüz toplantı tarihi hiçbir şekilde belirlenmiş değil'' dedi. Öte yandan özellikle telekom yasasıyla ilgili belirsizlik sürerken, Türkiye'nin resmi niyet mektubunun da henüz IMF'ye ulaşmadığı belirtildi. Ancak IMF kaynakları, resmi niyet mektubunun teslim tarihinin, fazla bir önem taşımadığını belirttiler. Bir IMF kaynağı, ''hazırlıklar zaten devam ediyor. Niyet mektubu da hemen hemen hazır. Tam olarak ne zaman sonuçlandırılıp IMF'ye teslim edileceği büyük önem taşımıyor. Esas önemli olan, Türkiye'nin kararlılığını eylemleriyle kanıtlaması'' dedi. 







</TEXT>
</DOC>
