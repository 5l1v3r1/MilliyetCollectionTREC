<DOC>
<DOCNO> 12040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/spor/ygskol.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen gibi 
</HEADLINE>
<TEXT>

     DOĞAN KOLOĞLU 

     Galatasaray yorgunluğun, Siirt rakibi büyüttüğü için bitirici yerde çaresiz kalmanın faturasını ödedi. Futbol kalitesi gerçekten çok düşüktü. Siirt, Galatasaray karşısında cesaretle ileride dört adamla oynadı. Doksan dakika Galatasaray’ın geri adamlarına pres yaparak çok top kaptılar. Bol pozisyon buldular. Hele ilk yarının sonuna doğru Bülent 3 - 4 inanılmaz hata yaptı. Sonunda kırmızı kart gördü. Bunları büyük bir gözüpeklilikle çıkıp engelleyen Kerem de başka türlü beklenmedik hatalara imza attı. Önce geri paslarını Taffarel isabeti ile hücuma dönük kullanamadı. Bir kornerde topa ters vurdu. Sağından geçen bir topa koşarken de dengesi bozulup düştü. Ancak bu arada Kerem bariz bir ofsayt pozisyonunda rakip ile karşı karşıya kalıp usta bir müdahale ile golü engelleyen ortamı yarattı. Oyun ilerledikçe Galatasaray üç günde bir maç oynamanın yorgunluğunu rakip on sekiz içindeki paslaşmalarda da yaşadı. Bir türlü bitirici topu üretemediler. Sağ kanatta Fatih, Okan, Ümit üçlüsünün çoğu kez boşa koştuklarını gördük. 
     Jardel de başka bir alemdi. Topa çoğu kez düzeltmeden vuruyor. İlk yarı üç kez topu düzelteyim dedi, birinde dengesi bozulup yere düştü. İkisinde kontrol etmek istediği topu rakibe verdi. Hele takımın gole gittiği pozisyonda vurulan top ona geldiğinde ofsayttaydı. Bir ara kabahati ayakkabısında bulup değiştirdi. Ancak ikinci yarı Jardel oyundan alındıktan sonra Serkan ile Galatasaray ilk defa hava topu tehlikesi üretti. Galatasaray forveti inanılmaz bir hareketlilik kazandı. Siirt iki devrenin başında da hatırı sayılır fırsatları kaçırdı. Bir topları da direkten döndü. Hakem Galatasaray’ın lehine haksız bir penaltı verdi. Topa kaleci vurmuş, ondan sonraki hareketin devamında ayağı rakibe çarpmıştı. Yalnız Serkan bunu değerlendiremedi. Ancak son dakikalarda Serkan zoru başardı ve attığı golle takımını ipten aldı. Hakem Arif’e yapılan bir başka penaltıyı ise es geçti. Maçın sonlarına doğru iki tarafın da kalecileri devleşti. Galatasaray, İzmir’de sanki Ali Sami Yen’de oynuyormuş gibiydi. Siirt belki çok para kazandı ama seyirci avantajından oldu. 
     


 SPOR 



























</TEXT>
</DOC>
