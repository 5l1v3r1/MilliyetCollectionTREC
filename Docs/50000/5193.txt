<DOC>
<DOCNO> 5193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/sonspo07.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kampa girdi 
</HEADLINE>
<TEXT>

     Beşiktaş, yarın oynayacağı Antalyaspor maçı için kendi tesislerinde kampa girdi. 
     Siyah-beyazlılar, Antalyaspor maçı hazırlıklarını bu akşam basına kapalı yapacağı idmanla tamamlayacak. Ligde yaptığı son 4 maçta galibiyet elde edemeyen Beşiktaş, Türkiye Kupası çeyrek finalinde İstanbulspor'u 3-0 yenerek turu geçmenin moraliyle çıkacağı Antalyaspor maçı kazanarak, ligdeki galibiyet hasretine son vermek istiyor. Sakatlıkları süren Halilagiç, Münch ve Khlestov'dan yoksun Beşiktaş'ta, sarı kart cezalısı Ali Eren de yarınki maçta forma giyemeyecek. BJK İnönü Stadı'nda yarın saat 19.00'da başlayacak ve hakem Selçuk Dereli'nin yöneteceği maça Beşiktaş'ın, Fevzi, Erman, Ümit, Tayfur, Nihat, Karhan, Yasin, İlhan, İbrahim, Nouma ve Ahmet onbiriyle çıkması bekleniyor. 
     Beşiktaşlı futbolcular, Türkiye Kupası yarı finalinde Gençlerbirliği ile yapacakları maçtan umutlu olduklarını söylediler. Siyah-beyazlı takımın kaptanı Mehmet Özdilek, ''İstanbulspor karşısında iyi oynamasak da tur atlamasını bildik. Önemli olan da buydu. Yarı finalde Gençlerbirliği ile oynayacağız. Ancak bu maçtan önce ligde Antalyaspor ile yapacağımız karşılaşmayı düşünmemiz lazım''diye konuştu. Beşiktaş'ın defans oyuncusu Ümit Bozkurt ise Gençlerbirliği'nin güçlü bir takım olduğunu, ligde kendilerini yenerek bunu gösterdiklerini belirtti ve ''Ancak bu sefer böyle olmayacak. Gençlerbirliği'ni yenip tur atlayacağız'' dedi. Siyah-beyazlıların forvet oyuncusu Fazlı Ulusal da Gençlerbirliği'nin güçlü bir takım olduğunu, ancak rakiplerini eleyip,yollarına devam edeceklerini söyledi. 
     Beşiktaş Kulübü tarafından hazırlanan resmi Maç Günü Dergisi, yarınki Antalyaspor maçıyla birlikte satışa çıkarılıyor. Maç günleri, her iki kulübe ve futbolculara ait istatistiki bilgilerin yer alacağı dergi, 500 bin liradan, BJK İnönü Stadı'ndaki Stat Market ve Beşiktaş Resmi Mobil Store'da satılacak. 




</TEXT>
</DOC>
