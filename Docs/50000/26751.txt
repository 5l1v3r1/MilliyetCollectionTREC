<DOC>
<DOCNO> 26751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/14/siyaset/siy03.html </URL>
<DATE> 2001/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dekan Gazi’ oldu 
</HEADLINE>
<TEXT>

MHP kadrolaşmasına isyan etti, istifa etti, yerine MHP’li geldi 
     ANKARA ANKA 

     Gazi Üniversitesi Rektörü Prof. Dr. Rıza Ayhan’ın göreve başlamasından kısa bir süre sonra, Tıp Fakültesi’ne 24 öğretim elamanı alımı için ilan vermesini, "kadrolaşma girişimi" olarak değerlendirerek istifa eden Tıp Fakültesi Dekanı Prof. Dr. Selçuk Bölükbaşı’nın yerine bir MHP’li dekan oldu. Kadrolaşma endişesiyle istifa eden Bölükbaşı’nın yerinde, MHP’den milletvekili adayı olan ve Sağlık Bakanlığı Müsteşarlığı’ndan istifa eden Prof. Dr. Haluk Tokuçoğlu göreve başladı. 
     Ayhan, göreve başlamasından yaklaşık altı ay sonra, 45’i profesör olmak üzere 175 öğretim elamanı alımı için 4 Ocak’ta Resmi Gazete’ye ilan verdi. Alınacak öğretim elemanlarının 24’ünün Tıp Fakültesi’ne atanması öngörülürken, Ayhan’ın verdiği ilan, "kadrolaşmaya dönük bir girişim" olarak yorumlandı ve özellikle Tıp Fakültesi’nde toplu istifalara yol açtı. 
     Tıp Fakültesi Dekanı Prof. Dr. Selçuk Bölükbaşı, yardımcıları Prof. Dr. Mustafa Ünlü, Prof. Dr. Oğuz Söylemezoğlu ile Fakülte Kurulu’nun profesör üyelerinin bir bölümü istifa etti. Mühendislik - Mimarlık Fakültesi Dekanı Prof. Dr. Esen Onat da görevi bıraktı. 
     Bölükbaşı’nın "kadrolaşma" endişesiyle istifa ederek boşalttığı koltuğa, altı ay sonra Tokuçoğlu atandı. Tokuçoğlu, MHP’den milletvekili adayı olmasının ardından MHP’li Sağlık Bakanı Osman Durmuş’un müsteşarlığını yaparken, bu görevden yaklaşık iki ay önce istifa etti. 
     



 SİYASET 
















</TEXT>
</DOC>
