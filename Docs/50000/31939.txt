<DOC>
<DOCNO> 31939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/ekonomi/eko02.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyetten zam çıktı 
</HEADLINE>
<TEXT>

IMF’ye verilen ek niyet mektubunda, kamu çalışanlarının ücretlerinin hedeflerin üstünde artırılmasının zamlarla telafi edileceği belirtildi 
     HARUN GÜREK Ankara 

     Türk Telekom yönetiminin atanmasındaki kriz nedeniyle IMF’ye gecikmeli olarak verilen ek niyet mektubundan, elektrik fiyatlarına yıl sonuna kadar enflasyonun üzerinde zam yapılacağı taahhüdü çıktı. Devlet Bakanı Kemal Derviş ve Merkez Bankası Başkanı Süreyya Serdengeçti’nin imzasını taşıyan 26 Haziran tarihli ek niyet mektubunda, tüm önlemlerin planlandığı gibi uygulandığı ancak programın ilk şeklinden bazı sapmalar olduğu belirtildi. 
     Mektupta, kamu maaş ve ücretlerinin hedeflenenin üzerinde artırılmasından bütçeye 1 katrilyona yakın ek yük geldiği, zamlarla bu yükün azaltılacağı açıklandı. 
     
     Gelecek zamlar 
     Bu artışı karşılamak için KDV artışı dahil gelir artırıcı önlemler alındığına dikkat çekilirken Akaryakıt Tüketim Vergisi’nin ATV yıl sonuna kadar her ay enflasyon oranında artırılacağı vurgulandı. Mektuba göre, elektrik ve doğalgaz fiyatlarının planlanandan daha fazla artırılmasına karar verildi. Elektrik fiyatını yıllık ortalama 4.5 cent’te tutmak için, TEAŞ tarafından satılan elektriğin fiyatı yıl sonuna kadar kademeli olarak 5.1 cent’e çıkarılacak. BOTAŞ da maliyet artışına göre zam yapacak. 
     
     Çatı satılmazsa tasfiye 
     Mektupta, Etibank çatısı altında birleştirilen bankaların da satılamaması halinde tasfiye edileceği belirtildi. Danıştay’ın yürütmeyi durdurma kararından bahsedilmeyen mektupta, Türkbank’ın kapatılacağı konusunda net bir bilgi yok. Mektubun eklerinde 12’nci gözden geçirmede 2001 sonuna kadar sorunun çözümü öngörüldü. 
     
     Mali durumu zayıf olanlara takip 
     - Resmi enflasyon hedeflemesine henüz geçilmemekle birlikte, TÜFE'de tahmin yılın ikinci yarısında yüzde 18 olacak. Enflasyonun yılın son çeyreğinde yüzde 2 mevsimsel olarak düzeltilmiş düzeyine çekilmesi hedefleniyor. 
     - İhracat ve turizm gelirlerindeki artış ve harcamalardaki değişiklikle GSMH'deki azalışın eksi yüzde 3'lerde tutulacak. 
     - Kamu sözleşmeleri, KİT çalışanlarının ücretleri, memur maaşları ve tarımdaki destekleme alımları kamu harcamalarında yaklaşık 1 katrilyon lira GSMH'nın yüzde 0.6'sı kadar artışa yol açtı. 
     - Ek yük faiz dışı fazlanın GSMH'nin yüzde 5.5'e çıkarılması yanında Akaryakıt Tüketim Vergisi'nin artırılması, akaryakıt, dogalgaz ve elektrik fiyatlarının yükseltilmesi gibi tedbirlerle azaltılacak. Elektrik ve doğalgaz fiyatları beklenenden daha fazla artırılacak. Yılsonuna kadar kademeli olarak 5.1 cent seviyesine çıkarılacak. 
     - Sekizinci gözden geçirmenin tamamlanması için koşullardan biri Esbank, İnterbank ve Etibank'ın, Etibank çatısı altında birleştirilmesi, Türkbank'ın 2 Temmuz'a kadar kapatılması oldu. Bu geçiş bankası da satılamazsa kapatılacak. 
     - Özel bankaların mali yapısı zayıf olarlarla taahhüt mektupları imzalanacak. Bu bankaların gerekli tedbirleri almaları için zorlanacak. Sekizinci gözden geçirmenin tamamlanması için bir koşul . 
     - 2001 yılı sonuna kadar sürecek tedbirlere uymayanlara BDDK yasadaki yaptırımları hızla uygulayacak. 
     - Özelleştirmeden yılsonuna kadar 1 milyar dolarlık gelir hedefleniyor. 
     - Telekom'un özelleştirilmesi için hazırlanan plan biter bitmez Ulaştırma Bakanlığı'nca Bakanlar Kurulu'na sunulacak. 
     - TÜPRAŞ, THY ve POAŞ'ın halka arzı yılın son çeyreğinde gerçekleştirilecek. 
     - ERDEMİR'in İSDEMİR ile birleştirilerek nihai olarak özelleştirilmesini teminen, işgücünün azaltılmasını da kapsayan büyük çaplı bir operasyonel yeniden yapılandırma gerçekleştirilmekte. 
     



 EKONOMİ 


















</TEXT>
</DOC>
