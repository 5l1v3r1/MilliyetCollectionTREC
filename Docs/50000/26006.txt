<DOC>
<DOCNO> 26006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/10/siyaset/siy04.html </URL>
<DATE> 2001/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
23 yıl sonra tanıklık yaptı 
</HEADLINE>
<TEXT>

"16 Mart Katliamı" davasında ifade veren Hasan Fehmi Güneş, "12 Eylül’e giden yolu Susurluk çetesi açtı" dedi 
     GÖKÇER TAHİNCİOĞLU Ankara 

     CHP’li Hasan Fehmi Güneş, İçişleri Bakanlığı yaptığı 1980 öncesinde, 16 Mart 1978’de İstanbul Üniversitesi’nde yaşanan ve 7 öğrencinin ölümü, 100’e yakın öğrencinin yaralanmasıyla sonuçlanan "16 Mart Katliamı" davasında tanık olarak dinlendi. İfadesine, sanıklar hakkında bilgisi olduğu ileri sürülen, dönemin Avrupa Ülkücü Federasyonu başkanlığını yapan Lokman Kundakçı ile görüşmesinin detaylarını anlatması için başvurulan Güneş, "devlet sırrı" olduğu gerekçesiyle bu konuda bilgi vermedi. Ancak 12 Eylül’e giden yolu, Susurluk’ta ortaya çıkan çetelerin açtığını söyledi. İstanbul Ağır Ceza Mahkemesi’nde görülen dava için Ankara 2. Ağır Ceza Mahkemesi’nde geçen hafta talimatla ifade veren Güneş sözlerini şöyle sürdürdü 
     "İçişleri Bakanı olduktan sonraki dönemlerde, kamu erkini kullanan bazı şahısların sivil kişilerden oluşan bir örgütü kullanıp, korudukları ve oluşumuna destek verdikleri izlenimi edindim. Bu izlenim Susurluk olayıyla da doğrulanmıştır. Toplumun ilerlemesini engelleyen bazı güçlerin eylemleri nedeniyle 12 Eylül darbesinin yapıldığı bir gerçektir. Ancak bu 12 Eylül’ün gelmesinin nedenlerinden bir tanesidir." 



 SİYASET 




















</TEXT>
</DOC>
