<DOC>
<DOCNO> 7317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/siyaset/siy02.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın taksici dünürü 
</HEADLINE>
<TEXT>

23 Şubat’ta evlenecek olan Tayyip Erdoğan’ın büyük oğlu 2 yıl İngiltere’de yaşayacak 
     ÜMRAN AVCI İstanbul 

     İstanbul Büyükşehir Belediyesi eski Başkanı Recep Tayyip Erdoğan’ın 23 Şubat’ta düğününü yapacağı büyük oğlu Burak ile nişanlısı Sema Ketenci’nin önce imam nikahları kıyıldı. 
     Kasımpaşa Kaptanpaşa İlkokulu’ndan sınıf arkadaşı olan Burak ile Sema, 23 Şubat Cuma günü Kadıköy Evlendirme Dairesi’nde dünyaevine girecek. Erdoğan’ın gelini Eyüp İmam Hatip Lisesi’nden şeref belgesiyle mezun oldu ancak üniversiteye devam etmedi. İngiltere’de ekonomi eğitimi alan Burak Erdoğan ise halen yurtdışında. 
     Hafta sonu Türkiye’ye dönecek olan Burak, İngiltere’de oturacağı evi hazırladı. Nikahtan sonra İngiltere’ye uçaçak olan çift, Burak’ın eğitimi tamamlanana kadar en az iki yıl orada yaşayacak. 
     
Plaka zengini      Erdoğan’ın üç çocuk babası 41 yaşındaki dünürü Osman Ketenci plaka zengini. Kasımpaşa Kaptanpaşa Huzur Taksi’nin sorumlusu olan Osman Ketenci’nin aynı zamanda iki de ticari taksisi var. O da Erdoğan gibi futbol oynamayı çok seviyor. 
     Heyecanla düğünü bekleyen Ketenci, "Çocuklar birbirlerini sevdi ve evlilik kararı aldı. Zaten ilkokulda aynı sınıftalardı. Burak kızıma karşı hissettiklerini Tayyip Bey’e açmış, gelip istediler. Çocuklar istedikten sonra bize bir şey demek düşmez. Zaten nişanda imam nikahı kıyılmıştı. Allah hayırlı etsin" dedi. 
     Düğün hazırlıklarıyla bizzat Tayyip Erdoğan’ın ilgilendiğini belirten Ketenci, "Davetiyeleri bile Tayyip Bey beğendi. Ben yalnızca 300 kişi davet edeceğim çünkü siyasi çevresi geniş olan Erdoğan ailesine hak tanımak istiyorum. Düğüne en az beş bin kişinin geleceğini tahmin ediyorum" dedi. 
     Ahmet Burak Erdoğan, 11 Mayıs 1998’de Şişli Abide - i Hürriyet Caddesi’nde karşıdan karşıya geçmekte olan sanatçı Sevim Tanürek’e çarparak ölümüne neden olmuştu. Ehliyeti sahte olduğu iddia edilen Erdoğan’ı savcılık ifadesine gerek duymadan tutuksuz yargılanmak üzere serbest bıraktı. Tanürek’in ailesi olaydan bir yıl sonra mahkemede Erdoğan hakkındaki şikayetlerini geri aldı. Dilekçede Erdoğan’ın mezar temini, hastane giderlerinin karşılanması konusunda, aileye çok yakın ilgi ve alaka gösterdiği belirtildi. 
     


 SİYASET 









</TEXT>
</DOC>
