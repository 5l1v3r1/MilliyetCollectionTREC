<DOC>
<DOCNO> 34196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/ekonomi/eko04.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel rekora doymuyor 
</HEADLINE>
<TEXT>

2000’de 548 milyon dolarla ihracat şampiyonu olan Vestel’in bu yılki hedefi 750 milyon dolar. Hedef ise ihracatı 2005’te 6 milyar dolara çıkarmak 
     EKONOMİ SERVİSİ 

     Zorlu Holding Yönetim Kurulu Başkanı Ahmet Nazif Zorlu, krizden tek çıkış yolunun ihracat olduğunu söyledi. 
     Zorlu Holding şirketlerinden Vestel’in 2000 yılında Türkiye’nin en çok ihracat yapan şirketi olması nedeniyle düzenlenen toplantıda konuşan Zorlu, krizden çıkmanın formülünü, "İhracat, üretim, istihdam" şeklinde özetledi. "Bugün Türkiye’de iki üniversite bitirmiş gençler işsiz geziyor. Bu, bugüne kadar hiç görülmedi" diyen Zorlu, sözlerini şöyle sürdürdü 
     "İki ay önce arabamın önüne biri atladı. Bir kızım var, İngilizce ve bilgisayar biliyor. Ne olur işe alın’ dedi. Altı yıl önce fabrikalar arasında transferler olurdu, özel sektör yatırım yapıyordu. Ancak reel sektöre kulak verilmedi. İstihdamın artırılması için ihracat teşvik edilmeli." 
     
     Enflasyona göre kur önerisi 
     Zorlu, dalgalı kurdan vazgeçilmesi konusunda görüşünün sorulması üzerine de, "Bence 1999’un gerisine dönmemiz lazım. Bu bir sabit kur olmaz, ama enflasyona göre hesaplanabilir" dedi. 
     Toplantıda Vestel’in 548.5 milyon dolarla 2000 yılı ihracat şampiyonu olduğu belirtilerek, bu yıl 750 milyon dolar ihracat hedeflediği kaydedildi. Vestel Şirketler Grubu İcra Kurulu Başkanı Ömer Yüngül, "2005’te 6 milyar dolar ihracat ve 8 milyar dolar da ciro hedefliyoruz. Hedef, 2005’te televizyon ihracatında 15 milyonların üstüne çıkmak" şeklinde konuştu. Yüksek teknolojili ürünlere ağırlık verdiklerinin altını çizen Yüngül, bir milyon adet DVD ihraç ettiklerini, bunu 3 - 5 milyon adete çıkarmayı planladıklarını anlattı. 
     



 EKONOMİ 


























</TEXT>
</DOC>
