<DOC>
<DOCNO> 34585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/30/son/sonspo07.html </URL>
<DATE> 2001/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim "Milan'ın tek sorunu kondisyon" 
</HEADLINE>
<TEXT>

     Teknik direktörlüğünü Fatih Terim'in yaptığı AC Milan takımı, savunmasını, Danimarkalı Martin Laursen'i transfer ederek güçlendirdi. 
     AC Parma'dan transfer edilen 24 yaşındaki Laursen'in bugün doktor kontrolünden geçtikten sonra imzayı atacağı belirtildi. 
     Teknik direktör Terim, yeni savunma oyuncusu Laursen'i emektar futbolcu Mehmet Özdilek'in jübilesi nedeniyle Beşiktaş ile 4 Ağustos Cumartesi günü İstanbul'da yapacakları hazırlık maçında denemeyi umduğunu söyledi. 
     Terim, ''Kaladze'yi orta alana çekip, Laursen'i savunmada deneyebilirim'' dedi. 
     Bu arada hazırlık maçı da olsa Valencia CF karşısında alınan 2-1'lik yenilginin, AC Milan'ın moralini bozduğu görülüyor. Futbolcularına 2 gün izin veren Terim, ''Tek sorun fizik-kondisyon'' derken, takımının pres yapmaya tam hazır olmadığını, ancak futbolcuların şimdiden kafalarında nasıl hareket edeceklerini bilmelerinin memnuniyet verici olduğunu kaydetti. 
     Terim, sakatlıklardan çıkan Albertini'ye kısa zamanda sahip olacağını Ambrosini ve Redondo'nun ise takıma katılımlarının Ağustos sonunu bulacağını bildirdi. 






</TEXT>
</DOC>
