<DOC>
<DOCNO> 16585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/sonspo18.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İspanya'ya gitti 
</HEADLINE>
<TEXT>

     Galatasaray, Avrupa Şampiyonlar Ligi çeyrek final rövanş maçı için bugün özel bir uçakla İspanya'ya gitti. 
     Sarı-kırmızılı ekip, sabah yaptığı idmanın ardından Atatürk Havalimanı'na gelirken, kafile gelmeden önce havalimanında hoparlörlerden mehter marşı çalınması dikkati çekti. 
     Galatasaray'da, sakatlığı devam eden Marcio dışında tüm futbolcular İspanya'ya götürüldü. Cezalı olduğu için Real Madrid maçında oynayamayacak olan Popescu ile birlikte bazı futbolcuların eşleri de kafilede yer aldı. İyileşme olasılığı gözönünde bulundurularak kafileye dahil edilen Ergün ise Real Madrid maçında oynamasının zor olduğunu belirtirken, ''Oynamam mucize olur'' dedi. S arı-kırmızılılar uçağa binerken, havaalanı görevlileri, kaptan Bülent'e çiçek ve büyük boyutta bir Galatasaray bayrağı verdiler. 
     Galatasaray İkinci Başkanı Mehmet Cansun, Atatürk Havalimanı'nda yaptığı açıklamada, Bernabeu Stadı'nda 100 bin kişinin önünde çok ciddi bir sınavdan geçeceklerini söyledi. 
     Zor bir maç oynayacaklarını, ancak Galatasaray olarak hep zorları başardıklarını ifade eden Cansun, ''Galatasaray, yurt dışındaki üstün performansını tekrarlarsa, biz orada da galip gelebiliriz. Karşımızda güçlü bir takım var. Ancak, nasıl Ali Sami Yen Stadı'nda 2-0'dan 3-2 öne geçip,, goller de kaçırdıysak, orada da aynı sonucu alabiliriz'' diye konuştu. 
     Cansun, bu karşılaşmada Popescu'nun cezalı olmasının ve sol kanatta Ergün'ün sakatlığının kendilerine çok ciddi prdoblemler doğuracağını ifade etti. 
     Lig mücadelesine de değinen Cansun, Galatasaray ve Fenerbahçe'nin şanslarının eşit olduğunu, Gaziantepspor'un ise plasede değerlendirilebileceğini vurguladı. 
     Çok zevkli ve heyecanlı bir lig izleyeceklerini belirten Cansun, ''Bundan sonra zorlu maçlar olacak. Gaziantepspor, Fenerbahçe'yi yenerse, onların da şampiyonluk şansları büyür. Futbolda kimse bir şey için garanti diyemez'' dedi. Fenerbahçe'nin, Denizlispor ve Ankaragücü maçlarında kötü oynamadığını da vurgulayan Cansun, çok koşup mücadele edip posizyonlara giren sarı-lacivertli ekibin, buna rağmen kazanamadığını, futbolda bu tür şeylerin normal karşılanması gerektiğini sözlerine ekledi. 
     Atatürk Havalimanı'nda, ülkelerine gitmek için bekleyen İspanyol turistlerin yoğun ilgi gösterdiği ve birlikte fotoğraf çektirdiği Galatasaraylı Ümit, turu geçmek için önlerinde bir 90 dakika kaldığını belirterek, ''Yüreğimizi ortaya koyarak turu geçmeye çalışacağız'' dedi. 
     Real Madrid maçının zor geçeceğini, çok güçlü bir ekiple mücadele edeceklerini ifade eden Ümit, ''Bizi zorlu bir ortam bekliyor. Ama biz bu ortamlara alışığız. Daha zor maçlar gördük. Gergin bir ortam olabilir. Ancak biz yüreğimizi ortaya koyarak, turu geçmek istiyoruz''diye konuştu. 




</TEXT>
</DOC>
