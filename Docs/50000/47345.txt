<DOC>
<DOCNO> 47345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/17/son/soneko05.html </URL>
<DATE> 2001/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze meyve fiyatları ucuzluyor 
</HEADLINE>
<TEXT>

     Yaz mevsiminin sona ermesiyle birlikte tırmanışa geçen sebze meyve fiyatları, sera ürünlerinin pazara girmesiyle inişe geçerken, sarmısağın fiyatı yükselişini sürdürüyor. 
     Antalya Büyükşehir Belediyesi Toptancı Hali Müdürlüğü yetkilileri, sera ürünü sebzelerin yavaş yavaş pazara geldiğini belirterek, geçtiğimiz ay yükselişe geçen fiyatların düştüğünü söylediler. 
     Yetkililer, geçtiğimiz hafta 700 bin liradan satılan bamyanın fiyatının değişmediğini, domates ve biber fiyatlarının da düştüğünü bildirdiler. 
     Antalya Toptancı Hali'nde geçtiğimiz hafta 700 bin liradan işlem gören sera ürünü sivri biber 50 bin lira düşerek 650 bin liradan alıcı buldu. 
     Sera dolmalık biber fiyatı 50 bin lira düşerek 550 bin, muhacir biber de 100 bin lira inerek 400 bin liradan satıldı. Kapya biber fiyatı ise değişmeyerek 800 bin liradan işlem gördü. 
     Yayla ürünü biber fiyatları da 50'şer bin lira düşerek 250-300 bin lira arasında satıldı. 
     
     Domates ve taze fasulye fiyatları da düştü 
     Sera ürününün pazara girmesiyle birlikte hem sera, hem de yayla ürünü domates fiyatlarında düşüş görüldü. Yayla ve sera ürünü domates 650 bin liradan satıldı. 
     Biber ve domates gibi taze fasulye fiyatlarının da düşmesi tüketiciyi sevindirdi. Geçtiğimiz hafta 700 bin liradan satılan sera ve yayla ürünü taze fasulye, bu hafta 600-650 bin liradan alıcı buldu. 
     Ala barbunya fiyatı 100 bin lira artarak 1 milyon 200 bin liradan işlem gördü. 
     Ispanak, pırasa ve havuç fiyatlarında düşüşler yaşandı. Antalya Toptancı Hali'nde havuç 280 bin, ıspanak 350 bin, beyaz lahana 220 bin, kırmızı lahana 300 bin, marul cinslerine göre 270-600 bin, pırasa 300 bin, patlıcan 260-280 bin badem salatalık da 200 bin liradan alıcı 
     buldu. 
     
     Sarımsak fiyatlarına yetişilmiyor 
     Geçtiğimiz aylarda ABD Doları ile yarışan sarımsak, bu hafta yine üreticilerin yüzünü güldürmeye devam etti. Geçtiğimiz hafta 2 milyon 300 bin liradan satılan sarımsağa artık yetişilmiyor. Sarımsak fiyatı 
     3 milyon liraya çıktı. 
     Fiyatı değişmeyen kırmızı soğan 600 bin, kuru soğan 180 bin, taze soğan ise 450 bin liradan satıldı. 
     






</TEXT>
</DOC>
