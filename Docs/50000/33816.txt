<DOC>
<DOCNO> 33816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/soneko25.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Programda hafif bir revizyona gidiyoruz" 
</HEADLINE>
<TEXT>

     Devlet Bakanı Kemal Derviş, ekonomik programda hafif bir revizyona gidileceğini açıkladı. 
     İSO Meclisi'nde konuşan Derviş, bazı ayralamalar yapmak zorunda olunduğunu bildirdi. 
     Derviş, ''Yeni bir makro ekonomik analizle, yeni bir makro ekonomik tabloyla programı yenilememiz lazım'' dedi. 
     Temmuz şoku atlatılıyor 
     Devlet Bakanı Kemal Derviş, ekonomideki gelişmeleri değerlendirirken, ''Temmuz şokunu atlatıyor gibiyiz'' dedi. 
     Devlet Bakanı Derviş, enflasyonun belini kırmayı hedefleyen 2000 programında en büyük hatayı, kur çıpasına girmeden önce devalüasyonun yapılmaması olarak açıkladı. 
     İSO Meclisi'ne katılarak bir konuşma yapan Derviş, toplantıya daha ziyade sanayicileri dinlemek için katıldığını bildirdi. 
     Yolun neresinde olduğunu paylaşmak istediğini ifade eden Derviş, İSO Yönetim Kurulu Başkanı'nın 2001'i bunalım yılı olarak nitelediğine işaret ederek, Türkiye'nin zaten 1999'da çok ciddi bir bunalım sürecine girdiğine dikkat çekti. 
     ''1999 çok ciddi bunalım yılıydı'' diyen Derviş, yüksek enflasyon, borçlanma, kamu maliyesindeki dengesizliğin, yüksek reel faizlerle devam edemeyeceğinin bir bakıma anlaşıldığını ve 2000 programına bu nedenle girildiğini vurguladı. 
     2000 programının çok önemli hedefinin enflasyonun belini kırmak olduğunu belirten Derviş, oldukça cesur bir programın ortaya konulduğunu, ancak bazı hatalar da yapıldığını savundu. 
     Devlet Bakanı Derviş, ''En büyük hata kur çıpasına girmeden önce devalüasyonun yapılmaması oldu'' dedi. 
     Derviş, Gümrük Birliği'ne geçiş sürecinde, kuru rekabet edebilir düzeyinde tutmak gerekirken, tam aksinin yapıldığını kaydetti. 
     Finansal deprem 
     Mart ayında, Şubat'taki çok ağır bunalımdan sonra, hakikaten bir depremin, finansal anlamda bir depremin yaşandığını belirten Derviş, ''Hepimiz bir uyandık ki, TL'nin değeri bir gecede yüzde 35-40 değer kaybına uğradı. Ağır bir deprem oldu, psikolojik etkileri hala devam ediyor'' dedi. 
     Bakan Derviş, ekonomideki son gelişmeleri değerlendirirken de, ''Temmuz şokunu atlatıyor gibiyiz'' ifadesini kullandı. Derviş, son günlerde olumsuz havanın olumluya çevrildiğini, faizlerde, dövizde olumlu sinyaller aldıklarını bildirdi. 
     
     
     







</TEXT>
</DOC>
