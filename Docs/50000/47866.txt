<DOC>
<DOCNO> 47866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun02.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Afganistan'daki ilk vur-kaç operasyonunu tamamladı 
</HEADLINE>
<TEXT>

     ABD'nin 100'den fazla askerinin Afganistan içindeki bir hedefe yönelik ilk ''nokta operasyonunu'' tamamladıktan sonra Afganistan'dan çıktığı belirtildi. 
     ABD Savunma Bakanlığı Pentagon, askerlerinin hayatını tehlikeye atacağı gerekçesiyle, detaylar hakkında bilgi vermeyeceğini belirtirken, CNN televizyonu, Pentagon kaynaklarına dayanarak verdiği haberinde, 100'den fazla askerin Afganistan içinde özel bir vur-kaç operasyonu düzenlediğini duyurdu. 
     Haberde, birkaç saat süren operasyonda Taliban liderliğinin hedef alındığı belirtilirken, askerlerden kayıp verilip verilmediği veya görevlerinin başarıyla tamamlanıp tamamlanmadığı konusunda bilgi olmadığı belirtildi. 
     Afganistan'a, 7 Ekim'den bu yana düzenlenen hava akınlarına, özel kuvvetlerinin vur-kaç operasyonlarının eklenmesiyle, terörizmle savaşta yeni bir safhaya ulaşılmış oldu. 
     Pentagon kaynakları, özel kuvvetlerin vur-kaç operasyonlarının yanı sıra hava akınlarının da gittikçe şiddetlenerek süreceğini belirtiyorlar. 
     Bu arada, Çin'de bulunan ABD Başkanı George W. Bush'a, özel birliklerin operasyonunu tamamlayarak üslerine döndükleri bilgisinin verildiği bildirildi. Amerikan televizyonları, Bush'un, özel birliklerin düzenlediği operasyona ilişkin verilen bilgilerden çok tatmin olduğunu da duyurdular. 
     ABD'nin, Afganistan'ın güneyinde de istihbarat toplama amacıyla özel birliklerini zaman zaman kullandığı belirtiliyor. Bu kuvvetler, Peştun liderlerini, Taliban'dan kopma yönünde cesaretlendiriyorlar. 
     Kuzeyde bulunan ve ''yeşil bereliler'' olarak adlandırılan özel kuvvetler, Taliban karşıtı güçlere yardım edilmesi, istihbarat toplanması gibi görevlerde bulunuyorlar. 
     Basındaki haberlere karşılık, ABD Savunma Bakanı Donald Rumsfeld, bu konuyla ilgili yorum yapmamayı tercih etti. 
     Bu arada CNN televizyonu, Pakistan'daki bir helikopter kazasında 2 Amerikan askerinin öldüğünü, Pentagon kaynaklarına dayanarak duyurdu. 
     Ancak haberde, bu askerlerin, Afganistan'a düzenlenen operasyonla bağlantılı olmayan bir görev sırasında, arama-kurtarma helikopterinin düşmesiyle hayatını kaybettiği belirtildi. 
     






</TEXT>
</DOC>
