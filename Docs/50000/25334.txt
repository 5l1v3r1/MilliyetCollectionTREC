<DOC>
<DOCNO> 25334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/06/yazar/cemal.html </URL>
<DATE> 2001/06/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye nereye sürüklenmek newline isteniyor 
</HEADLINE>
<TEXT>

     Siyaset sahnesinde, ama özellikle iktidar çevrelerinde tuhaf bir hava esiyor. Sanki Türkiye bütün dünyaya, yedi düvele meydan okumanın hazırlığı içinde... 
     Elektrikli bir hava bu. 
     Amerika'yla olsun, Avrupa'yla olsun, IMF ile olsun kapışma rüzgarlarının ilk esintileri hissediliyor. Öyle ki, eğer gerekli özen gösterilmezse, Türkiye kendini olmadık siyasal fırtınaların içinde bulabilir. 
     Aykırı görüntüler dikkat çekiyor 
     Örneğin ABD ile Irak'ta... 
     AB ile Kıbrıs'ta... 
     Ya da 'Avrupa Ordusu'nda... 
     IMF ile ekonomide... 
     Aslında bütün bunlar birbirleriyle bağlantılı. Birindeki gelişmenin bir sınırın ötesinde diğerini olumlu olumsuz etkilememesi imkansız. 
     Alın Irak'ı. 
     Türkiye'nin bu konuda öteden beri ABD ile haklı olarak farklı düşündüğü noktalar var. 
     Olabilir. 
     Ama Türkiye aynı zamanda Saddam'ın Irak'ına karşı baştan beri ABD ile, uluslararası toplulukla birlikte hareket ediyor. Washington'la ters düşmenin birçok açıdan Türkiye'nin çıkarlarına hizmet etmeyeceği Ankara'da örnekleriyle malum. 
     Fakat bu arada, Başkan Bush yönetimiyle birlikte ABD'nin Saddam Hüseyin'e karşı tutumu sertleşmiş durumda. Başkan Bush'un on yıl önce babasının yarım kalan hesabını görmek istediğine dair sinyaller çok yaygın. 
     Saddam konusunda Amerikan yönetiminin şahin kanadını temsil eden ABD Savunma Bakanı Rumsfeld geçen gün Ankara'daydı. Başbakan Ecevit'le de görüştü. Saddam'ın devrilmesini gündeminin başına koymuş bir yönetimin temsilcisine Ecevit'in telkini ilginçti 
     Saddam'la diyalog 
     Yanlış anlaşılmasın 
     Saddam'ın devrilmesine yönelik Amerikan planlarına Türkiye'nin ille de katılması gerekmiyor. Ama devirmeyi kafasına koymuş bir Amerikan yönetimine de Saddam'la diyalog önerisi herhalde çok akıllıca veya diplomatik bir tutum sayılmaz. 
     Kim bilir, bu öneri belki de Sayın Ecevit'in geçmişinde yer etmiş Üçüncü Dünyacı reflekslerin nüksetmesidir. 
     Ayrıca bu refleksler, Üçüncü Dünyacı söylemler son zamanlarda çok değişik çevrelerde dillendiriliyor. 
     Örneğin, Erbakan Hoca'nın, Fazilet'in yayın organı Milli Gazete'nin manşetinde IMF ile anlaşma, Sevr diye niteleniyor. MHP'li çevrelerde mandacılık deyimi tercih ediliyor. Solda yeni bir parti için çalışan Mümtaz Soysal ise 'milli direniş örgütlenmesi'nden söz ediyor. 
     Nereden nereye değil mi .. 
     Bu görüntü ister istemez Türkiye nereye gidiyor sorusunu gündeme getiriyor. 
     ABD ile Irak'ta çatışırsan... AB ile Kıbrıs'ta, kısa ismi AGSK olan Avrupa Güvenlik Ve Savunma Kimliği'nde, bazı demokrasi ve hukuk devleti konularında ters düşersen... Bir bakıma ABD ve AB diyebileceğin IMF ile de ekonomi politikalarında anlaşamazsan... 
     Ne yapacaksın 
     Tercihin nedir o zaman 
     Yedi düvelle kavga mı 
     Olabilir. 
     "Pazar ekonomisi, küreselleşme eşittir IMF düzeni, o da eşittir yeni mandacılıktır " diyorsan... "Demokrasi ve insan haklarında Avrupa düzeni eşittir Sevr ve bölünme " diyorsan... "Saddam Hüseyin'lerle diyalog Türkiye'nin daha çıkarınadır " diyorsan... 
     Bu da bir tercih 
     Ama bu tercih Batı değildir. Atatürk'ün yolu değildir. 
     Batı demek elbette Batı'ya her alanda teslimiyetçilik değildir. Kendi bağımsız kişiliğinden vazgeçmek de değildir. 
     Fakat bugün siyaset sahnesinde, özellikle iktidar çevrelerinde esmeye başlayan rüzgarlar da Türkiye'nin Batı tercihine ters, Türkiye'yi olmadık sulara sürükleyebilecek rüzgarlardır. 
     
     







Zayıf partiler 


Tütün yasası 


İstifa beklentisi 


Atatürkçülük ve taassup 


Türkiye nereye sürüklenmek 
isteniyor 


Ecevit ve rektörler 


Bir ihtimal... 


Bir Türk Ufo’ya bedeldir... 


Kaynak yaratmak 


Hırsız vaaaaaarrrrrr 


Tütünde tüketici tercihi yaratmak 


Proje uygulanır 


Arkadan gelen islim 


Trabzon’da hayat zor 


</TEXT>
</DOC>
