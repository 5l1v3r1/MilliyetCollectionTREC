<DOC>
<DOCNO> 20744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/11/son/sontur16.html </URL>
<DATE> 2001/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Yardım isterken beklentileri gözönünde tutmak gerekir" 
</HEADLINE>
<TEXT>

     Başbakan Bülent Ecevit, Türkiye'nin içinde bulunduğu ekonomik kriz döneminde bazı uluslararası kuruluşlardan ekonomik destek istemesinin yadırganacak hiçbir tarafı olmadığını söyledi. 
     Başbakan Ecevit, Sakatlar Haftası dolayısıyla gerçekleştirdiği kabulün ardından gazetecilerin sorularını yanıtladı. Bir gazetecinin Hazine Müsteşarlığı yetkililerinin enerji yatırım programlarının ertelenmeyeceği yolundaki açıklamalarının ''ekonomik programa direnme'' anlamı taşıyıp taşımadığı sorusuna, konuyla ilgili yeterli bilgisi olmadığı gerekçesiyle net bir yanıt veremeyeceğini belirten Ecevit, ''Ancak bu tür işlere devlet karar verir. Konunun uzmanlarından da yardım ister'' dedi. 
     Yargıtay Cumhuriyet Başsavcısı Sabih Kanadoğlu'nun dün kendisine yaptığı ziyarette 4422 sayılı kanunda değişiklik isteyip istemediğinin sorulması üzerine de Ecevit, Başsavcı Kanadoğlu'nun savcılar arasındaki işbirliği ve işlerliğin daha da doyurucu bir noktaya gelmesi için kendi birikim ve deneyimiyle bazı önerilerde bulunduğunu ve diğer konuların gündeme gelmediğini belirtti. Ecevit, Kanadoğlu'nun yargı erkinin daha iyi işlemesi için bazı önerilerde bulunduğunu ifade etti. 
     Son günlerde yargı ve siyaset ile asker ve politikacı gerginliğinin ortaya çıktığını belirterek, bu konudaki düşüncelerini soran bir gazeteciye Ecevit, ''Bu konulara girmeyi doğru bulmuyorum. Her konuda, demokratik konularda zaman zaman en duyarlı konularda bile tartışmalar olur. Bunlar önemli olan ölçüsü içinde kalmalıdır. Onun dışında bir ayrıntıya girmeyi doğru bulmuyorum'' karşılığını verdi. Başbakan Ecevit, Turizm Bakanı Erkan Mumcu'nun istifa ettiği yolundaki haberlerin hatırlatılması üzerine, bir başka partinin iç işlerini karışmayı doğru bulmadığını söyledi. Ecevit, Telekom ve Bankacılık Yasa Tasarıları konusunda da herhangi bir sorun bulunmadığını ifade etti. 
     Hükümete IMF ve Dünya Bankası'ndan alınacak krediler nedeniyle sert eleştirilerin yapılmaya başlandığını ve Türkiye'nin bazı uluslararası kuruluşların dayatması ile karşı karşıya olduğu yolundaki eleştirilerin hatırlatılması üzerine Başbakan Ecevit, şunları söyledi 
     ''Bazı uluslararası kuruluşlardan yardım isterken onların da beklentileri bulunduğunu göz önünde tutmak gerekir. Bunun yadırganacak bir tarafı yoktur. IMF'nin yardımına gereksinme duyan her ülkeden bazı koşullarla karşılaşılabilir. Bazı makul ölçüler içerisinde beklentileri karşılamaya çalışıyoruz. Bunun yadırganacak bir tarafı yoktur. Türkiye'nin destek gereksinimini karşılamak üzere gerek Dünya Bankası, gerek IMF büyük çaba göstermişlerdir. Buna teşekkür etmek gerekir. Daha da önemlisi bu yardım sadece IMF'in ve Dünya Bankası'nın girişimiyle sağlanan bir yardım değildir. Öyle olsa zaten bu ölçüde bir destek sağlanamazdı. G-7 denen ekonomik bakımdan gelişmiş ülkeler Türkiye'ye böyle bir desteğin uluslararası Para Fonu ve Dünya Bankası tarafından sağlanmasını gerekli görmüşlerdir. ABD Başkanı sayın Bush kamuoyuna açıkladığımız mektuplarda belirtildiği gibi Türkiye'ye büyük destek sağlamıştır ve bu uluslararası kuruluşları teşvik etmiştir. Bunları kabul etmenin onur kırıcı bir tarafı yoktur. 
     İçimize sindiremediğimiz bir takım koşullar olursa onu da yeniden değerlendiririz.'' 







</TEXT>
</DOC>
