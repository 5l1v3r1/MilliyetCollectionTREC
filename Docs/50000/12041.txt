<DOC>
<DOCNO> 12041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/19/spor/ytstan.html </URL>
<DATE> 2001/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisinin de derdi büyük 
</HEADLINE>
<TEXT>

     MEHMET TAN 

     Birisi Türkiye'nin en eski, en köklü ve bir büyük kulübü, diğeri ise ülke futbolunun dördüncü büyüğü. Her ikisi de köklerini, ilkelerini ve onurunu koruyarak, geleneklerine bağlı kalarak sağlamlaştırıp, büyüklüklerini tırnaklarıyla kazıyarak elde etti. 
     Ne yazık ki, her iki taraf da son iki ayını, geleneklerine ve büyüklüklerine yakışmayacak bir biçimde, onur zedeleyen futbol ve akıl dışı debelenme ile geçirdi. 
     "Böyle ementü'nün, böyle olur mü'mini" gerçeğinin doğal bir sonucu olarak, iki takım futbol ve skor yetersizliğine mahkum oldu. 
     İsimleri büyük, akıl dışı debelenmelerle futbolları giderek küçülen iki takımın görüntülerinde düne oranla herhangi bir farklılık yoktu. Organizmaları tehdit altında kalan futbolcuları hata yaparım korkusu sarmış, o telaş, o panik, o sıradanlık ondan. 
     İkisinin de derdi büyük... Beşiktaş değil Daum, beş tane hoca alsa, Trabzonspor kırk defa, kırk düğmeye bassa değişen bir şey olmaz. 
     Görev karmaşası Beşiktaş'ı sistemsiz hale getirmiş. Trabzonspor'daki bireysel hatalar, Beşiktaş'a alan daraltma, top çalma ve top kullanma olarak geri döndü. İki kanat bindirmesi, ortadan bir derin top ve defansın arkasına atılan uzun bir pas sonucu Karhan'ın attığı golle ilk yarıyı tamamladılar. 
     Geçen haftaya oranla daha bir diri gözüken Trabzonspor'un, Beşiktaş'tan aşağı kalır yanı yok. 
     Bu Trabzonspor savunma prensiplerini ve orta alanda adam eksiltmesini unutmuş iki golü de öyle yediler. 
     Bu Trabzonspor'un mücadele azminde, hırsında, iş bilgisinde müthiş bir erezyon var. Kaybedilen, hatta ve hatta kazanılan her toptan sonra insanlar işine dönse, işine baksa, bu kadar sıradan bir görüntü vermeyecek. 
     İki farktan sonra Trabzonspor, futbolcu değişiklikleriyle birlikte risk aldı ve oyun kurgusunu değiştirdi. Etkinliği arttı, oyuna hakim oldu ve hücum üstünlüğünü ele geçirdi. Bordo - Mavili takım, skoru eşitleyebilir, günü de kurtarabilirdi. Ancak, son çırpınış fayda vermedi, zaman da yetmedi. 
     


 SPOR 



























</TEXT>
</DOC>
