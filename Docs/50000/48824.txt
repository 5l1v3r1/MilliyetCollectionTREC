<DOC>
<DOCNO> 48824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sontur10.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, Alman Bild gazetesinin sorularını yanıtladı... 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, Alman Bild gazetesinin sorularını yanıtlarken, ''Bizleri oyalayan, köktendincileri güçlendirir'' dedi. 
     Yılmaz, AB üyeliğinin Türkiye için çok önemli olduğunu, AB üyeliği için Türk Anayasası'nda en az 34 maddenin değiştirildiğini belirterek, ''AB, geçen hafta içinde de Türkiye'yi gelecek yıl AB'nin geleceğiyle ilgili yapılacak toplantıya davet etmedi. Bu, bizim için soğuk bir duş gibiydi. Bu hatanın, Aralık ayında yapılacak AB zirvesinde düzeltilmesini ümit ediyoruz'' diye konuştu. 
     AB'den, diğer aday ülkeler gibi muamele görmek istediklerini kaydeden Yılmaz, ''Nice zirvesinde AB, 2010 yılına kadar Türkiye'yi planlamasına almadı. Ancak bizler, en azından bu tarihe kadar görüşmelerimizi tamamlamış olmalıyız. Bu bizim hedefimiz. Sabrımızın da sınırı var'' dedi. 
     Bu zaman planına uyulmadığı takdirde, bunun hem AB'ye, hem de Türkiye'ye zararı olacağını kaydeden Yılmaz, şunları söyledi 
     ''AB'ye alınmadığımız takdirde, Türkiye'deki 2 dinci parti daha da güçlenecektir. Türkiye, dünyada devlet ve din işlerini birbirinden ayıran tek Müslüman ülkedir. Türkiye, bu özelliğiyle bir AB ülkesi olarak, diğer Müslüman ülkelere de örnek olabilir. Kültürler arasındaki mücadelenin önlenmesi için de Türkiye önemli bir rol oynayabilir.'' 
     






</TEXT>
</DOC>
