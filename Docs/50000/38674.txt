<DOC>
<DOCNO> 38674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/ekonomi/aeko.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide geçiş dönemi 
</HEADLINE>
<TEXT>

Özel sektör projelerine, sınırlı ve süreli garanti verilecek. İptal edilen projeler yerine mevcut santralların kapasiteleri artırılarak, enerji ihtiyacı karşılanacak 
     HARUN GÜREK Ankara 

     Enerjide serbest piyasaya geçiş dönemi için yeni bir strateji belirleniyor. Strateji, ekonomiden sorumlu Devlet Bakanı Kemal Derviş tarafından belirlenecek. Geçiş döneminde özel sektör projelerine ya garanti verilecek ya da TEAŞ’a yatırımlar için bütçeden kaynak aktarılacak. 
     Özel sektörün yapacağı projelere "sınırlı" ve "süreli" bir garanti verilmesi de gündemde. Özel sektör yatırımları yapılamazsa, mevcut termik ve hidrolik santralların kapasiteleri artırılarak, enerji ihtiyacı karşılanacak. 
     
     Karar haftası 
     Derviş ve Enerji Bakanı Zeki Çakan’ın koordinasyonunda yapılan enerji toplantılarında benimsenen yöntem uyarınca, geçiş dönemindeki enerji ihtiyacını karşılamak için gereken yatırımların özel sektör tarafından mevcut projelerle mi, yoksa TEAŞ tarafından mı yapılacağı konusunda öncelikle bir karar verilecek. Çakan’ın önümüzdeki hafta Bakanlar Kurulu’nda vereceği brifingin özünü de bu kararın alınması gerektiğini vurgulamak oluşturacak. 
     Söz konusu karar Hazine’nin yapacağı çalışma sonunda netleşecek. Çalışma sonunda, daha önce 2002 yılı sonuna kadar tamamlanması kararlaştırılan yap - işlet - devret YİD projeleri ile termik santral "işletme hakkı devri" İHD projelerinde garantinin hangi koşullarda verileceği belli olacak. 
     
     5 - 10 yıllık garanti 
     Bu projeler ve özelleştirmelerde garantinin TEAŞ’ın alacağı elektrikle sınırlanmasında ısrarlı olan Hazine, bu garantinin süresinin 20 yıl yerine 5 ya da 10 yıl gibi süreyle sınırlanmasını da istiyor. 
     Hazine’nin yapacağı çalışmanın ardından Derviş, kararını vererek, Çakan’a bildirecek. Derviş, beş - 10 yıllık sınırlı bir garanti kararı alırsa, bu durumda Enerji Bakanlığı, 2002 yılı sonuna kadar bitirilmesi benimsenen 29 YİD , beş İHD projesini üstlenen yatırımcıları görüşmeye çağıracak. Bu yatırımcılara yeni koşullarla bu projeleri sürdürüp sürdürmeyecekleri sorulacak. Sürdüren çıkarsa, anlaşma yapılacak. 
     
     600 milyon dolarlık acil yenileme yatırımı gerekli 
     Yatırımcıların hepsi, serbest piyasaya geçiş döneminde enerji ihtiyacının karşılanması amacıyla bitirilmesi planlanan projelerden vazgeçerse, sözleşmeler iptal edilecek. Bu durumda, geçiş dönemindeki enerji ihtiyacı, devlet tarafından yeni santral kurularak değil, mevcut termik ve hidrolik santralların yenileme yatırımlarıyla kapasitesi artırılarak karşılanacak. Söz konusu yatırımlar için, kısa vadede acil olarak 500 - 600 milyon, beş yıllık bir dönem için 1.2 milyar dolarlık kaynak ihtiyacı bulunuyor. Hazine, söz konusu yenileme ve kapasite artırım yatırımları için gereken kaynağı TEAŞ’a aktaracak. Yatırımcıların bir bölümü vazgeçerse, Hazine’nin aktaracağı kaynak ona göre ayarlanabilecek. 
     



 EKONOMİ 























</TEXT>
</DOC>
