<DOC>
<DOCNO> 48421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/23/son/sonspo07.html </URL>
<DATE> 2001/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan ikinci başkanı Galliani teknik direktör seçiminden memnun 
</HEADLINE>
<TEXT>

     A.C Milan Kulübü'nün başkan yardımcısı Adriano Galliani, ''Mükemmel transferler yaptık ve teknik direktör seçimi de mutlu oldu'' dedi. 
     İnter derbisinde alınan 4-2'lik galibiyetten memnun olduğunu söyleyen Galliani, ''Teknik seçeneklere giremem. Sadece gurur duyduğum transferlerden konuşabilirim. Contra'yı da derbide gördünüz. Bizim transferdeki seçeneklerimizden biriydi'' açıklamasında bulundu. 
     Milan Kulübü Başkan Yardımcısı, La Gazzetta dello Sport'ta yer alan demecinde, ''Biz, bu takımdan memnunuz. Ama büyük kelimeler söylemiyoruz. Bu bizim alışkanlığımız değil. 15 yıllık yöneticilik hayatımda yapmadım, şimdi de saygı göstereceğim'' ifadelerini kullandı. 
     Galliani, İtalyan basını içinde Fatih Terim ve kulüp arasındaki sözlere bir anlam veremediğini kaydederek, ''Kulüp ile Terim arasında söylentilerin çıkarılmasını anlamıyorum. Terim, bizim adamımız'' dedi. 
     Galliani'nin bahsettiği ''söylentiler'' ise bugün Tutto Sport gazetesinde yine yer aldı. ''Berlusconi, Terim'in hayatını kurtardı'' başlığıyla manşetten verilen haberde, ''Terim'in seçimlerini beğenmeyen Galliani, Venezia maçından sonra onun görevine son vermek istiyordu. Berlusconi ise Terim'i Milan'da tutmak istediğini söyledi. 
     Galliani ile Terim arasında soğukluk var'' iddiasında bulundu. 
     Milan Kulübü çevrelerinde, Galliani'nin, Terim'i eskisi kadar fazla sevmediği, ama vazgeçmek de istemediği izlenimi dile getirilirken, bunda en büyük nedenin, Terim'in, Milan'ın alışılmış düzenine uymayan hareketleri olduğu belirtiliyor. 
     Buna karşılık, bazı gatetelerde Terim lehine yorumlar da yer alıyor. La gazzetta dello Sport bugün, ''Terim'in başarısında ne kadar ter var. Terim, hamamdaki gibi terliyor. 7 gömlek, 7 kravat, 7 fanila değiştiriyor. Kazanınca da kaybedince de berabere kalınca da terliyor. 
     Bazen soğuk soğuk terliyor. Kanatlara iniyor, orta yapıyor, baskı yapıyor, ortaya kros yapıyor, şaka yapmak yasak'' denildi. 
     Bu arada, 7 haftası geride kalan lig sonrasında, 14 puan ile 2. 
     sırada bulunan Milan'da, teknik direktörlerin tarihteki ilk 7 haftadaki başarısında sadece 95-96 yılında Capello'nun Terim'den daha iyi puan yakaladığı görüldü. 5 yıl Milan'da kalan Capello, sadece 95-96 sezonunun 7. haftasında takımını 16 puana ulaştırırken, Terim, ilk yılında 14 puan aldı. Öte yandan derbi galibiyeti sonrası Milan'da keyiflerin yerinde olduğu gözleniyor. 
     
</TEXT>
</DOC>
