<DOC>
<DOCNO> 2620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko09.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Bu program dışında çare yok" 
</HEADLINE>
<TEXT>

     Maliye Bakanı Sümer Oral, ekonomide sıkıntılar yaşandığını belirterek, "Ancak bu program dışında bir çare yok" dedi. 
     Ankara'daki işadamı derneklerinin yöneticileri dün Oral'ı makamında ziyaret etti. Basına kapalı olarak gerçekleşen ziyaret sonrası bir açıklama yapan platform sözcüsü ve OSTİM Sanayici İşadamları Derneği Başkanı Mehmet Akyürek, Türkiye'de herkesin affedildiğini, ancak kendilerinin af değil, Maliye Bakanı Oral'a vergi borçları için ödeme kolaylığı taleplerini ilettiklerini ifade etti. Vergi borçlarının faizleri ve enflasyon farkı dikkate alınarak 12 - 24 ay arasında vadeye yayılmasını istediklerini belirten Akyürek, aksi halde sanayinin duracağını savunarak, "Yüksek faizler devam ediyor. Yine eski faize döndük. Bugün ise işyerlerini kapatmaya başlayacağız. Herkes yatırımdan da vazgeçecek" dedi. 
     Akyürek, Oral'ın, vergi borçlarına vade yapılması konusunda kesin söz vermekten kaçınarak bir çalışma yapılacağını söylediğini kaydederken Oral, ziyaretin ardından yapılan basın toplantısında ekonomide bir takım sıkıntıların yaşandığını belirterek, şöyle konuştu 
     "2000 yılı başından beri uyguladığımız programı hedeflere uygun götürüyoruz. Cari açığı hedeflenen ölçüde tutmaya çalışıyoruz. Ama enflasyon yüzde 60 - 70'lerden 30'lara çekilmiştir. Bu çok önemli bir başarıdır. Türkiye, geçen yılki bütçede yıl gelirlerinin 88 lirasını faizlere ayrılırken, bu yılki bütçede 52 lira ayırır hale gelmiştir. Bu önümüzdeki yıl çok daha aşağı inecektir. Tamam bir takım sıkıntılar var, ama bu program uygulanmasaydı 2000 yılında kat be kat daha fazla sıkıntıyla karşılaşırdık. Bu programın dışında çare yoktur." 




</TEXT>
</DOC>
