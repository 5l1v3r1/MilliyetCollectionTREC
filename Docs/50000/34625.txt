<DOC>
<DOCNO> 34625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/ekonomi/eko05.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar Fischer’e temkinli yaklaştı 
</HEADLINE>
<TEXT>

     EKONOMİ SERVİSİ 

     IMF Başkan Yardımcısı Stanley Fischer’in hafta sonunda hem yerli hem de yabancılara verdiği olumlu mesajlar piyasalarda temkinli karşılandı. Borsa açılışta Fischer’in verdiği moralle yüzde 2.5’lik artışla ve 10 bin puanı geçerek başlamasına rağmen, daha sonra eksiye düştü, kapanışta ise toparlanarak günü yüzde 0.69’luk yükselişle kapattı. Endeks dün 67 puanlık artışla 9.832 puana yükseldi. Borsaya para girişi olmazken, 182.6 trilyon lira ile son dönemin en düşük işlem hacimlerinden biri yaşandı. 
     
     Faizler iki puan düştü 
     Fıscher’in açıklamaları bono faizlerinde az da olsa etkisini gösterdi. 6 Mart vadeli bononun bugünkü valorlü faizi yüzde 92.11’e gerileyerek iki puanlık düşüş gösterdi. Dolar ise günü durgun geçirdi. Bankalararası piyasada en iyi alış 1 milyon 310 bin, en iyi satış 1 milyon 345 bin lira oldu. Dolar serbest piyasada 2 bin liralık artışla 1 milyon 329 bin liraya yükseldi. Fischer’in mesajlarından sonra dikkatleri temmuz enflasyonuna çeviren uzmanlar, enflasyonun beklenenin altında çıkmasıyla faizlerin gerileyeceği ve bunun da borsaya olumlu yansıyabileceği görüşünü savundular. 
     



 EKONOMİ 



















</TEXT>
</DOC>
