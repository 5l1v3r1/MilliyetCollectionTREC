<DOC>
<DOCNO> 47222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/16/son/sontur13.html </URL>
<DATE> 2001/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''Doğru olan referandumla beraber seçim yapılmasıdır'' 
</HEADLINE>
<TEXT>

     Saadet Partisi SP Genel Başkanı Recai Kutan, Cumhurbaşkanı Ahmet Necdet Sezer'in, milletvekillerinin özlük haklarına ilişkin düzenlemeyi referanduma götürmesi konusunda, ''Doğru olan, bu referandumla birlikte genel seçimin yapılmasıdır'' dedi. 
     Kutan, partisinin TBMM Grup Toplantısı'nda yaptığı konuşmada, milletin SP'den başka tutunacak dalının kalmadığını savundu. 
     Vatandaşın güvenini kaybedenlerin, milleti aç, açık ve itibarsız koyanların şimdi de onu, sonu belli olmayan maceraların içine sürüklediklerini ileri süren Kutan, buna izin vermeyeceklerini bildirdi. 
     Kutan, şöyle konuştu 
     ''Türkiye'nin içinde bulunduğu bu içler acısı durum, dünyanın geldiği nokta, terör ve küresel savaş tehdidi, SP'nin barışçı söylemi ve tüm insanlar için güvenlik, ekmek ve özgürlük talep eden programının önemini bir kez daha ortaya koymuştur. Şimdi bize düşen, bunları insanlara, tüm dünyaya anlatmaktır. 
     Bu hükümet herşeyi yanlış yapıyor, her konuda hata yapıyor. 
     Milletvekilleri özlük hakları konusunu yersiz ve zamansız gündeme getirerek siyaset kurumunun daha da yıpranmasına neden olmuştur. Şimdi referandumla millet ile milletvekilleri karşı karşıya getiriliyor. Bu yanlıştır. 
     Doğru olan, bu referandumla birlikte genel seçim yapılmasıdır. Bu şekilde ülke ekonomisini ve siyaset kurumunu tahrip eden bu hükümetten kurtuluruz.'' 
     
</TEXT>
</DOC>
