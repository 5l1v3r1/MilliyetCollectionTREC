<DOC>
<DOCNO> 6618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/guncel/agun.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi Okkan için.. 
</HEADLINE>
<TEXT>

Gaffar Okkan, "Beni vuracaklarsa vursunlar ama şu takımın şampiyonluğunu göreyim" demişti. Dün Diyarbakır’da dualar Okkan'ın bu hayalinden yanaydı 
     AHMET TULGAR DİYARBAKIR 

     Olağanüstü Hal Bölge Vali Yardımcısı Hakkı Uzun ve Diyarbakır Spor Başkanı Adnan Öktüren suikasttan birkaç gün önce, onları görünce önündeki dosyadan başını kaldıran Gaffar Okkan'dan şu sözleri duyuyorlar "Beni Kanas'la vuracaklarmış, vurmazlarsa... Ama şu takımın şampiyon olduğunu göremezsem gözüm arkada kalır." 
     
HERKES ZAFER BEKLİYOR      İşte Diyarbakır Atatürk Stadı'nı maçın başlamasına saatler kala dolduran 30 bin kişi, adı Ali Gaffar Okkan Tesisleri olarak değiştirilen kulüp binasını birazdan terk edecek futbolculardan bu yüzden bir zafer bekliyor. Bu sırada Ali Gaffar Okkan Tesisleri'nin telefonunda, OHAL Valisi Gökhan Aydıner'in sesi "Gelemeyeceğim. Bu maça kalbim dayanmaz." 
     
HALK ARTIK TEDİRGİN      Diyarbakırspor'un Hatay'la oynayacağı maç öncesi kentte hüzün ve gurur bir arada. Halk, Okkan'ın uğurlama töreniyle Türkiye'nin bütününe gönderdiği mesajla gururlu, ama bu sivil mesaja karşılık resmi jestler bekliyor. Gaffar Okkan'lı yıllarda gece yarısı caddelerde jogging yapmaya alışmış Diyarbakırlılar şimdi kendileri de anlam veremedikleri biçimde hava karardı mı tedirgin oluyor. 
     
'BİZE ÇOK GÖRDÜLER'      Başkan Öktüren de, Başbakan Ecevit ile görüşmesinde kulübün ihtiyaçlarından önce bundan söz etmiş "Diyarbakır'da bahar bitti, ayaz çıktı. Bu ayazı durdurun." Atatürk Stadı ise kış güneşiyle pırıl pırıl tam da Diyarbakırlıların Gaffar Babaları'na ismini verdikleri kardelenlere uygun bir hava. Stadın tam karşısında bir balkona Çağan Ailesi şu pankartı asmış "Seni bize çok gördüler." 
     
'ONU SEVGİMİZ ÖLDÜRDÜ'      Çağanlar'ın reisi şöyle diyor "Biz Diyarbakırlılar, ne zaman birini sevsek onun vurulacağını biliriz. Onu sevgimizle öldürdük." 
     Şimdi 30 bin kişi hep bir ağızdan haykırıyor "Gaffar'a uzanan eller kırılsın." Tezahüratlarda örgüt ismi verilmemesi, "Katiller bulunsun, hesap sorulsun" diye slogan atılması Diyarbakırlıların deneyimlerinin bir sonucu. Staddaki Diyarbakırlılar bir zamanlar Kürtçe söyledikleri türküleri, Türkçe Gaffar Okkan ağıtlarına dönüştürüyorlar. Bir türkü, "24 Ocak'ta öldürdüler hepimizi" sözleriyle başlıyor. 
     
'KATİLLER BULUNSUN'      Maç başlarken, Diyarbakır Emniyet Müdürlüğü'ne vekaleten atanan Atilla Çınar, sahada tur atıyor. Tribünlerden "Gaffar'ın katilleri bulunsun, hesap sorulsun" sloganı bir kez daha atılıyor. Okkan'ın Diyarbakır Spor'un bütün maçlarını seyrettiği saha kenarına, fotoğrafının olduğu bir çelenk konuluyor. Futbolcular her golde bu çelenge koşup selam verecekler. 
     


 GÜNCEL 














</TEXT>
</DOC>
