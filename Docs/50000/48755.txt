<DOC>
<DOCNO> 48755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun18.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı "Bin Ladin'i ele geçiremeyebiliriz" 
</HEADLINE>
<TEXT>

     ABD Savunma Bakanı Donald Rumsfeld, Amerikan yönetiminin terörist Usame Bin Ladin'i ele geçiremeyebileceğini, ancak Bin Ladin'i Afganistan'da barındıran Taliban rejiminin yıkılacağını söyledi. 
     Rumsfeld, USA Today gazetesine verdiği demeçte, ''Afganistan'da Taliban sonrasının olacağını düşünüyorum'' derken, bunun tek bir kişiyi bulmaktan daha kolay olduğu ifadesini kullandı. 
     ''Bin Ladin'i yakalamak ya da öldürmek çok zor olacak'' diyen Rumsfeld, dünyanın çok büyük olduğunu, birçok ülke bulunduğunu, Bin Ladin'in de çok parası ve kendisi destekleyen çok kişi olduğunu kaydetti. 
     Rumsfeld, ''Tam olarak başarılı olup olamayacağımızı bilemiyorum. 
     Açıktır ki Bin Ladin'in bulunması çok istenen bir durum. Ancak her durumda Bin Ladin'in terörist örgütü, onsuz da devam eder, aynı sorunlar var olur'' dedi. Terörizmin kökünün kazınmasının yıllar sürecek uzun erimli bir proje olduğunu yineleyen Rumsfeld, bunu yaklaşık yarım yüzyıl süren soğuk savaş dönemiyle de karşılaştırdı. 
     






</TEXT>
</DOC>
