<DOC>
<DOCNO> 19727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo16.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aston Villa'lı Alpay'dan derbi yorumu... 
</HEADLINE>
<TEXT>

     İngiltere'nin Aston Villa takımında forma giyen milli futbolcu Alpay Özalan, yarın Fenerbahçe ile Galatasaray arasındaki yapılacak maçta gönlünün eski takımı sarı-lacivertlilerden yana olduğunu kaydetti. 
     Alpay Özalan, kendisine ait ''www.alpayozalan.com'' adresli internet sitesinde yaptığı açıklamada, yarınki maçın sezonun en heyecanlı karşılaşması olacağını savunarak, şu görüşlere yer verdi 
     ''Kadıköy'deki derbi maçı, ülkemizde yaşayan milyonlarla birlikte benim gibi yaşamlarını yurtdışında sürdürenleri de yakından ilgilendiriyor. Herkesin söylediği klasik şeyleri ben ifade etmek istemiyorum. Kazanan öne geçecekmiş, seyirci desteği avantajmış gibi eyler söylemek istemiyorum. Bu atmosferi yaşayan biri olarak, maçı bekleyen taraftarlar kadar futbolcuların da heyecanlı olduğunu biliyorum. Galatasaraylı dostlarım kusura bakmasın ama benim gönlüm doğal olarak formasını giydiğim Fenerbahçe'den yana.'' 
     Maçla ilgili tahminde bulunmanın zor olduğunu dile getiren Alpay, ''Bu tip maçların sonucunun ne olacağı belli olmaz. Favori gösterilen kaybedebilir, sürpriz kazanır veya bunun tersi olur. Bunu bir çok kez yaşadık. Söylenebilecek en doğru söz, o gün havasında olan takımın maçı kazanacağıdır'' diye konuştu. 
     
     'Maç dostluk içinde bitsin' 
     Alpay, maçın dostluk havasında geçmesini dileyerek, ''Bu derbi maçı güzelliklerle hatırlansın'' dedi. 
     Her iki takımın taraftarının da gönül verdikleri renkleri destekleyeceğini kaydeden Alpay, şöyle konuştu 
     ''Ama bu destek, kurallar çerçevesi içinde olmalı ve gelecek diğer derbi maçlara örnek oluşturmalıdır. Yöneticiler maç öncesi verecekleri demeçlere dikkat etmeli, ortamı gerginleştirmemelidir. Maç sonrası 2 takım taraftarları sinirlerine hakim olmalı, stadı olaysız terketmelidir. 2 takımın da kazanmasını isterdim. Ancak bu imkansız. Sonuçta biri kaybedecek. Stada gelenler de bu bilinçle hareket etmelidir.'' 
     
     'Bu hafta oynamayacağım' 
     Alpay Özalan, hastalığı nedeniyle takımının bu haftaki maçında forma giyemeyeceğini söyledi. 
     İngiltere'ye transfer olduğundan beri ilk kez hastalandığını ifade eden Alpay, ''Yakalandığım ağır grip nedeniyle takımımı bu hafta yalnız bırakacağım. Bu arada sezon başından beri forması en çok satılan futbolcu bendim. Bunun aynen devam etmesi beni sevindiriyor'' diyerek sözlerini tamamladı. 






</TEXT>
</DOC>
