<DOC>
<DOCNO> 3033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/20/guncel/gun01.html </URL>
<DATE> 2001/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yıllık arkadaşa veda 
</HEADLINE>
<TEXT>

Yaşar Kemal eşinin cenaze namazında saf tuttu, tabutunu taşıdı 
     GÜLAY FIRAT İstanbul 

     Ünlü yazar Yaşar Kemal’in, akciğer rahatsızlığı nedeniyle ölen 50 yıllık hayat arkadaşı Thilda Kemal, dün son yolculuğuna uğurlandı. Teşvikiye Camii’nde düzenlenen cenaze törenine katılan edebiyat, sanat ve siyaset dünyasının ünlü simaları ile vatandaşlar, Yaşar Kemal’i acı gününde yalnız bırakmadı. Tilda Kemal’in cenazesi, Teşvikiye Camii’nde öğleyin kılınan namazın ardından Zincirlikuyu Mezarlığı’na defnedildi. Camiye gelişinde yakınlarının desteği ile yürüdüğü görülen Yaşar Kemal, zaman zaman 50 yıllık hayat arkadaşı için gözyaşı döktü. Kemal’in, "Tilda bunda da benden önce davrandı" sözleri, cenazeye katılanları duygulandırdı. Cenaze namazında saf tutan Yaşar Kemal, eşinin tabutunu taşıdı. 
     
Ne dediler      Mehmet Altan Thilda bir dönem her gün gelir annemle ahbaplık ederdi. Onun ölümüyle benim de çocukluğumun ve gençliğimin bir bölümü ölmüş oldu. 
     Ahmet Altan Değişik bir kültürden olmasına rağmen o kültürün içinde çok rahattı. Yaşar Kemal ve herkes için büyük bir kayıp. 
     Ali Kırca Bundan sonra her şey Yaşar Kemal için çok zor olacak, çünkü köklerini kaybetti. Ama o da koca bir çınar ve onsuz da ayakta duracak ve onu yaşatacaktır. 
     Eşber Yağmurdereli Thilda, Yaşar Ağabey’in eşi olmanın dışında yaptığı çalışmalarladan dolayı Türk edebiyatını dışarıda tanıtan önemli isimlerden biri olması nedeniyle ayrı bir yeri var. 
     
Büyük katılım      Türkiye’nin dünyadaki "önemli" yüzü Yaşar Kemal in yüce kişiliği, halk adamlığı Teşvikiye’ye gerçekten de şaşırtıcı renklilikte ve nitelikte bir kalabalığı toplamıştı. Yaş ortalaması yüksek seçkin kalabalık içinde Erdal İnönü, Adnan Polat, şair Nevzat Çelik, Yıldız Kenter, Işık Yenersu, Yekta Kara, Yıldız Alpar, İnci Asena, Vedat Türkali, Fethi Naci, Ali Kırca, Ertuğrul Özkök, Hasan Cemal, Umur Talu, İlhan Selçuk, Ataol Behramoğlu, Berhan Şimşek, Ercan Karacan, işadamı Ahmet Aydın, Hüsamettin Koçan, Hüseyin Baş, Aslı Erdoğan, Halil Ergun, ressam Tiraje Dikmen, Perihan Ergun, Av.Engin Cinmen, Uğur Alacakaptan, Gürbüz Çapan, Sezer Duru, Uğur Duru, Prof.Cevat Çapan, Sibel İpekçi, Tarık Akan, Aydın Güven Gürkan, Ali Özgentürk, Altan Öymen, Oğuz Aral, Adnan Özer, Bülent Tanla, ZülfüÜlker Livaneli, Nurettin Sözen, Fahri Aral, Behiç Ak, Erol Toy, Ferit Edgü ve daha bir çok yazar, gazeteci sanat ve düşün adamı vardı. 
     
İşte veda anıİSTANBUL Milliyet 
     Korkma, biz namuslu hayat sürdük 
     Ünlü yazar Yaşar Kemal, 50 yıllık hayat arkadaşı Thilda’yla, son kez alnını öpüp teşekkür ederek vedalaştı. 
     Zülfü Livaneli, dünkü yazısında, yakın dostu Thilda - Yaşar Kemal çiftinin veda anını anlattı. İstanbul Tıp Fakültesi Hastanesi’nde hayatını kaybeden Thilda’nın ölümüyle yıkılan Yaşar Kemal, eşinin soğuk alnını son kez öptü ve "Thildacığım, sevgilim. Sana teşekkür ederim. Yaşadığımız bu güzel hayat için sana teşekkür ederim sevgilim. Korkma, sakın korkma. Biz namuslu bir hayat sürdük" dedi. Kemal’in bu sözleri, doktor ve hemşirelerin gözlerinin dolmasına neden olurken, ünlü yazar kendi kendine, "Duydu beni Eminim söylediklerimi duydu" diye konuştu. 
     
İZLENİMLER      Kültürün ayak’landığı cenaze 
AYÇA ATİKOĞLU 
     Yaşar Kemal’in önünde uzayan kuyruk saatler geçtikçe azalmıyor, artıyordu. Kemal dev cüssesi, tikrek dudakları ile önünde sabırla bekleyenlere el veren bir büyük edebiyat şeyhi gibiydi. Genellikle metin duruyor, ağlayanlara göz yaşları ile karşılık veriyordu. Sağında Çiçek Bar’ın Azmi’si, solunda Çiçek Bar’ın sahibi Arif Keskiner ile birlikte kabul ediyordu taziyeleri. Oğul Raşit ise ortalarda dolaşıyordu. 
     Sabahattin Eyüboğlu’nun eşi Magdi Rufer cenazeye gelen binlerce "değerli" insanın özeti gibiydi. Narin, elinde solmuş menekşeleri ile bir Polonyalı piyanist, Yaşar Kemal’i öpmek için kemeraların çekilmesini bekliyordu. Asla görünmek istemiyor, kimsenin fotoğrafını çekmesine tahammül edemiyordu. Belgeseli bile yapılmıştı ama hala yüzünü ortalığa çıkarmak istemiyordu. 
     Tilda’nın uluslarüstü ve dinler ötesi kimliği cenazesine yansımıştı. Türkiye’nin hemen hemen tüm kültür insanı oradaydı. Kimler yoktu ki, Hasan Mutlucan da oradaydı, Nuri Sesigüzel, Enis Batur, Ferit Edgü, Ferhat Tunç da Burdur Cezaevi’nde kolunu kaybeden Veli Sağçıtık da... 
     Hapisten çıkıp soluğu cenazede alan Eşber Yağmurdereli Yaşar Kemal için büyük bir teselli kaynağı oldu. "Tilda’nın acısını bana bir an olsun unutturabilen tek şey Eşber’in çıkması oldu" dedi. 
     Cenaze sahibi Yaşar Kemal olunca cami avlusunda temel konu "yasaklarödı. İsveç’te yaşayan Kürt yazar Mehmet Uzun, "Nar Çiçekleri" kitabının yine tahkikata uğradığını anlattı. Murathan Mungan’ın oyununun birkaç Kürtçe sözcükten dolayı Diyarbakır’da yasaklanması konuşuldu sonra. 
     Yeni Şafak gazetesine geçen Cengiz Çandar’a "hayırlı olsun " dilekleri, Murat Belge’ye "geçmiş olsun" dilekleri sunuldu. 
     Tilda Gökçeli’nin Musevi olmasına rağmen cenazesinin camiden kalkması hiçbir şekilde mevzu olmadı. Tilda’nın sınır tanımayan kişiliği ve kültürüne her dua, her yer yaraşırdı kuşkusuz. 
     Kader Yaşar Kemal ile Çetin Altan’ı Teşvikiye Camii’nde de buluşturdu Çetin Bey gelmemiş olsa da . Çetin Altan’ın eşi, yazar ve çevirmen Solmaz Kamuran’ın Kiraze, Safiye Sultan 9 yıldır görmediği erkek kardeşi Kerim Hakan Amsterdam’da öldürüldü ve Kerim’in cenazesi Tilda ile birlikte kalktı. 
     Dokuz yıldır Türkiye’ye gelmeyen Kerim Hakan bir gün evvel ablasını aramış ve geleceğini söylemiş. Kerim’i yolca etmek için Altan ailesinin tümü oradaydı. 
     


 GÜNCEL 















</TEXT>
</DOC>
