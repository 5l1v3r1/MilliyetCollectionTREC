<DOC>
<DOCNO> 41368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/10/spor/ygokberk.html </URL>
<DATE> 2001/09/10/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Yugolar’a değil finale takıldık 
</HEADLINE>
<TEXT>

     21.10’da anons edildi. Cumhurbaşkanı Ahmet Necdet Sezer, maça gelmişti. Herkes rahatladı. Yenilirsek fatura ona çıkacaktı belli ki. Ne ayak varmış Cumhurbaşkanı’nda denecekti. Ama başına ayıp olmasın diye sayın eklenecekti. Sezer’den Yugolar’a geçelim. Bölünmeden büyük belaydılar. Beşe bölünüp belacıklar haline geldiler. Avrupa Şampiyonaları’nda yedi birincilik, beş ikincilik, dört üçüncülükleri var. Belacık olduktan sonra bile iki birincilik kapmışlar. 
     Ve bizimkiler... Hiç birincilik, hiç ikincilik, hiç üçüncülük... 1949’da Kahire’de bir dördüncülük. Bütün miras da bu zaten babalardan, dedelerden bize kalan. Bunları niye anlattım. Kimle finalleşeceğiz, kimle helalleşeceğiz bilin istedim. Finalden kaçmak istiyoruz. Herhalde anlamışsınızdır. İlk finalin kritiğine balıklama atlamayacak kadar kafamız çalışıyor. Final oynamaya alışık değilsek, belli ki yazmaya da alışık değiliz. Ne kadar kaçarsak finalden, ne kadar sizi kaçırırsak, o kadar rahatlayacağım. 
     Genç ve aç İspanyollar yerine şampiyonluk çoku Yugolar, vallahi de billahi de daha iyiydi. Üstelik İspanyollar Ankara’dan hafif de yaralıydı bize karşı. Maçı üç oyuncunun üstüne kurmuştuk. Sacramento’daki abisi ve hamisi Stojakovic’e karşı Hidayet’in baş kaldırması, İbo’nun Yunanistan’daki yeni takım arkadaşı Bodiroga’ya iş koyması ve Mirsad’ın Efes’teki günlerinden beri aynı pozisyondaki Drobnjak’a gıcık kapması. Bizim üçlünün, öbür üçlüyü bozabileceği en uygun yer de Abdi İpekçi diye düşünmüştüm. 15 bin kişi, anası babası, çocuğu, şarkıcısı, türkücüsü, futbolcusu, bakanı, milletvekili hatta cumhurbaşkanı, osu, busu veya şuyu, buyu... Bundan daha uygun bir yer olabilir miydi baş kaldırmaya 
     Belki match - up’da bir ufak Yugolar ağır basıyorsa da, kamuoyu, medyası, seyircisi, arkadan gelen rüzgarı dahi, hatta salonda uçan yarasası işe yaramasa da , match - up’ı bizim lehimize bozmuyor muydu 
     Yazık oldu... İlk gün şampiyonluk deseydik, şampiyonluğu alırdık zaten. Dünya Şampiyonası diye başladık, yarı finale razı olduk. Finalle olağanüstü bir sevince kapıldık. Ve şampiyonluğu kaybettik. Ama inanın Yugolar’ın basketboluna değil, şampiyonluk kelimesinin ağırlığına ve bize yüklediği baskıya yenildik. 
     Ama herşeye rağmen çok mutluyuz. 2001 Avrupa Şampiyonası’nın ikincisiyiz. Az şey mi bu Sağlık olsun... 
     



 SPOR 



























</TEXT>
</DOC>
