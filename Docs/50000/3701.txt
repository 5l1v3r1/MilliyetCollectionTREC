<DOC>
<DOCNO> 3701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sondun07.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de Ejderha yılı bitti, Yılan yılı başladı 
</HEADLINE>
<TEXT>

     Çin takvimiyle Yılan yılına giriş, Asya'nın dört bir köşesinde coşkuyla kutlandı. 
     Sidney'den Şanghay'a, Asya'nın çeşitli bölgelerinde geleneksel ejderha dansları ve havai fişek gösterileri arasında yeni yıla girildi. Endonezya, ilk kez Çin yeni yılını tatil günü ilan etti ve bu ülkede yaşayan Çinliler Budist tapınaklarına giderek ibadetlerini yaptı. 
     Ejderha yılının sona ermesi ve Yılan yılının gelişi, Çin'de yaklaşık 1.3 milyar kişi tarafından kutlandı. Ejderhanın yılana dönüşmesi, Çin'in yanı sıra Singapur, Malezya, Tayvan, Endonezya gibi ülkelerde coşkuyla karşılandı. Hong Kong'ta da her yıl olduğu gibi büyük şenlik düzenlendi. İnsanlar sokaklarda çılgınca eğlendi. Çin falına göre, Yılan yılında doğacak olanlar romantik, bilge ve büyüleyici oldukları kadar bencil de oluyorlar. Ayın hareketlerine dayanan Çin takvimine göre, dünya 4699'uncu yıla girdi. 




</TEXT>
</DOC>
