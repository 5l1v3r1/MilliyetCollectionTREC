<DOC>
<DOCNO> 32170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/son/sondun11.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan- Pakistan zirvesinde görüşmeler yarına sarkıyor 
</HEADLINE>
<TEXT>

     Hindistan Başbakanı Atal Behari Vajpayii ile Pakistan Devlet Başkanı Pervez Müşerref arasındaki zirvenin ilk oturumu tamamlanırken, akşam üzeri devam edecek görüşmelerin yarına sarkacağı bildirildi. 
     Hindistan hükümeti sözcüsü, düzenlediği basın toplantısında, öğle yemeğiyle ara verilen sabahki oturumun ''çok içten, samimi ve yapıcı'' geçtiğini belirtti. Ünlü Tac Mahal türbesinin bulunduğu Agra ilinde yapılan zirvenin, bu akşam üzeri yapılacak ikinci oturumundan sonra yarın da devam edeceğini söyleyen sözcü, ayrıca Vajpayii'nin, Müşerref'in Pakistan'a davetini kabul ettiğini kaydeti. 
     İki liderin başbaşa yaklaşık iki saat süren sabahki görüşmede neler konuştukları açıklanmazken, zirvenin ana gündemini, iki ülkeyi 1947 yılında İngiltere'den bağımsızlıklarını elde etmelerinin ardından iki kez savaşmalarına neden olan Keşmir sorunu oluşturdu. Pakistan zirvenin tek ana gündemini Keşmir'in oluşturmasını isterken, Hindistan zirvenin ticaret, terörizm, nükleer kazaların önlenmesi, uyuşturucuyla mücadele ve iki ülke arasında kriket maçlarının yeniden başlaması gibi konuları da kapsamasını istediğini kaydetmişti. İki liderin akşam yemeğinden önce başlayacağı ikinci tur görüşmelerden önce Pervez Müşerref ve eşi, Tac Mahal'i ziyaret edecek. 







</TEXT>
</DOC>
