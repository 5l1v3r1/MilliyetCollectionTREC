<DOC>
<DOCNO> 25568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/07/son/soneko06.html </URL>
<DATE> 2001/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksulluk sınırı 759 milyon liraya yükseldi 
</HEADLINE>
<TEXT>

     4 kişilik bir ailenin yoksulluk sınırının 759 milyon 693 bin, açlık sınırının ise 265 milyon 523 bin liraya yükseldiği bildirildi. 
     Türkiye KAMU-SEN Ekonomik ve Sosyal Araştırmalar Merkezi'nin yaptığı araştırmada, 4 kişilik bir ailenin aylık gıda, konut, yakacak,giyecek, ulaşım, haberleşme, eğitim, sağlık ve diğer harcamaları baz alındı. 
     Buna göre, 4 kişilik ailenin 2000 yılı Mayıs ayı sonunda 514 milyon 508 bin lira olan yoksulluk sınırı, 2001 yılı Mayıs ayı sonunda yüzde 47.6 oranında artarak, 759 milyon 693 bin liraya yükseldi. 
     Araştırmaya göre, 4 kişilik bir ailenin, 2000 yılı Mayıs ayı sonunda 169 milyon 788 bin lira olan açlık sınırı, 2001 yılı Mayıs ayı sonunda yüzde 56.4 oranında artarak, 265 milyon 523 bin liraya çıktı. 
     Semt pazarları ve market fiyatları ile Hacettepe Üniversitesi Gıda Teknolojisi Bölümü'nün verileri dikkate alınarak, 3 bin 500 kalori esasına göre yapılan araştırmada, çekirdek bir ailenin fizyolojik ihtiyaçları göz önünde bulunduruldu, konut kiralarında gecekondu fiyatları baz alındı, tatil, eğlence, sigara, alkol gibi harcamalar dikkate alındı. Araştırmada, ''hesaplamalarda baz alınan harcama kalıplarından birisi olan ev eşyaları harcamaları, vatandaşın artık bu ürünleri alamaması nedeniyle hesaplamalardan çıkarıldı.'' 







</TEXT>
</DOC>
