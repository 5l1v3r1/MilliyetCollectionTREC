<DOC>
<DOCNO> 32741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/18/son/sontur20.html </URL>
<DATE> 2001/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Şallı "Diyarbakırlılar kokuyor" lafından beraat etti 
</HEADLINE>
<TEXT>

     Manken Ebru Şallı, Diyarbakırlılara basın yoluyla hakaret ettiği iddiasıyla yargılandığı davada, suçun unsurları oluşmadığı gerekçesiyle beraat etti. 
     İstanbul 2. Asliye Ceza Mahkemesi'ndeki duruşmaya, tutuksuz sanık Ebru Şallı katıldı. 
     Kimlik tespitinin ardından sorgusu yapılan Şallı, dava konusu sözlerin Yenibinyıl Gazetesi'nde yayınlanan röportajında yer aldığını hatırlattı. Şallı, röportajındaki ifadelerinin aradan çekilerek yansıtıldığını söyledi. 
     Şallı'nın avukatı Harun Tavşancıl da, röportajın saptırıldığını, müvekkilinin suç kastı bulunmadığını belirterek, beraat kararı verilmesini istedi. 
     Esas hakkındaki görüşünü açıklayan Cumhuriyet Savcısı Alpdoğan Gültekin de, Şallı hakkında ''Basın yoluyla hakaret'' suçundan dava açıldığını hatırlatarak, sanığın iddianamede belirtildiği gibi suç kastıyla hakaret etmediğini söyledi ve beraatine karar verilmesini istedi. 
     Hakim Sevim Efendiler de, sanığın röportajdaki sorulara verdiği samimi cevaplarda dava konusu cümleyi kullanmış olsa bile suç kastının bulunmadığını, oradaki şartları anlattığını ve hakaret etmediğinin anlaşıldığını belirterek, Şallı'nın beraatine karar verdi. 
     İstanbul 2. Asliye Ceza Mahkemesi'ne ''Yetkisizlik kararı'' ile gönderilen davanın Diyarbakır Cumhuriyet Başsavcılığı'nca hazırlanan iddianamede, Ebru Şallı'nın 17 Ekim 2000 tarihinde bir gazetede yayınlananan röportajında Diyarbakırlılar için ''Ter kokuyorlar'' şeklinde konuştuğu belirtiliyordu. 
     İddianamede, Şallı'nın ''Basın yoluyla hakaret'' suçundan 6 ay ile 3 yıl arasında hapis cezasına çarptırılması isteniyordu. 
     
     






</TEXT>
</DOC>
