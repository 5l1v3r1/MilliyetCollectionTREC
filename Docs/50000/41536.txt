<DOC>
<DOCNO> 41536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/yazar/sazak.html </URL>
<DATE> 2001/09/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TÜSİAD, AB, Anayasa 
</HEADLINE>
<TEXT>

     Meclis'in 17 Eylül'de görüşmeye başlayacağı "Anayasa reformu" paketi aylardır kriz ortamında debelenen toplumda "ihtiyatlı iyimserlik" rüzgarı estirmeye başladı. 
     Dün de TÜSİAD bu rüzgara destek verdi. 
     Ankara'da Anayasa paketiyle ilgili siyasi partiler turuna çıkan TÜSİAD yönetimince AB'nin demokrasi hukuk ve insan hakları alanında bir "referans noktası" olduğu vurgulanarak, "Türkiye'nin önünü açacak dönüşümler"in gerçekleştirilmesi için çağrı yapıldı. 
     TÜSİAD Başkanı Tuncay Özilhan'ın sözleri tarihsel önemdedir 
     "Derin ekonomik ve siyasal krizi aşmak, Türkiye'yi krizler üretmeyen bir yapıya kavuşturmak için yapılması gereken reformlar ile AB'ye tam üyelik yolunda gerçekleştirmek zorunda olduğu reformlar tümüyle örtüşüyor. 
     İşte bu gerçek bize çok zor koşullar altındayken tarihi bir fırsatın kapısını aralıyor. 
     Siyasilerimizin önünde şimdi Anayasa paketiyle, yitirdikleri güveni yeniden tesis etme yönünde çok büyük bir adım atma şansı bulunmaktadır. Meclisimizin bu şansı elbirliğiyle kullanarak kriz eğrisinin yönünü değiştirmeye güçlü bir katkıda bulunacağını umuyoruz." 
     1982 yasasında kapsamlı bir değişiklik, TBMM'nin saygınlığı kadar, Cumhuriyet tarihinin en ağır ekonomik yıkımından sorumlu kadroların halktan hiç olmazsa bu şekilde "özür dilemeleri"ne ortam hazırlayacaktır. AB treni de kaçarsa, Türkiye birinci lig iddiasını kaybedecek, küme düşecektir. 
     Devlet Bakanı Nejat Arseven de Anayasa'yla ilgili söyleşimiz sırasında "prestij" konusunda dikkat çekmiş ve çok daha önemli bir gerçeğin altını çizmişti 
     "Beğenelim beğenmeyelim, Anayasa'yı bundan böyle hür seçimle oluşmuş parlamentolar yapacak. Türkiye bir daha ne Danışma Meclisi ne de Kurucu Meclis dönemi yaşamayacak " 
     Arseven, TBMM Uzlaşma Komisyonu'ndan çıkan metindeki ortak siyasi yaklaşımı da tek cümlede özetlemişti 
     "Türkiye artık kısıtlamaların kural, özgürlüklerin istisna olduğu bir düzenle yönetilemez. Demokrasinin önünü açmaya kararlıyız." 
     İlginçtir. Mesut Yılmaz da geçen yılki bir ANAP Grup konuşmasında mitolojideki Prokrustes örneğini vererek "öldürdüğü insanları keserek aynı boya getiren" ezici devlet anlayışından yakınmış bireyi korumanın önemine değinmişti. 
     TÜSİAD da şimdi "Aykırı düşünce yenilik ve değişimin motorudur" görüşünden hareketle AB yolunda Anayasa reformuna rüzgar veriyor. Mustafa Koç'un, uygar dünyada bireylerin kul değil, toplumun kurucu öğesi konumundaki sorumlu yurttaşlar olduğunu belirtmesi yerindedir. 
     Meclis ayağındaki topu taca atmamalıdır. 
     Gönüllerin şampiyonu 12 dev adam "takım ruhu"yla tarihi başarıya imza attılar. Sıra AB ligine oynayan siyasilerde... 
     
     NOT Nejat Arseven söyleşisinde Devlet Bakanı'nın katıldığı toplantı MGK değil, liderler zirvesidir. 
     
     







Anayasa ve ulusal güvenlik 


Bir mucize bekleniyor... 


Her çocuğa bir bardak süt 


Boşa beklemeyin Mesih gelmeyecek 


Okullar açıldı ama... 


En iyi olasılık senaryosu 


Yargıca bak yargıca... 


TÜSİAD, AB, Anayasa 


Avrupalı cep’e doymuş, yenisini de istemiyor 


Tasfiyeye mani yok 


Genelde Isparta’da durum eyidir eyi... 


Sadrazamlar şehri Isparta konuşuyor 


</TEXT>
</DOC>
