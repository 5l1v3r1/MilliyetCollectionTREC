<DOC>
<DOCNO> 36424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/10/son/sonspo10.html </URL>
<DATE> 2001/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Jardel'le diğer futbolcular arasında sorun var" 
</HEADLINE>
<TEXT>

     Galatasaray Kulübü İkinci Başkanı Fatih Altaylı, Jardel'in transferi sırasında yapılan sözleşmenin yanlış olduğunu ifade ederek, ''Brezilyalı futbolcu, otelde yatıp kalksa dahi Real Madrid'li oyuncu Figo'dan daha fazla para kazanma imkanı var'' dedi. 
     Fatih Altaylı, ''Uyma'' adlı holiganizm karşıtı reklam kampanyasının tanıtım toplantısından sonra medyaya yaptığı açıklamada, Jardel ile ilgili soruları yanıtlarken, bu oyuncunun transferinde talipli olan Avrupa kulüplerinin Galatasaray'ın koşullarına uyduğunu belirterek, şunları söyledi 
     ''Jardel için Galatasaray Kulübü'nün şartlarına Avrupa'daki kulüpler uyuyor. Yalnız, Jardel ile kulüpler anlaşamıyor. Çünkü Jardel'in Galatasaray'da alacağı para, Avrupa'da hiçbir futbolcuya verilmeyen bir miktar.'' İtalya'nın FC Juventus takımının bu ücrete yaklaştığını ifade eden Altaylı, Jardel'in tüm görüşmelerinden haberinin bulunduğunu, en azından menajeri gibi davranan eşi Karen'in haberi olduğunu söyledi. Altaylı, ''Bir doların bile hesabını çok iyi biliyorlar. Bunlara kızmıyorum, çünkü yapılan anlaşma çok yanlış'' dedi. 
     Jardel'e 2 Alman ve FC Porto'nun dışında 2 Portekiz kulübünün talip olduğunu anlatan Altaylı, sözlerini şöyle sürdürdü 
     ''Şu anda kendisi Juventus ile görüşüyor, ancak problem Jardel ile yapılan anlaşma. Jardel oynamazsa, yatsa kalksa, maça çıkmasa da parasını şakır şakır alacak. Figo'dan çok kazanıyor. Anlaşamazsa, bakkala çırak verecek değiliz. Galatasaray'ın futbolcusu, çıkar oynar. Takım arkadaşlarıyla geçen sene verdiği demeçler yüzünden problemleri olduğunu saklayamayız. Ama takım içinde küslük olmaz, çıkar 2 gol atar, herşey unutulur.'' Altaylı son olarak, futbolculara ödenecek paraların Jardel'in transferine bağlı olduğu gibi bir hava yaratıldığını da kaydederek, ''Ancak, Jardel'den gelecek paraya bel bağlamış değiliz. Birkaç gün içinde futbolculara ödeme yapılacak'' dedi. 







</TEXT>
</DOC>
