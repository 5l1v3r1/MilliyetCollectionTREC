<DOC>
<DOCNO> 39904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/01/guncel/gun04.html </URL>
<DATE> 2001/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi operasyonu sanıklarına tahliye 
</HEADLINE>
<TEXT>

Hayata Dönüş’ operasyonu sırasında çıkan olaylarla ilgili olarak haklarında dava açılan 399 sanığın tümü tahliye edildi 
     İSMAİL POLAT İstanbul 

     Ümraniye Cezaevi’nde gerçekleştirilen "Hayata Dönüş Operasyonu" sırasında meydana gelen olaylarla ilgili olarak haklarında dava açılan 399 sanık, dün adliyeye çıkarıldı. Mahkeme heyeti, haklarındaki suçlamaları kabul etmeyen sanıkların tümünün tahliyesine karar verdi. 
     Ümraniye Cezaevi’nde, 19 - 22 Aralık 2000 tarihleri arasında meydana gelen olayların ardından "cezaevi idaresine karşı silahlı ayaklanma, 6136 sayılı kanuna muhalefet, patlayıcı madde bulundurmak, faili gayri muayyen şekilde adam öldürmek ve yaralamak ile bu suçlara iştirak" iddialarıyla haklarında dava açılan 399 sanığın Üsküdar 1. Ağır Ceza Mahkemesi’nde yargılanmasına başlandı. Duruşma sırasında tutuklu 399 sanıktan 20’si hazır bulundu. 
     Duruşmada 20 kadın tutuklu, haklarındaki bütün iddiaları reddetti. Operasyon sırasında cezaevinin güvenlik güçlerince çevrildiğini belirten sanıklar, koğuşlara dışarıdan gaz bombası atıldığını, bu yüzden kendilerini savunmak zorunda kaldıklarını ifade ettiler. 
     Suçlamaları kabul etmeyen sanıklar, "Yapılanlardan biz sorumlu tutuluyoruz. Bizler her şeyi kendimizi savunmak için yaptık ve kesinlikle silah kullanmadık" diye konuştular. Sanık yakınları, mahkeme çıkışında tahliye edilen sanıklar cezaevine götürülürken, adliye önünde pankart açarak slogan attılar. Polis, dağılmaları uyarısına rağmen direnen sanık yakınlarına müdahalede bulundu. Polis üç kişiyi yakalayarak gözlem altına aldı. 
     



 GÜNCEL 

















</TEXT>
</DOC>
