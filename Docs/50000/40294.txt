<DOC>
<DOCNO> 40294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/03/son/sonspo05.html </URL>
<DATE> 2001/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takımı 'Lejyoner Basketbolcular' taşıyor 
</HEADLINE>
<TEXT>

     32. Avrupa Erkekler Basketbol Şampiyonası finallerinde grup maçları tamamlanırken, Türkiye, özellikle başka ülke takımlarına transfer olan oyuncuların performansıyla B Grubu'nda lider olarak çeyrek finale çıkma başarısı gösterdi. 
     Türkiye, ''lejyoner'' oyunculardan İbrahim Kutluay, Hüseyin Beşok, Mirsad Türkcan ile Hidayet Türkoğlu'nun skora ve ribaundlara katkısıyla çeyrek finale yükseldi. 
     A Milli Takım, grubundaki 3 maçında rakip potalara toplam 226 sayı atarken, bunların 181'ini lejyoner oyuncular kaydetti. 
     Gelecek sezon Yunanistan'ın Panathinaikos takımında forma giyecek İbrahim Kutluay, 3 maçta attığı 74 sayıyla takımın en skorer oyuncusu oldu. 
     Grupta Türkiye, ilk maçında Letonya'yı 85-82 yenerken, İbrahim 20 sayı üretti. 
     Milli takımın Slovenya'ya 71-57 yitirdiği maçta 19 sayı atan başarılı oyuncu, Türkiye'nin İspanya'yı 84-79 mağlup ettiği karşılaşmada da 35 sayı atarak takımın galibiyetinde büyük pay sahibi oldu, aynı zamanda şampiyonada şu ana dek bir maçta en fazla sayı kaydeden oyuncu unvanını aldı. 
     Grup maçlarında A Milli Takımı'nın diğer ''lejyoner'' oyuncularından NBA'in Sacramento Kings takımında forma giyen Hidayet Türkoğlu 41 sayı üretirken, İsrail'in Maccabi Elite Tel Aviv takımının yeni transferi Hüseyin Beşok 40, Rusya'nın CSKA Moskova ekibine transfer olan Mirsad Türkcan ise 26 sayı attı. 
     
     Ribanudlarda Hüseyin Beşok... 
     İsrail'in Maccabi Elite Tel Aviv takımına transfer olan Hüseyin Beşok ise, topladığı ribaundlarda pota altında büyük bir güç olduğunu gösterdi. 
     Hüseyin, 3 maçta toplam 28 ribaunt alırken, istatistiklerde İspanyol Gasol ile birlikte ortalama 9.3 ile ilk sırada yer aldı. 






</TEXT>
</DOC>
