<DOC>
<DOCNO> 19953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/07/yazar/ulagay.html </URL>
<DATE> 2001/05/07/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Bizim kriz Alman bankacıyı da şaşırtmış 
</HEADLINE>
<TEXT>

     Dünyanın en büyük bankalarından biri olan Deutsche Bank’ın Yönetim Kurulu sözcüsü ve tepe yöneticisi Rolf Breuer, cuma akşamı Sabancı Üniversitesi’nde bir konuşma yaptı. Bu çapta bir mali kuruluşun başında olmak kolay şey değil, aslında bu konumdaki birinin dünyanın gidişatı üzerindeki etkisi, birçok ülkenin devlet ya da hükümet başkanından daha fazla. Ben de, "bakalım ne diyor bu adam" diyerek Sabancı Üniversitesi’ne kadar gidip pür dikkat kendisini dinleyenler arasına katıldım. Sabancı ailesinin ve grubun üst yönetim ekibinin neredeyse tam kadro katılımının yanı sıra kamu bankalarının yeni patronu Vural Akışık ile Asaf Savaş Akat, Deniz Gökçe, Hurşit Güneş, Güngör Uras gibi "ekonomi guruları" da dikkatle izledi Dr. Breuer’in konuşmasını. 
     Konuşmayı ve Dr. Breuer’in sorulan sorulara verdiği cevapları dinledikten sonra, "bu ilgiyi haklı çıkartan, dinleyenlerin beklentilerini karşılayan bir toplantı mıydı bu " diye sordum kendi kendime. İlk eğilimim "hayır" diye cevap vermekti bu soruya. Ancak tekrar düşününce, konuşma sırasında tuttuğum notların üzerinden geçerek bu değerlendirmeyi okura bırakmanın daha doğru olacağını düşündüm. 
     
Üniversiteye övgü      Konuşma öncesinde Sabancı Üniversitesi’ni gezmek fırsatını bulan Dr. Breuer, konuşmasına başlarken gördüklerinin bu kendisini ne kadar etkilediğini anlattı, "keşke benim öğrenci olduğum dönemde Almanya’da da buradaki olanaklara sahip, bu mükemmelliyette üniversiteler olmasaydı ve ben de böyle bir üniversitede eğitim görebilseydim", dedi. Gerçekten de etkileyici Sabancı Üniversitesi’nin ortamı. Oradaki eğitimi ve yaşamı yakından tanıma olanağını bulamadım bugüne dek ama Sabancı Üniversitesi’ndeki ortamı gören birinin etkilenmemesi olanaksız herhalde. 
     Evet, dünyanın iyi üniversiteleriyle aynı ligde yer alabilecek, her bakımdan övünebileceğimiz üniversitelerimiz var ama genelde üniversitelerimizin durumunun parlak olduğunu söylemek olanaksız. Kaynak yetersizliği ve sınırlayıcı mevzuat gibi sorunlara karşın standartları yükseltmek için olağanüstü çaba harcayan kimi rektörlerin de ancak bir noktaya kadar başarılı olabildiği görülüyor. 
     
Bizim kriz ve Breuer      Deutsche Bank’ın tepe yöneticisi Rolf Breuer, konuşmasının büyük bölümünü dünya ekonomisindeki gelişmelere ayırdı. Daha sonra dünyanın sorunlu ülkelerinden söz ederken, tabii Arjantin’le birlikte, Türkiye’ye de değindi. Türkiye’nin kasım sonunda ve şubatta yaşadığı krizler Alman bankacıyı da şaşırtmıştı anlaşılan. "Geçen yıl biz Türkiye’nin istikrara doğru gittiğini görüyor ve halkın da bunun yararlarını görmeye başladığını düşünüyorduk, bu nedenle, Türkiye’nin krize girmesi bizi büyük bir düş kırıklığına uğrattı", diyen Breuer, ardından krizin herkesin dilindeki nedenlerini sıraladı özelleştirmenin aksaması, TL’nin aşırı değerlenmesi, cari işlemler açığının büyümesi vs. 
     Bütün bunlarda gerçek payı var da bu krizlerin yaşanmasında IMF’nin ve "Türkiye’den derhal kaçın" diye raporlar yayınlayan ve TL’den kaçan uluslararası bankaların, özellikle de Deutsche Bank’ın hiç mi payı yoktu acaba Bu soruyu Deniz Gökçe sordu Dr. Breuer’e ama doğru dürüst bir cevap alamadı. Aslında bu düzeyde bir bankacıdan, herkesin önünde bizi tatmin edecek bir cevap beklemek de yersizdi belki de, adam çıkıp da, "evet bizi şaşırtan ve düş kırıklığına uğratan krizin çıkmasında aslında bizim de payımız var", diyecek değildi ya. 
     
Breuer’e göre dünya ekonomisi      Doğrusunu isterseniz Dr. Breuer’in dünya ekonomisiyle ilgili değerlendirmeleri de biraz tek boyutlu ve yüzeysel göründü bana ama onun konumundaki birinin değerlendirmesini dikkate almak gerekir diye düşündüğüm için konuşmasından çıkardığım dikkate değer başlıkları sıralıyorum 
     ABD ekonomisinde büyük belirsizlik var, yavaşlamadan çıkışın süresi ve biçimi belirsiz. 
     Japonya’nın kamu borcu rekor düzeyde ve yapısal sorunları sürüyor. Japonya batarsa tüm dünya çok olumsuz etkilenir. 
     Avrupa ekonomisi daha sağlam bir büyüme çizgisini sürdürüyor ancak bu ekonominin arkasında tek bir devlet, tek bir karar mercii olmadığı için Avrupa’nın dünya ekonomisinin lokomotifi olması olanaksız. Aynı nedenle Euro’nun geleceği de parlak görünmüyor. 
     Özellikle ABD’de hisse senedi borsaları dibe vurma noktasına yaklaştı, yılın ikinci yarısından itibaren bir dönüş başlayabilir. 
     
Pil, zil ve gaz      DYP Başkanı Tansu Çiller’in Kemal Derviş’le görüştükten sonra yaptığı açıklamayı dinlerken, deyim yerindeyse, "tüylerim diken diken oldu". Sayın Çiller’in sergilediği tavrın ilkelliği, kullandığı ifadelerin düzeysizliği, Derviş’i "pil"e benzetmesi, derhal "zil" ve "zilli" çağrışımları yaptı bende. "Zillinin zoruna bak" demek geçti içimden. 
     İçimden buna benzer başka şeyler demek de geçiyor bugünlerde. DSP Kongresi’nde Sema Pişkinsüt’e yapılan "uygarca muamele"yi ve Sayın Ecevit’in kayıtsızlığını, köşeye sıkışınca demokrat kesilen Mesut Yılmaz’ın "Gestapo muhbirliği"ni, Enis Öksüz’ün vatan - millet - Telekom uğruna verdiği cansiperane mücadeleyi izlerken içimden bir ses, "Keşke şu Telekom yasası çıkmasa, IMF ile anlaşma suya düşse, şu krizimiz biraz daha derinleşse de iktidarıyla muhalefetiyle şu siyasetçi takımının ipliği iyice pazara çıksa, millet bunları topluca tasfiye etse", diyor. 
     Öte yandan Kemal Derviş’i siyasete çekme girişimlerini ve "Yürü aslanım, millet seni destekliyor" diyerek amiyane deyimle "gaza getirme" çabalarını da kaygıyla izliyor ve onun başarılı olmasını isteyen birçok kişi gibi bu tuzaklardan uzak durmasını diliyorum. Şu noktada siyasi bir angajmana girmenin ya da bundan söz etmenin Derviş’e hiçbir şey kazandırmayacağını ve çok şey kaybettireceğini düşünenler arasında ben de varım. 
     
Economist kömünist mi, Troçkist mi      İngiltere’de yayımlanan ve akılcı kapitalizmin en iyi savunucularından biri olan The Economist dergisinin, geçen sayısında Silvio Berlusconi’yi kapak konusu yaparak "Berlusconi neden İtalya’yı yönetmeye ehil değil" diye başlık attığını geçen hafta bu köşede duyurmuştuk. Derginin bu yayını, 13 Mayıs’taki seçimler öncesinde İtalya’da müthiş bir tartışma yaratmış. Berlusconi’nin dev medya imparatorluğunun yayın organları The Economist’i yaylım ateşine tutarak, derginin sürdürdüğü kampanyanın "bir komünist komplo" olduğunu iddia etmişler. Berlusconi ile aynı cephede seçime giren, faşist eğilimli Gianfranco Fini’nin bir danışmanı ise The Economist’in "Troçkist fraksiyonların sözcülüğünü yaptığını" ileri sürmüş. Tansu Çiller’in "Damat Ferit" yakıştırmalarını çağrıştıran bu tür iddialar, olayı izleyen herkesi epeyi eğlendiriyor şu günlerde. 
     
     







Hukuk kültürü 


Meclis'teki yasak 


Boş yerleri doldurunuz 


Enerji lobileri ve savaşçıları 


Baykal modeli... 


İnönü'nün kararı 


Oylar hazır, aday aranıyor 


Bizim kriz Alman bankacıyı da şaşırtmış 


Rantiye olmak da zor 


</TEXT>
</DOC>
