<DOC>
<DOCNO> 6544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/spor/ygskol.html </URL>
<DATE> 2001/02/11/ </DATE>
<TIME>  </TIME>
<AUTHOR> Doğan Koloğlu  </AUTHOR>
<HEADLINE>
Liderliğe devam 
</HEADLINE>
<TEXT>

     Doğan Koloğlu 

     Galatasaray genelde hem eksik, hem de yorgundu. Bazen rakip atağa kalkınca ilk yarı dört kişi santraya bile gelemiyordu. Yedekler de takımın alıştığımız tempolu futbolunu sürdüremediler. Örneğin ilk yarı Bursaspor orta alandan daha kolay toplarla geçti. Onların da sıkıntısı aceleci paslarla olmadık yerlerde rakibe top kaptırmalarıydı. Hele hele Galatasaray’ın geri ve ilerisi arasında bağlantı oyuncu olan Emre sakatlanınca Galatasaray da bireysel yaratıcılık kalitesini kaybetti. Oyun karşılıklı akınlara dönüştü. İşte o zaman gözler Jardel’e döndü. İlk yarı dört kez topu ıska geçti. Önünden, yanından top kaptırdı. Üç kez durarak ofsayta düştü. Hiç depar yapamadığı halde bir kez havalanıp rakibe engel olamadı. İki kez de yanlış vuruş yaptı. Ama Jardel öyle bir son dakika golü attı ki bütün bu rakamlar silindi. Son dakikada Bursalılar ona yumruk atarak penaltı yaptıkları halde hakem onu da vermedi. Ama Jardel ilk defa bir topla iyi buluştu ve her maçtaki gibi zor da olsa golünü attı. 
     İkinci yarı Hasan’ın girişiyle Galatasaray’ın bütün oyunu değişti. Galatasaray orta alanda ilk yarı çok az adamla oynadı. Galatasaray maça üç forvetle başladı. Ama her zaman bunun biri Hasan Şaş’tı. Hem kendi kalesinden top çıkarır, hem de orta alanda oyuna katkıda bulunurdu. Oysaki Emre’nin çıkmasıyla orta alan dengesi öyle bozuldu ki Galatasaray iki tane hareketsiz santforla oynar oldu. Hasan ile beraber ikinci yarı sanki yepyeni bir nefes kazandılar. Galatasaraylı Fatih, Bursalı Fatih’i durduramadı. Bursalılar da Fatih’in depar yollarına isabetli top atamayarak onun çabukluğunu kullanamadılar. Galatasaray’da da Ümit devamlı atağa kalktı, gol attı ve en çok gol pozisyonuna giren isimdi. Galatasaray’da Bülent iyi oynadı. Hep ilk toplara girdi. Galatasaray’da bir de yan yönetim sıkıntısı vardı. Biz Fatih’e alışmıştık. Eli havaya kalkınca tribünler de havadaydı. Her oyuncu değişimi adrenalin salgılar, ikinci yarı rakip çözülürdü. Hakem iki tartışmalı pozisyondan birini penaltı çalmalıydı. Ayrıca Galatasaraylı Ümit gibi bir oyuncu böyle bedava kart görmemeli. Galatasaray ligdeki liderliğini korurken bir kez daha tribünler Fatih Terim’in bu takımda olmamasının duygusallığını yaşadı. Ayrıca bu maç Deportivo maçının provası olamaz. 
     


 SPOR 





























</TEXT>
</DOC>
