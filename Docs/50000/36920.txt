<DOC>
<DOCNO> 36920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur18.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi "Ulusal güvenlik tamamen MGK'ya havale edilmemeli" 
</HEADLINE>
<TEXT>

     Saadet Partisi SP Grup Başkanvekili Veysel Candan, ulusal güvenlik konusunun tamamen Milli Güvenlik Kurulu'na MGK havale edilmesinin yanlış olduğunu öne sürdü. 
     Candan, Dündar Otel'de düzenlediği basın toplantısında, son günlerde kamuoyunu meşgul eden ''ulusal güvenlik'' tartışmalarının Türkiye'ye zarar verdiğini savundu. 
     Devlet Bakanı ve Başbakan Yardımcısı Mesut Yılmaz'ın, ulusal güvenlik konusundaki açıklamalarını ''samimi bulmadığını'' anlatan Candan, ''Çünkü, hükümet ve kendi partisi iktidardadır. Gerekeni yapmalıdır'' dedi. 
     Candan, ulusal güvenlik programı ve stratejisinin, askerlerin görüşü alınarak sivil irade tarafından hazırlanması gerektiğini savunarak, ''Ulusal güvenlik meselesinin tamamen Milli Güvenlik Kurulu'na havale edilmesi yanlıştır. Milli Güvenlik kavramı tabii ki tartışılmalıdır. Ama yeri ve zamanı vardır. Maksadı aşan tartışmalar, muhtıra anlamını taşıyan açıklamalar ortaya koymak yanlıştır'' diye konuştu. 
     Candan, şöyle devam etti 
     ''Kimse, Ben ülkemi daha fazla seviyorum deme hakkına sahip değil. 65 milyon ülkesini seviyor. Ulusal güvenlik tartışmalarının yeri TBMM'dir. Meclis'in yapacağı işler, başka kurumlara havale edilirse yanlış olur.'' Candan, cuma günü Konya'nın Ahırlı İlçesi'ne bağlı Akkise Beldesi'nde 1 kişinin ölümüyle sonuçlanan olayla ilgili olarak da şunları dile getirdi 
     ''Bu tür olaylarda güvenlik güçlerinin, toplumun psikolojisini göz önüne alarak hareket etmesi gerekir. Olaylar, meseleye duygusal yaklaşılması nedeniyle büyümüştür. Akıllıca hareket edilseydi, tatsız sonuçlar ortaya çıkmayabilirdi.'' 







</TEXT>
</DOC>
