<DOC>
<DOCNO> 49386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/29/son/sondun04.html </URL>
<DATE> 2001/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ''Taliban'ın organize birlikleri ABD'yi hayrete düşürdü'' 
</HEADLINE>
<TEXT>

     ABD'nin Afganistan içine düzenlediği ilk özel operasyonda görev alan Amerikan komandoları, karşılarında hızlı ve iyi organize olmuş Taliban güçlerini bulurken, ABD Savunma Bakanlığı, ''daha yaratıcı planlar'' üzerinde çalışıyor. 
     Amerikan Newsweek dergisi, ABD'nin, Afganistan içine ilk düzenlediği özel operasyonda, beklemediği şekilde hızlı ve iyi organize olmuş Taliban güçlerini buldu. Amerikan komandolarının 21 Ekim'de gerçekleştirdikleri bu operasyonda hangi amacı taşıdıkları açıklanmamıştı ancak Kandahar bölgesindeki Taliban liderlerini hedef aldıkları belirtilmişti. 
     Bu operasyonun başarısız olduğu yolundaki söylentilere karşılık, Amerikan yönetimi yetkilileri, komandoların harekatını ''başarılı'' olarak nitelemişti. Ancak özel kuvvetlerin, Afganistan içine ikinci bir operasyon düzenlemediği de dikkati çekti. 
     Newsweek, ABD Savunma Bakanı Donald Rumsfeld'in, ''daha yaratıcı planlar'' üzerinde çalışılması için, Florida'daki merkez komutanlığa baskı yaptığını da savundu. 
     Dergiye konuşan, ABD'nin eski başkanlarından Ronald Reagan döneminin ulusal güvenlik danışmanı Robert McFarlane, Merkezi İstihbarat Teşkilatı CIA'in, istihbarat konusunda son derece başarısız performans gösterdiğini söyledi. 
     McFarlane, CIA içinde Afgan etnik dillerini konuşabilen kişilerin bulunmamasının ve internetle bu kişilerin aranmasının ''inanılmaz'' olduğunu kaydetti. 
     Newsweek'in haberinde, Fransa'da sürgünden dönen Hacı Zaman Gamşirik adında bir Afgan komutanının, Pakistan'da bir konukevi açtığını ve Amerikalı yetkililere telefon ederek, Suudi terörist Usame Bin Ladin'i bir gecede ABD'ye teslim edebileceği, Taliban yönetimini de devirebileceğini savunduğunu da, yabancı diplomat kaynaklarına dayanarak yazdı. Bu komutanın, Bin Ladin'i teslim etmek için, FBI tarafından Bin Ladin'in başına konulan 5 milyon dolarlık ödülün yanısıra, bir uydu telefonu ve Nangarhar kentinde valilik istediği de haberde savunuldu. 
     






</TEXT>
</DOC>
