<DOC>
<DOCNO> 21808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/son/sontur14.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "IMF'nin desteği bağış değil, borçtur" 
</HEADLINE>
<TEXT>

     DSP Genel Başkanı ve Başbakan Bülent Ecevit, IMF'nin desteğinin bağış değil, borç olduğunu bildirerek, ''Sağlanan bu borcu akıllıca kullanabilirsek, hesaplı kitaplı kullanabilirsek, borçları gitgide daha ağır koşullu borçlanmalarla karşılama sürecinden giderek kurtulabiliriz'' dedi. 
     Ecevit, partisinin grup toplantısının açılışında yaptığı konuşmaya, Malatya'daki uçak kazasında şehit olan 36 subay, astsubay ve eri kaybetmekten derin acı duyduğunu belirterek başladı. Ecevit, şehitlere Allah'tan rahmet, yakınlarına, TSK mensuplarına ve tüm yurttaşlara başsağlığı dileğinde bulundu. 
     IMF İcra Direktörleri Kurulu'nun önceki gün aldığı maddi destek kararının, Türk ekonomisi için esenlik yolunun açılmasına önemli bir katkı olduğunu bildiren Ecevit, ''Şimdi bize düşen görev, bu katkıyı sorumluca değerlendirmektir'' dedi. 
     Artık her türlü savurganlık kapısının kapanması, rant ekonomisinin yerini üretim ekonomisinin alması gerektiğini ifade eden Ecevit, şunları kaydetti 
     ''IMF'nin yardım kararında, Amerikan yönetiminin, AB'nin ve G-7'ler denen ekonomileri güçlü ülkelerin onayı ve desteği vardır. O desteğin ardında da 57. Türkiye Cumhuriyeti Hükümeti'ne duyulan güven vardır. Eğer Hükümetimizin kararlı tutumu, iç uyumu ve sözüne bağlılığı olmasaydı ve Büyük Millet Meclisimiz, Hükümetten gelen reform yasalarını, gece-gündüz çalışarak birbiri ardından çıkarma başarısını gösteremeseydi, ekonomimize cömertçe dış destek sağlanamazdı.'' 
     Hükümet'in kararlılığını ve TBMM'nin hızlı temposunu bundan böyle de sürdürmesinin yalnız ekonomiyi güçlendirmekle kalmayacağını kaydeden Ecevit, bunun aynı zamanda AB'ye tam üyeliğe geçişi de çabuklaştıracağını söyledi. 
     Ecevit, IMF İcra Direktörleri Kurulu'nun karara bağladığı parasal desteğin, Dünya Bankası'nın da katkısı ile 16 milyar dolara yaklaştığını bildirerek, bunun 3.9 milyar dolarlık bölümünün Türkiye'ye hemen ödenerek ivedi gereksinmeleri karşılayacağını kaydetti. Yardımın öteki bölümlerinin de yıl içinde belirli ararlıklarla ödeneceğini ifade eden Başbakan Ecevit, ''Bu arada şunu da hatırda tutmalıyız ki, bu destek bağış değil, borçtur. Sağlanan bu borcu akıllıca, hesaplı kitaplı kullanabilirsek, borçları gitgide daha ağır koşullu borçlanmalarla karşılama sürecinden giderek kurtulabiliriz'' dedi. 
     
     Türkiye'nin olanakları 
     Başbakan Ecevit, Türkiye'nin aslında ağır koşullu borçlanmalara muhtaç olmayacak kadar geniş olanakları bulunduğunu da belirterek, bunların başında doğal zenginlikleri ve azımsanamayacak sınai birikiminin geldiğini söyledi. Türkiye'nin deneyimli ve yetenekli girişimcileri, çalışkan ve eğitimli işçilerinin de bulunduğunu belirten Ecevit, ayrıca doğal ve kültürel hazinelerden kaynaklanan büyük bir turizm potansiyeli olduğuna da dikkati çekti. Başbakan Ecevit, Türkiye'nin verimli pazarlara da yakın olduğunu belirterek, ''Bu olanakları zamanında ve iyi değerlendirebilirse Türkiye, kısa zamanda dünyanın ekonomisi en güçlü ülkeleri arasında yer alabilir'' diye konuştu. 
     
     Enflasyon lobisi 
     Bunu engelleyen etkenlerin başında sürekli yüksek enflasyon ve bunu istismar eden enflasyon lobisinin geldiğini bildiren Ecevit, şöyle konuştu 
     'Yine bu etkenlerin başında geniş bir kayıtdışı ekonomi alanının varlığı gelmektedir. Üretken olmayan alanlardan yüksek karlar sağlanabilmesi, yani rantiyeliğin çekiciliği de olumsuz etkenlerin başında gelmektedir. Bankaların üretimi yeterince destekleyememesi de ekonomimizin güçlenmesi önünde ciddi bir engeldir. Tarımın ihmali, bir başka büyük engeldir. Bütün bu englleri süratle aşmalıyız ve aşabilecek durumdayız. Bunun için istikrar programını kararlılıkla uygulamalıyız. Bu, durağan değil, statik değil, dinamik bir istikrar olmalıdır. Gelirler ve ücretler arasındaki dengesizlikleri kısa sürede giderme olanakları sağlanmalıdır.'' 
     
     Hükümette DSP'nin özel konumu 
     Başbakan Bülent Ecevit, 57. Hükümet'in tüm bu gereksinimleri karşılayabilecek yapıda olduğunu da ifade ettiği konuşmasında, bu yapıda DSP'nin, sosyal adalete verdiği önemden kaynaklanan özel bir konumu olduğunu bildirdi. Sağlıklı ve hakça bir düzene geçişte en önemli etkenlerden birinin yolsuzluklarla etkin mücadele olduğunu da kaydeden Başbakan Ecevit, ''Bu mücadelenin en önde gelen güvencesi 57. Hükümettir. Bu Hükümetin uyum içinde varlığını sürdürmesi, yapısal reformların kesintisiz devamının da güvencesidir'' dedi. 
     






</TEXT>
</DOC>
