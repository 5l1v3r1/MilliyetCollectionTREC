<DOC>
<DOCNO> 34412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/29/yazar/temelkuran.html </URL>
<DATE> 2001/07/29/ </DATE>
<TIME>  </TIME>
<AUTHOR> Ece Temelkuran  </AUTHOR>
<HEADLINE>
Kötü bir şiir uğruna Ya Rab 
</HEADLINE>
<TEXT>

Kötü şiirin gazabından kork, zira sarhoşluğu pek kötüdür. "Camiler kışlamız, müminler asker" deyip, insanları müminler ve mümin olmayan diye ikiye ayırıp sonra da "askerleştiren" bir şiirden ise, insanın başına her türlü fenalık gelir... 
     Her şey o kötü şiir yüzünden oldu... 
     Sözün kıymeti kalmamıştı. Nicedir buz gibi seslerle yuvarlanan duygusuz, siyasi tekerlemeler kimseyi "coşturmuyordu". Ve o, davudi sesiyle çıkageldi. Nicedir unutulmuş eski bir şiiri okudu. Duygusuz, hayalsiz bırakılarak kurutulmuş duygu dünyalarını hareketlendirdi. İnsanın, insan olmaktan kaynaklanan en eski, yazının bulunuşundan da eski gücünü şiirin ve sesin gücünü kullandı. 
     Zaten kutsal kitaplar doğru zamanda yazılmış uzun şiirler, peygamberler doğru zamanda ortaya çıkmış şairler değil miydi O da tıpkı peygamber menkıbelerindeki gibi zalimler tarafından elleri bağlanıp götürüldü. 
     
Askerler, müminler ve insanlar      Oysa onun okuduğu, insanları müminleştirip, sonra da askerleştiren, ne müziği ne dehası olan bir şiirdi. Sadece geri bir düşünceye hizmet eden sadık bir uşaktı. Ama dinleyenler, hizmet eden şiirin şiir olmadığını anlayacak halde değildi. Zira zaten son birkaç yıldır davudi sesle söylenen her şey şiir zannediliyordu bu ülkede. Davudi seslerle okunan "şiirimtırak şeyler" doldurularak çırpıştırılan kasetlerin binlerce satması, o "şeylerin" şiir olduğunu göstermezdi. Söz konusu "şiir kasetlerinin" kapışılması, bir toplumun cahil ve başıboş ruhsal açlığının göstergesiydi yalnızca. 
     
Şiirin lanetidir bu      Tayyip Erdoğan, zalimler tarafından götürüldüğünde çoktan diğer siyasetçilerden ayrı bir yere konulmuş, başka türlü bir sevgiyle sevilir olmuştu. Erdoğan bir "gönül adamı" ilan edilmişti. Zalimlerin elinden kurtulup geri döndüğünde, şiirimtırak sözlerin akıllarda bıraktığı tat yüzünden insanlar onu ileri iten bir "rüzgar" yarattı. 
     Tayyip Erdoğan’ın "arkasına aldığı rüzgar", hakiki şiirin bu ülkeye musallat ettiği bir lanettir belki de. En büyük şairlerini sürgüne, hapishaneye ve ölüme yollayan bir ülke, şiirin gazabını üzerine çekmiş olabilir. İnsanı insanlaştıran şiirler yok edildiği için, bu ülke, insanları müminler ve mümin olmayan diye iki ayırıp sonra da askerleştiren "uşak" şiirlere mecbur edilmiştir belki de. Şimdi, kötü şiirlerin yarattığı, kafa bulandıran o tehlikeli sarhoşluk yaşanacaktır. 
     
Yeni bir şiir bulmalı      İnsanlar ondan ne yeni bir fikir ne de yeni bir plan istiyorlar aslında. Kendilerini, bitkin çocuklar gibi bir liderin kollarına bırakmak isteyen ve bu yüzden demokrasiye takati olmayan bir halk, o davudi sesten duygularını harekete geçirecek yeni bir şiirli söz istiyor sadece. Ve yeni şiir nicedir özlenen bir sözcük oluyor... 
     Tayyip Erdoğan’a ve onu izleyenlerin yüzlerine bakın son derece tehlikeli bir gülümseme göreceksiniz. Kalpleri on ikiden vurmanın muzaffer gülümsemesi bu. 
     Zenginliğin övüldüğü dizileri değil, "Pre-Dallas" döneminden kalma, "fakir ama onurlu" Münir Özkul filmlerini h l seven, o filmlerdeki "erdemleri", "erdemlileri" geri isteyen bir halkın gönlünde isabet kaydetmiş olmanın gülümsemesi... 
     
Solculara geçmiş olsun      Avrupa Birliği Türkiye Temsilcisi Karen Fogg, Milliyet’e verdiği röportajda "Erdoğan, solcuların yapması gerekeni yapıyor" dedi. Herhalde bunu söylerken, solcuların Tayyip Erdoğan’dan önce davranıp, eşitsizliğin ve adaletsizliğin insanın etine işlediği bu dönemde "erdem" sözcüğünü "kapmaları" gerektiğini kastediyordu en çok. Yeni sol oluşumlara geçmiş olsun, artık çok geç 
     Zira, Erdoğan davudi sesiyle kutsallık aroması kattığı şiirine çoktan başladı "Biz, erdemlileriz " 
     
Oğullar da baba olur      Tayyip Erdoğan ve izleyicileri, Erbakan’dan ayrıldıkları için babalarına karşı çıkmış oğulların o bastırılamaz heyecanını da yaşıyor şimdi. "Gençler ve genç kalanlar" için de yine sırf "karşı çıktıkları" için isyanın cazibesini taşıyorlar. Ama oğullar, babalarını devirene kadar asidirler. 
     Babalarının yerine geçtiklerinde de artık oğul-asi-isyankar değil, o sevimsiz iktidarın ta kendisi olacaklardır. Şiir... O da, ancak isyancıyken kullanılacak bir silahtır. Babanın koltuğuna oturduğunda şiirin gücü isyancıyı terk edecektir... 
     
     







Notlar potlar 


Kamuda ücret reformu 


Yolsuzluk coğrafyası, korku tapınağı... 


Başka boyut 


Son şarkı 


Ek sınav ne zaman 


Stan kaygı dağıttı 


Yoksa Ecevit "nutuh" mu atıyor 


Pişkin - Türk ve işkence 


Fischer Derviş’in gözüne fer getirdi 


Kötü bir şiir uğruna Ya Rab 


Birkaç sene gecikmişsiniz 


Olimpiyatlar Kaf Dağının arkasında 


Fisher bizden daha iyimser 


İşçi, çiftçi, esnaf, halk mı Kim onlar .. 


Van'a 10 yıl sonra gelen Şahmaran 


</TEXT>
</DOC>
