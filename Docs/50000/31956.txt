<DOC>
<DOCNO> 31956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/14/guncel/gun08.html </URL>
<DATE> 2001/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerde şimdi de para yardımı sorun oldu 
</HEADLINE>
<TEXT>
Vakıflara teşvik başarıyı artırır mı 
ÇAPRAZ ATEŞ 
     SİBEL KAHRAMAN ŞEN 

     Vakıf üniversitelerinin sayılarının artmasıyla birlikte vakıf - devlet tartışması gündemden hiç düşmüyor. Başarılı öğrenci kapma yarışı, öğretim üyesi transferi derken, şimdi de devlet yardımı sorun oldu. Devlet üniversitesi rektörleri,öSanki yasa, özellikle bazı üniversitelere fazla para vermek için hazırlandı" derken, vakıf üniversitesi rektörleri, "Yasa vakıf üniversitelerini başarıya teşvik edecektir" görüşünü taşıyor. İşte görüşler 
     
     Prof. Dr. Ural Akbulut ODTÜ Rektörü 
Bizimle alay ediliyor      Biz, yasanın Meclis’ten çok daha hassas kriterlere dayanarak çıkacağını sanıyorduk. Ancak böyle olmadı. Yasa sanki bazı üniversitelere daha fazla para vermek için hazırlanmış. Yasaya göre öğretim üyesi yayın sayısı dikkate alınıyor. Ancak bu üniversiteler, öğretim üyesi alırken, fazla yayını olanları seçebiliyorlar. 
     Vakıf üniversiteleri çok yüksek puanlı öğrencilere inanılmaz burslar veriyorlar. İlk 2 bine giren öğrenciler için çeşitli hediyeler veriyor ve devlet üniversitelerine gitmekten caydırıyorlar. 
     ODTÜ’nün şu anda 2.5 trilyon liralık doğalgaz ve elektrik borcu var. Ekim ayında doğalgazımız kesilecek. Bir vakıf üniversitesi ise geçen yıl 8 trilyon lira bütçe fazlası vermiş. Bu durumdayken devlet kalkıp aynı üniversiteye 7 trilyon lira verebiliyor. Resmen bizimle, devlet üniversitelerinde okuyan öğrencilerle alay ediliyor. 
     
     Prof. Dr. Nusret Aras Ankara Üniversitesi Rektörü 
Devlet eliyle yok ediliyoruz      Vakıf üniversitelerine devlet yardım edebilir. Ancak ölçüsü ve şekli bu olmamalı. Ankara Üniversitesi’nde 42 bin öğrenci okuyor. Devletin maaşlar çıktıktan sonra bize verdiği ödenek 8 trilyon 350 milyar lira. Öte yandan Bilkent Üniversitesi’nin 7 bin civarında öğrencisi var. Devletin verdiği ödenek ise 7 trilyon lira. Bu kadar da olmaz. Elektrik, su parasını ödeyemiyoruz. Devlet üniversiteleri, devlet eliyle yok ediliyor. 
     Yeni çıkan yardım yasasında vakıf üniversitelerinin öğretim üyelerinin yayın sayısına bakılıyor. Ama yayının o üniversitede yapılmış olma zorunluluğu yok. Bu durumda devlet üniversitesinde çok yayın yapmış bir öğretim üyesini vakıf üniversitesi ithal edebilir. Bu yasa nasıl çıktı, TBMM bunu nasıl kabul etti, anlamış değilim. 
     
     Fehmi Durukanoğlu Beykent Üniversitesi Rektörü 
Üvey evlat değiliz      Devlet vakıf üniversitelerine yardım için koşullar getiriyor. Bu koşulların yerine getirilmesi gerekiyor. Bu yasanın bir teşvik özelliği var. Koşulları yerine getirip, daha iyi olmak için bizi teşvik ediyorlar. Üstelik devlet üniversitelerine verilen paranın çok üzerinde bir para da verilmiyor. Ben belirli oranda burs veriyorsam, yüksek lisans yapıyorsam, devlet üniversitelerinin sağladığı katkının bir kısmını ben de sağlıyorsam, o zaman devlet de masrafların bir kısmını verebilmeli. Ayrıca bu, denetimi sağlamak için de yararlıdır. Vakıf üniversiteleri yurtdışına kaçan öğrencilerin de yurtiçinde kalmasını sağlıyor. Biz bu üniversitenin üvey evlatları değiliz. Üvey muamelesi görmeyelim. Vakıf üniversitelerine hor gözle bakılıyor. 
     
     Prof. Dr. Sıddık Yarman Işık Üniversitesi Rektörü 
Kamuoyu meşgul ediliyor      Tartışmalar sunidir. Gün, birlik beraberlik günüdür. Biz üst düzeydeki akademisyenler bu gerçeği ihmal edemeyiz. Ülkenin de geleceği bu birlik ve beraberlikte saklıdır. Üniversiteler Türkiye’yi düzlüğe çıkaracak insanlar yetiştiriyor. Bu nedenle devlet, vakıf üniversitesi ayrımı yapmaksızın bu kurumların en iyi şekilde işlemesini teşvik gerekir. Gerçekten devlet üniversiteleri en son ekonomik krizden etkilenmiştir. Öğretim üyeleri çok dertlidir. Vakıf üniversitelerinin de Türkiye’de yüksek eğitim sorununu göğüslemek üzere kurulduğu bir gerçektir. Tabii ki vakıflara da yardım yapılacak, ayrı gayri yoktur. Bize bugüne kadar yapılan yardımları göz önünde bulundurursak, bunlar bütçemizin ihmal edilecek bir küsuratı mertebesindedir. 
     



 GÜNCEL 





















</TEXT>
</DOC>
