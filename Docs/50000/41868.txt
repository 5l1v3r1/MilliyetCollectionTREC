<DOC>
<DOCNO> 41868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/guncel/gun09a.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Senaryosu Akit’ten 
</HEADLINE>
<TEXT>

Abdurrahim Karakoç, saldırının senaryosunu aylar öncesinden yazmıştı 
     PERVİN METİN İstanbul 

     Aşırı dinci Akit gazetesi, ABD’deki saldırıyı "Yakan da yanar" manşetiyle duyurdu. Saldırıyı haklı gören gazete, "Tavrını Filistin’i her gün kan ve ateşe boğan İsrail’den yana kullanan, Irak’taki çocukları ise bombalayarak katleden ABD, dün ateşle tanıştı" yorumunu yaptı. 
     Yazar İhsan Karahasanoğlu da yazısında benzer ifadeler kullanarak "Bu kim bilir hangi sahabenin mezarının bombalanmasının karşılığı idi. Kim bilir hangi Iraklı bebenin daha dönmeye başlamayan dilinden çıkan bizim duyamadığımız ah’ının neticesi idi" dedi. 
     
Uçak nasıl kaçırılır      ABD’de dört uçağın kaçırılmasıyla gerçekleştirilen saldırı, Akit gazetesi yazarlarından Abdurrahim Karakoç’un 19 Mart 2001 tarihinde yayımlanan uçak kaçırma yöntemlerini anlattığı yazısını hatırlattı. Karakoç’un "uçak kaçırma suçunu seve seve işleyeceğini" belirttiği yazısı özetle şöyle 
     "Normal zamanlarda uçak kaçırmak suçtur. Anormal zamanlarda, nebatat beyinli adamlar suç telakki etseler de o suçu seve seve işlerim... 
     Öyle, Amerika’nın üslerinin bulunduğu, yarı bağımsız, kuklalığı hazmetmiş ülke havaalanlarına inilmez. Savaşılan istilacı ülkenin vatandaşlarıyla uçak kaldırılır, en azından uçağın bir okyanusa indirilmesi icabeder. Mümkünse, işgalci ülkenin başkentinin üzerine varılır, uçak orada bombalanır ve zalimlerin başına demir parçaları yağdırılır..." 
     



 GÜNCEL 























</TEXT>
</DOC>
