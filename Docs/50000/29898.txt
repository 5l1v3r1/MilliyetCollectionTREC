<DOC>
<DOCNO> 29898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/02/yazar/akyol.html </URL>
<DATE> 2001/07/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Çok önemli bir eser 
</HEADLINE>
<TEXT>

     TÜRKİYE'DE ilk defa bu çapta bir düşünce tarihi yayımlanıyor "Modern Türkiye'de Siyasi Düşünce" adı altında büyük boy 9 ciltlik bir eser. 
     İlk cilt Doç. Dr. Mehmet Ö. Alkan'ın editörlüğünde yayımlandı "Tanzimat ve Meşrutiyet'in Birikimi" adını taşıyor. 500 sayfa. İletişim Yayınları, web www.iletisim.com.tr 
     Bu ilk cilt haklı olarak "Cumhuriyet'e Devreden Düşünce Mirası" olarak niteleniyor. 
     İkinci cilt "Kemalizm", üçüncü cilt "Batıcılık" olacak. Dördüncü cilt "Milliyetçilik", beşinci cilt "Muhafazakarlık", altıncı cilt 'İslamcılık" başlığını taşıyacak. 
     Sonra "Liberalizm", ardından "Sol Düşünce" geliyor. Son dokuzuncu cilt ise "Dönemler ve Karakteristikler" adını taşıyacak. 
     Bu esere sahip olmak, zihnimizin "düşünce derinliği" kazanması bakımından fevkalade önemli... Adına aşık olduğumuz veya savaş açtığımız fikirlerin derinliklerine inmek, hele de fikirlerle ortamlar arasındaki ilişkiyi kavramak zihnimizi zenginleştirmek için şarttır. 
     
     YAYIMLANAN birinci cilt, tarihçi Cemal Kafadar'ın "Osmanlı Sosyal Düşüncesinin Kaynakları Üzerine Gözlemler"le başlıyor. Sonra tarihçi İlber Ortaylı "18. Yüzyılda Düşünce Dünyasına Dair Notlar"ı yazmış. 
     Ardından, Şerif Mardin Hoca'nın kaleminden "Yeni Osmanlılar"ın zengin, heyecanlı, eklektik düşünce dünyasına giriyoruz. 
     Doç. Dr. Gökhan Çetinsaya'nın "Tanzimat Zihniyeti" hakkındaki makalesinden bir bölüm 
     "Hayatla düşünce, ya da sosyoloji ile ideoloji arasındaki gerilim, belki de Tanzimat'ın Cumhuriyet'e devrettiği mirasın unsurlarından biri..." Sf. 71 
     Selçuk Akşin Somel ise, "Osmanlıcılık Düşüncesi"nin mirasını şöyle anlatıyor 
     "Osmanlıcılığın Türk düşünce hayatına herhalde en büyük katkısı, 19. yüzyılın ilk yarısından başlayarak, din ve ırk farkı olmaksızın herkesin yasa önünde eşitliği ilkesini getirmiş olmasıdır..." Sf. 116 
     
     KİTAPTA, Kaan Durukan "Türk Liberalizminin Kökenleri"ni yazmış. Cılız kaldığını belirtiyor 
     "Pozitivist 'ben, sen yok, biz varız' sloganının hakim anlayış olduğu 1920'lerin korporatist atmosferinde Prens Sabahaddin'in özel teşebbüs veya ademi merkeziyet tarzı fikirlerinin anlamlı olmayacağı, dinleyici bulamayacağı açıktı." Sf. 143 
     Modernleşme tarihimizin en büyük birkaç düşünür ve sosyoloğundan Ziya Gökalp hakkında, Prof. Kemal Karpat Hoca'dan ilginç bir paragraf 
     "Gökalp'in fikirlerine göre hareket ettiğini iddia eden Cumhuriyet'in ilk kuşağı din ve laiklik konusunda Gökalp'in düşüncelerine önem vermiş olsalardı, bugün Türkiye'nin bu alanda geçirdiği bunalımların önü alınmış olurdu." Sf. 333 
     Ve Abdülhamid'in "gelenekçi modernizm"i döneminde hızla gelişen pozitivizm, kendi hayatı üzerine "bilimsel intihar" uygulayarak "pozitivist bilim" deneyi yapan Osmanlı aydını Beşir Fuat... Sf. 377 vd. 
     Böyle bir eseri Türk düşüncesine kazandırdığı için İletişim'i kutluyorum. 
     Bu eserden yoksun bir kitaplık, fakirdir. 
     
     







Çok önemli bir eser 


Tüzük ve yüzük 


Peruka mı demiştiniz 


Ödemeler dengesinde gelişmeler durdu 


Halk Bank'ın paraları kapanın elinde... 


Başsavcının tarihe notu 


CHP ve yeni oluşum 


Uyarı hukuki değil 


"Dilencilerin şart koşma hakkı yoktur " 


Üretim palavrayla artmaz 


İş’teki CHP hisseleri için satış formülü 


</TEXT>
</DOC>
