<DOC>
<DOCNO> 15416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sonspo10.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Fenerbahçe seyircisine kızgın 
</HEADLINE>
<TEXT>

     Denizlispor'un Fenerbahçe'yi 2-1 yenmesinin yankıları sürerken, Denizlispor yönetiminden sarı-lacivertli yazar ve taraftar kesimine büyük tepki yağdı. 
     Maç sonrası çıkan olayların, televizyonlarda konuşan spor yazarları tarafından Denizlispor'a maledilmek istenmesine büyük tepki gösteren yeşil-siyahlı yönetim, Fenerbahçe'yi 'yenilgiyi hazmedememekle'' suçladı. 
     Başkan Selami Urhan, Fenerbahçeli spor yazarlarının ısrarla stat dışından taş atıldığını söylediklerini, ancak bunun tamamen yalan olduğunu vurguladı. 
     Urhan, şunları söyledi 
     ''Eğer iddia ettikleri gibi stat dışından taş atılsaydı, Fenerbahçe seyircisi ellerindeki taşları onlara atardı. Çünkü böyle bir saldırı yoktur. Sarı-lacivertli seyirciler, devletin polisi ve askerine taşlı sopalı saldırmışlardır. Dünya Fair Play ödülüne layık gösterilen Denizlispor taraftarını Fenerbahçelilerin gölgelemek istemesi, tamamen yenilgiyi hazmedememekten kaynaklanmıştır. Televizyonda bunları söylerken bize cevap hakkı doğdu, ama bu cevap hakkını bize ısrarla kullandırmadılar.'' 




</TEXT>
</DOC>
