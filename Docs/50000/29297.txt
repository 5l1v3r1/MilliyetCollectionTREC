<DOC>
<DOCNO> 29297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/28/son/soneko14.html </URL>
<DATE> 2001/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Yaşanan krizler reel kesimin huzursuzluğunu artırıyor" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Bakanlar arasında yaşanan tartışmalar, nekahat dönemindeki reel kesimin huzursuzluk katsayısını yükseltiyor, kimyasını bozuyor'' dedi. 
     Hisarcıklıoğlu yaptığı yazılı açıklamada, son günlerde yaşanan tartışmaların kamuoyuna yansıması nedeniyle reel kesimin bundan olumsuz etkilendiğini ifade ederken, piyasalar dikkate alındığında, şu günlerde tartışma yaratacak davranış ve açıklamalardan kaçınılması gerektiğini bildirdi. 
     Gelişmelerden Türkiye ekonomisinin birinci derecede etkilendiğini, görüş ayrılıklarının içeride çözümlenmesi gerektiğini belirten Hisarcıklıoğlu, ''Türkiye'nin, koalisyonla yönetilen bir ülke olduğu unutulmamalıdır. Diyalog sürecinin tüketilmemesi halinde, sorunların aşılmaması için hiç bir neden yoktur'' dedi. 
     
     Ek vergiler... 
     Bu arada Şubat krizinden bu yana ''reel kesimin nekahat döneminde'' olduğunu hatırlatan Hisarcıklıoğlu, getirilmesi planlanan ek vergilerin hastayı komaya sokacağını savundu. 
     Ekonominin sıkışma dönemlerinde, piyasanın açılması için vergilerin düşürülmesinin en makul yol olmasına karşılık, ekonomi yönetiminin kamu maliyesini güçlendirme yolunu seçtiğini hatırlatan TOBB Başkanı Hisarcıklıoğlu, şöyle dedi 
     ''Yüksek oranlı vergilerin üretimi düşürdüğü, istihdamı olumsuz yönde etkilediği, geçtiğimiz dönemde açıkça ortaya çıkmıştır. Vergi gelirleri düşmüş, tahsil edilemez hale gelmiştir. Ek vergiler, günü kurtarmaktan başka bir anlam taşımadığı gibi, reel kesimin rekabet gücünü, vatandaşın direncini düşürüyor. Hal böyleyken yeni vergilerin üzerinde bir kez daha düşünülmesi yerinde olacaktır. Kamu maliyesinin güçlendirilmesi, vergilerin düşürülmesi paralelinde üretimin arttırılması ile kalıcılık kazanır.'' 






</TEXT>
</DOC>
