<DOC>
<DOCNO> 9890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/dunya/dun02.html </URL>
<DATE> 2001/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem barbar hem küstah 
</HEADLINE>
<TEXT>

Binlerce yıllık Buda heykellerini parçalayan Taliban’ın Kültür Bakanı’, dünyadan yağan tepkileri Büyütecek ne var, alt tarafı taştan topraktan şeyler’ diye cevaplandırdı 
     DIŞ HABERLER SERVİSİ 

     Afganistan’da şeriatçı Taliban yönetimi dünyanın her köşesinden gelen tepkilere kulaklarını tıkayıp yine herkesin gözünün içine baka baka Buda heykellerini yok etti. Şeriatçı yönetim, gelen tepkiler karşısında alttan almak bir yana, bir de dünya ile alay etmeye başladı. Taliban’ın Kültür ve Enformasyon Bakanı Kudretullah Cemal, tepkiler karşısında "Bunda büyütülecek ne var Alt tarafı taştan - topraktan şeyler" dedi. 
     İnsanlığın ortak kültür mirasını gözünü kırpmadan yerle bir eden Taliban’ın Kültür Bakanı, "Çok sürmez, endişe etmeyin. Üç dört günde biter. Zaten ellerini, ayaklarını ve başlarını hallettik " diye devam etti. 
     Kendisine "Heykelleri tank ve toplarla yıkıyormuşsunuz, doğru mu " şeklinde soru soran gazetecilerle dalga geçen vandal bakan, "Ona gerek yok ki Bunlar topraktan yapılmış. Barut ve kazma - kürek işi hallediyor" cevabını verdi. 
     
100 bin heykel      Afganistan’ın başkenti Kabil’in yaklaşık 130 kilometre kuzey batısında Bamiyan’da bulunan, boyları 52.5 ve 36 metre yüksekliğindeki Buda heykelleri, ülkedeki iç savaş nedeniyle daha önce top ateşlerinden de hasar görmüştü. 52.5 metre yüksekliğindeki heykelin, dünyada ayakta duran en büyük Buda heykeli olduğu belirtiliyor. Afganistan’da bunlardan başka 100 bin Buda heykeli daha bulunuyordu. 
     
Tepkiler      Başta BM, UNESCO, AB ve İslam Konferansı Örgütü olmak üzere, uluslararası toplumun şiddetli tepkisini çeken Taliban yönetimine, "insanlığın ortak mirası" sayılan 2 bin yıllık heykellerin yıkılmaması çağrısında bulunulmuştu. Bir UNESCO temsilcisi bizzat Kabil’e giderek Taliban lideri Molla Ömer’le görüşmüştü. Taliban’ı tanıyan Suudi Arabistan ile Pakistan da uygulamayı kınamışlardı. 
     


 DÜNYA 












</TEXT>
</DOC>
