<DOC>
<DOCNO> 33561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/24/siyaset/asiy.html </URL>
<DATE> 2001/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanlar yenilikçi’ çıktı 
</HEADLINE>
<TEXT>

Kapatılan FP’nin 420 başkanından büyük bir bölümü Tayyip Erdoğan’ın partisinden yana tavır koydu 
     ŞÜKRAN ÖZÇAKMAK 

     Necmettin Erbakan’ın, "Siz sizden ayrılanlardan uzak durun" sözlerine rağmen, kapatılan FP’nin 420 belediye başkanından büyük bölümünün yenilikçilere katılacak olması, Saadet Partisi’ni sıkıntıya soktu. Kararsız durumdaki çok sayıda başkan ise Recep Tayyip Erdoğan’ın kuracağı partinin programının açıklanmasını bekliyor. 
     Ankara Büyükşehir Belediye Başkanı Melih Gökçek’in, Erdoğan’ın yasağının kalkması halinde yenilikçilere katılacağını söylemesi, yenilikçi kanada da puan kazandırdı. İstanbul Büyükşehir Belediye Başkanı Ali Müfit Gürtuna ise "Şimdilik gelenekçi veya yenilikçi değil İstanbulluyum" diyerek karasızlığını ortaya koydu. 
     Erbakan’ın kalesi Konya’nın Büyükşehir Belediye Başkanı Mustafa Özkafa, gelenekçilerden olduğunu söylerken, ildeki 68 başkanın önemli bir kısmının da yenilikçi olduğu belirtiliyor. 
     Gelenekçiler ise "Saadet Partisi ile eyvallah" dediler. Bitlis Belediye Başkanı Yaşar Burhan, "Gelenekçiyiz" derken, Ahlat Belediye Başkanı Mevlüt Gülmez, değişime inanıyor. Tatvan Belediye Başkanı Mustafa Kara ise kararsızlar arasında. 
     
     Programı bekliyorlar 
     Afyon’un Bolvadin Belediye Başkanı Mehmet Kayacan da "Kararsızım ancak yenilekçilerin çok taraftar toplayacağına inanıyorum. FP’nin ilkelerine bağlık kalacaklarına dair endişem var. Bu nedenle programlarını açıklamalarını bekliyorum" dedi. 
     Kütahya Belediye Başkanı Süleyman Canan ise Saadet Partisi’nden yana olduğunu belirterek, ayrılığı suni olarak niteliyor. Başkanı Abdulkadir Kırmızı gelenekçi olduğunu söylerken, Kayseri Büyükşehir Belediye Başkanı Mehmet Özhaseki, Nevşehir Belediye Başkanı Yalçın Demir, Trabzon Belediye Başkanı Asım Aykan, yenilikçi oluşumdan yana tavır koydu. 
     
     Az kalsın düşüyordu 
     İbrahim SEZEN DHA 

     Giresun’un Alucra ilçesinde katıldığı 4. Ekin Festivali’nden önceki gün saat 20.00 sıralarında ayrılan ve Gümüşhane’nin Şiran ilçesi DYP’li Belediye Başkanı Osman Karaca’yı saat 23.00’de makamında ziyaret eden Erdoğan’a gittiği her yerde vatandaşlar büyük ilgi gösterdi. Belediyedeki sohbette 8 yaşındaki Murat Çakıl, Erdoğan’ın yanına yaklaşarak, "Seni seviyoruz Tayyip amca" dedi ve elini uzattı. Erdoğan da, çocuğun elini tutmak için çabalarken oturduğu koltuktan düşme tehlikesi geçirdi. 
     



 SİYASET 












</TEXT>
</DOC>
