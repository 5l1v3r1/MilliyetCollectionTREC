<DOC>
<DOCNO> 7673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/18/spor/ygskol.html </URL>
<DATE> 2001/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Birer devre 
</HEADLINE>
<TEXT>

     Doğan Koloğlu 

     Nerede İstanbul’daki ilk maçın Samsun’u, nerede buranın üç gün önce üç sakat vermiş yorgun Galatasaray karşısında ilk yarı korkak, kendi on sekizine dizilmiş Samsun’u. Hangi takım Galatasaray’a orta alanı teslim ederse ilk yarıdaki Samsun’a döner. Yani Samsun’da duran adam koşan adamdan fazlaydı. İlk yarı öyle uykudaydılar ki, ikinci yarı yeni maça başlamış gibi heyecanlı ve hareketliydiler. Defansları on sekiz içine gömüldü ve ileri çıkıp, oyun kurma görevleri olduğunu düşünemeyecek kadar rakibi karşılarında büyüttüler. Çıkan iki kırmızı kartla Samsun defansındaki kalabalıktan bir kişi eksilirken, Galatasaray’da da heykel gibi duran Jardel’in yerine on sekiz içine hareketlilik geldi. Nitekim Hagi 36. dakikada ofsayta düşmeden koşan bir santrfor Okan gördü, depar yoluna gol pasını attı. Okan da Jardel’in üretemeyeceği çabukluk yaptı, golü buldu. Gole kadar Samsun ne rakibini presle yoran yüklenmeyi yapabildi, ne orta alanda Galatasaray’ı karşıladı. Ama ikinci yarı Samsun öyle bir hücum futbolu oynadı ki, bunu ilk yarıda neden örneklemediler diye düşündük. Hele ilk yarı özellikle sol kanatta Hasan - Ergün ikilisinin klasik bir numarasına belki on kez teslim oldular. Hasan yerini boşaltıp geri kaçıyor veya geri kalıyor. Onun boşluğuna Ergün giriyor ve bu ısrarla tekrarlanıyor. Ya Ergün, ya Hasan basit yer değişimle o kanadı çökerttiler. Buna izin verilmesi affedilmezdi. Oradaki yırtılma defansı on sekiz içine çekilmeye mahkum etti. Galatasaray bu kolay taktikle ilk yarıyı götürdü. 
     İkinci yarı Samsun ayıldı. Defansı ileri taşıdı. O zaman Galatasaray’ın yorgunluğu sırıtmaya başladı. İlk kez Samsun’un forvette altı kişi ile gol bölgesinde çoğaldığını gördük. Galatasaray, Hasan’ın yerine Arif’i aldı. Yalnız Arif, Hasan kadar yaratıcı olamadı. Hocanın bu kararı yanlıştı. Serkan gibi Samsun’da gol kralı olmuş birinin son dakikada oyuna girmesi ve hiçbir şey yapaması üzücü bir gerçekti. Yedekler bir türlü form tutamıyor. Galatasaray’ın bu yedeklerle şampiyonluğa gitmesi çok zor. Samsun bu yarı gözle görülür bir hamle üstünlüğü sağladı. Yan yönetim ilk yarıdaki bu boşalmayı kontrole almıştı. Ve Samsun becerili bir futbola döndü. Tribünler bu kez destek temposu ve sloganlar atmaya başladılar. Samsun’da ilk yarıda iyi oynayan oyuncu sadece kaleci idi. Ama ikinci yarı kötü oynayan yoktu. Hakem çok iyi ve tutarlı bir yönetim gösterdi. Liglerde rekor sayılacak kart çıktı. Galatasaray’da doksan dakika aynı tempoda oynayan Ergün’ü kutlamak gerekir. Sonuçta bir devre Galatasaray, bir devre Samsun oynadı. 
     


 SPOR 

























</TEXT>
</DOC>
