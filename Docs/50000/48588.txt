<DOC>
<DOCNO> 48588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/soneko08.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İş çevreleri KDV oranlarında indirimi tartışıyor... 
</HEADLINE>
<TEXT>

     Ekonomi yönetimi ile iş çevreleri, Türkiye Odalar Birliği Sektör Kurulları Sonuçlandırma toplantısında yeniden gündeme gelen katma değer vergisi KDV oranlarındaki indirimi tartışıyor. 
     Ekonomideki daralma ile birlikte çeşitli sektörler, KDV oranlarının düşürülmesi talebiyle art arda Maliye Bakanlığı'na gelmeye başladı. Önce otomotivciler, motor silindir hacmi 1.600 cc'ye kadar olan otomobillerde yüzde 26, 1.601 ve üstü motor hacmine sahip otomobillerde ise yüzde 40 olan KDV oranlarında indirim istedi. 
     Küçük el aletleri üreticileri ile dayanıklı tüketim malları imalatçıları da halen yüzde 26 olan KDV'nin genel orana düşürülmesi, o olmazsa birkaç puan aşağı çekilmesi talebinde bulundu. Tekstil ve konfeksiyon sektörü de, genel oran yerine indirimli KDV grubuna alınmaları için başvurdu. Tekstil ve konfeksiyoncular, pamukta olduğu gibi iplikte de KDV'nin yüzde 1 olması, iplik kumaş ile kumaşta da yüzde 8'e düşüşürülmesi gerektiğini bildirdi. 
     Gayrımenkul Yatırım Ortaklıklıkları da, yüzde 18 olan KDV'nin yüzde 1 ya da 8'e indirilmesi için bastırırken, yumurtacılar da bu ürünün yüzde 8 yerine yüzde 1 KDV'ye tabi tutulmasını istedi. 
     Tarım ve Köyişleri Bakanlığı, gübre fabrikalarının aksi görüş beyan etmesine karşılık, gübredeki KDV'nin yüzde 18'den 1'e indirilmesi ve buna paralel sübvansiyonun son bulması yönünde talepte bulundu. 
     Son olarak turizm sektörü, diğer ülkelerle rekabet edebilmek için yüzde 18'lik KDV'nin konaklama ve diğer hizmetlerde aşağı çekilmesi için rapor sundu. 
     Maliye Bakanlığı ise 2001'in ardından 2002'de de Türkiye'nin ciddi bir ekonomik program uygulamak ve bu çerçevede bütçe gelir hedeflerini tutturmak zorunda olduğunu belirterek, bugüne kadar sektörlerin bu taleplerine yanıt vermedi. 
     Ancak Türkiye Odalar ve Borsalar Birliği'nin TOBB önceki gün Ankara'da yapılan ve çeşitli Bakanların katıldığı toplantıda konu yeniden gündeme geldi. 
     TOBB yöneticileri ve toplantıya katılan diğer işadamları, ekonominin tekrar canlandırılması için süreli bile olsa KDV oranlarında genel bir indirime gidilmesi önerisinde bulundu. Ancak Devlet Bakanı Kemal Derviş, söz konusu talebi, hükümette detaylı bir şekilde görüşülmeden tartışma konusu yapamayacağını belirtti. Maliye Bakanı Sümer Oral da, bu konuda bir çalışma yapılması gerektiğini ifade etti. 
     Bu çerçevede vergi konusunun gelecek toplantıda ele alınması kararlaştırıldı. 
     Maliye Bakanlığı yetkilileri, KDV oranlarında 1 puanlık indirimin 2002 yılında yaklaşık 1 katrilyon liralık gelir kaybına yolaçacağını 
     belirtiyor. Oranlarda Kasım ve Aralık aylarına yönelik 1 puanlık indirimin götürüsü ise 150-200 trilyon lira olarak hesaplanıyor. Yetkililer, TÜSİAD'ın vergi indirim taleplerinin de yeraldığı raporlarının Uluslararası Para Fonu'na IMF kadar götürüldüğünü, bu çerçevede yapılan değerlendirmelerde bu kuruluşun kendilerine ''Buradan kaybettiğiniz geliri, koyabilirseniz vergi indirimine gidebilirsiniz'' şeklinde görüş bildirdiğini vurguladılar. Yetkililer, KDV oranlarında uzun süreli bir indirim halinde bunun ortaya çıkaracağı gelir kaybının telafi edilemeyeceğini, en fazla oranlarda 2 aylık bir indirime sıcak bakılabileceğini kaydettiler. Bu arada iş dünyasının bir diğer isteği enflasyon muhasebesine de Maliye bürokratları temkinli yaklaşıyor. Enflasyon muhasebesinin uygulamasında oldukça zorluklar bulunduğuna dikkati çeken bürokratlar, ''Enflasyon muhasebesi, vergi kaybına da yol açar. Ayrıca Türkiye, hep enflasyonla mı yaşayacak Enflasyonu aşağı çekmek öncelikli hedefimiz değil mi '' şeklinde görüş bildirdiler. 
     






</TEXT>
</DOC>
