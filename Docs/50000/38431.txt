<DOC>
<DOCNO> 38431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/son/soneko10.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell "alo" dedi...İlk görüşmeyi Başbakan Ecevit yaptı 
</HEADLINE>
<TEXT>

     Türkiye'nin 4. GSM operatörü Aycell, bugün teknik olarak faaliyete başladı. Aycell'den ilk görüşmeyi Başbakan Bülent Ecevit ile Ulaştırma Bakanı Oktay Vural yaptı. 
     Başbakan Ecevit, Başbakanlık Merkez Binası Üst Bakanlar Kurulu Salonu'nda Aycell hattından Aycell'in tanıtımı amacıyla Sheraton Oteli'nde düzenlenen törene görüntülü telefon aracılığı ve Aycell hattıyla bağlanarak, Ulaştırma Bakanı Oktay Vural ile görüştü. 
     Ulaştırma Bakanı Vural, ''Sayın Başbakanım iyi günler'' diyerek konuşmasına başladı.Başbakan Ecevit de Ankara'dan ''Alo'' dediğini belirterek, Türkiye'nin son yıllarda iletişim teknolojisi alanında büyük atılımlar yaptığını ve bu atılımların devam ettiğini söyledi. Ecevit, şöyle konuştu 
     ''Bugün, bunun yeni bir örneğini görüyoruz. Aycell'in tanıtımı ile bugün yeni bir GSM kuruluşu daha devreye girmiş olmaktadır. Türk Telekom'u ve bu yeni şirketin kurucularını, yöneticilerini, çalışanlarını yürekten kutluyorum ve başarılar diliyorum. Yeni girişimle Türkiye GSM alanında yeni bir atılım daha yapmış olmaktadır. Bunun milletimize hayırlı olmasını diliyorum. Başarılar diliyorum, saygılar sunuyorum.'' Ecevit, Türk Telekom'un çok başarılı çalışmalar yaptığını belirterek, bunun yeni bir örneğinin görüldüğünü söyledi. Ulaştırma Bakanı Vural da Başbakan Ecevit'e teşekkür ederek, ''Türk Telekom'a gösterilen alaka karşısında umarım halkımıza güzel hizmetler vereceğiz'' dedi. Başbakan Ecevit, Ulaştırma Bakanı Oktay Vural'a, ''Sizi ve bütün arkadaşlarınızı kutluyorum'' diye seslendi. 







</TEXT>
</DOC>
