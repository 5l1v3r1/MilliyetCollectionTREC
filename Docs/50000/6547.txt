<DOC>
<DOCNO> 6547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/yasam/yas03.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurdum gurbetçisi iş başında 
</HEADLINE>
<TEXT>
Kilisenin çanağına çiş krize yol açtı 
     MUSTAFA ÖZBAY Düren 

     Almanya'nın Düren kentinde Reiner Gattys adlı bir papazın, "Türkler kilisenin kutsal çanağına işiyor" sözleri üzerine, Türkler için özel talimatname hazırlanması büyük tepki gördü. 
     Sözkonusu talimatname Düren Şehir İdaresi Kültür Komisyonu'nun 6 Şubat'ta yaptığı toplantıda alındı. Lendersdorf'daki Rurtalhalle adlı salonu Türkler'in nasıl kullanacağını içeren talimatnamede, "Azami 250 Türk biraraya gelip, salonda düğün yapabilir ya da ulusal bayramlarını kutlayabilir" sözlerine yer verildi. Talimatnamenin yazımına neden olan olaylarsa şöyle gelişti 
     Gattys, Katolik Kilisesi'nin yanındaki Rurtalhalle'de 29 Ekim 1998'de yapılan Cumhuriyet Bayramı kutlamalarının ardından belediyeye bir şikayet mektubu yazdı. Gattys, "Salonda toplanan Türkler kiliseye zarar veriyor. Araçlarını gelişigüzel parkedip yangın çıkışlarını kapatıyor, hatta çocukları kilisenin kutsal su çanağına işiyor" iddialarına yer verdi. 
     Düren Yabancılar Meclisi Başkanı Mehmet Tekin ise şu değerlendirmeyi yaptı 
     "Kendi evim de salonun karşısında. Bir program olduğunda ben de park yeri bulamıyorum. Almanlar'ın karnaval eğlencelerinde aynı sıkıntılar olmuyor mu Papazın mektubu yakışıksız. Üstelik çanağa işendiği iddiası yanlış. Çanağın içi hep sigara izmariti dolu. İzmaritin sarısını başka yönlere çekiyorlar." 
     


 YAŞAM 















</TEXT>
</DOC>
