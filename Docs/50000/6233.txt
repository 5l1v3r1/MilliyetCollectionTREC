<DOC>
<DOCNO> 6233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/spor/ysen.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor ayrılık 
</HEADLINE>
<TEXT>

     ERDOĞAN ŞENAY 

     Pamuk ipliğine bağlı bir yaşamla günleri, yılları arşınlayıp durmaktayız aslında... Bir bakıyorsunuz yılları birlikte geçirdiğiniz dostlar kalabalığıyla birlikte mutluluk dolu zamanları yudumluyorsunuz... Sonra bazı günler gökyüzünün karardığını hissediyor ve nefes alamaz hale geliyorsunuz nedense bir anda... Telefonunuz çalıyor ve aniden sevgili bir dostumuzun kayıp haberini fısıldayıveriyor saygın bir arkadaşın hüzünlü sesi kulaklarınıza. 
     Gündüz Kılıçlar’ın, Namık Sevikler’in, Örsan Öymenler’in, Altan Erbulaklar’ın, Egemen Bostancı, Candan Tarhan ve Sebahattin Ermanlar’ın kaçınılmaz Dünya göçleri de böyle sisli günlerde bize ulaşıp, dağlamıştı yüreğimizi... İslam Çupi’nin ölümü bütün spor dünyamızı matemlere gömdü. Ama daha derin izler bırakacak sanırım büyük ustamızın, saygın ağabeyimizin, manevi BABA’mızın bizleri öksüz bırakıp, gitmesi. 
     1950’li yıllarda onunla Çapa’da tanıştığımız ilk zamanların heyecan dalgalarını hala hisseder dururum içimde... Onun sahadaki top koşturmada seyirci gözlerine sunduğu olağanüstü estetik ve teknik maharetlerin bütün ince detayları sanki dün görmüşüm gibi yaşar beynimin içinde. 
     Ağabey - kardeşlikle başlayan yakınlaşma, Metin Türel’in de beraberliğinde tam bir "kadim dostluğa" dönüşmüştü kısa sürede aramızda... Bize Jean Paul Satre’den bölümler okur, Türk ve Dünya edebiyatının büyük ustalarını yorumlar, ille de ustad Çetin Altan’ın günlük yazıları karşılıklı değerlendirir ve neyi ne kadar anlayıp, ne kadar da anlayamadığımıza muhakkak kulak kabartırdı İslam ustamız... Doğrusu ya, beynimin her türlü teknik bilgiye aç olduğu günlerde ondan ve Çetin Altan ustadan çok şeyler öğrendiğimi her zaman saygıyla anımsarım. 
     Beraberce kalem oynattığımız Tercüman’ın, kapkaçak dağıtmadan sattığı gazetenin net rakamı 600 bindi o yıllar... Gazete Necmi Tanyolaç ustanın tatlı sert titizliğinde hazırlanır, başkalarını bilmem ama İslam Çupi’nin yazıları için maç sonrası yüzlerce gazete satın alan okuyucuyu adeta tek tek tanırdım ben... Uzun lafa gerek yok... Türk spor medyası gerçek duayenini toprağa vermiştir geçen gün... Spor sayfalarına edebiyatı sokan, enfes Türkçesiyle yazan, konuşan ve de yazılarında bizlere maçları şairane dizelerle sunan İslamımızın yokluğunu gelecekte bakalım hangi hasretlerle taşıyabileceğiz... 
     Güle güle ağabey, seni asla unutmayacağız. 
     
Moskova’da, Çupi’ye saygı      CENK BAŞLAMIŞ 

     MERHUM yazarımız İslam Çupi, Moskova Fenerbahçeliler Derneği tarafından da anıldı. Fenerbahçe - Galatasaray karşılaşmasından önce dernekte düzenlenen toplantıda Çupi ile ilgili konuşma yapıldı. Yönetim Kurulu da, Çupi’nin bir portresinin derneğe asılması kararı aldı. 
     


 SPOR 





























</TEXT>
</DOC>
