<DOC>
<DOCNO> 27426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/yasam/yas00.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlere kumar servisi 
</HEADLINE>
<TEXT>

Bond çantalara kurdukları taşınabilir 'poker makineleri'yle özel müşterilerine evlerinde kumar oynatan şebeke, 'suç aletleriyle' ele geçti 
     ŞAKİR AYDIN İstanbul 

     Kadıköy'de polis ekipleri müthiş bir kumar çetesini ortaya çıkardı. 
     Gayrettepe Asayiş Şube Müdürlüğü Kumar Masası ekipleri, araştırmaları sonucu, Kadıköy Altıyol Çilek Sokak'taki bir binanın 2. ve 3. katına baskın düzenledi. Baskında 5 bond çanta, televizyonlar ve cep telefonları ile 4 adet sabit kumar makinesi ele geçirildi. Kumar şebekesinin elebaşı olduğu öğrenilen Halim Tavlı, elektronik teknisyeni Murat Çelenk, kardeşi Mehmet Çelenk ve Mahmut Eliti ile müşterileri oldukları bildirilen 6 kadın da yakalanarak Asayiş Şube Müdürlüğü'ne götürüldü. 
     Baskın sonucu ele geçirilen bond çantalarda ise, polisi bile şaşırtan ilginç bir 'kumar düzeneği' bulunduğu anlaşıldı. 
     
İlk kez rastlıyoruz'’      Çantaların herbirinde güç kaynağı ve bilgisayar sistemleri vardı. 
     Ve televizyona bağlanabilen bu sistem sayesinde, cep telefonu ve kumanda aletleri yardımıyla poker oynanabiliyordu. Ayrıca çantaların taşınabilir olması nedeniyle, referanslı müşterilerin evlerine gidilerek, buralarda da poker oynatılabiliyordu. Kumar oynamak isteyen müşterilere yine bilgisayarlı sistem yardımıyla kredi açıldığını ve nakit para alındığını ifade eden yetkililer, böyle bir sistemi kullanarak kumar oynatıldığını ilk kez gördüklerini ve çok şaşırdıklarını dile getirdi. 
     Sistemi kuran elektronik teknisyeni Murat Çelenk ile diğer kumar şebekesi elemanlarının sorguları sürüyor. 
     



 YAŞAM 























</TEXT>
</DOC>
