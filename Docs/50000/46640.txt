<DOC>
<DOCNO> 46640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/13/spor/yozer.html </URL>
<DATE> 2001/10/13/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Koşarsan kazanırsın 
</HEADLINE>
<TEXT>

     Galatasaray, göze hoş gelen, kendisine yakışan, insanı maça geldiğini sevindiren futboluyla Göztepe’yi makus talihi ile İzmir’e geri gönderdi. Bu futboluyla Sarı - Kırmızılılar’ın karşısında dün zaten hangi rakip olursa olsun, sahadan sağ çıkma şansı yoktu. 
     Skora bakıp, sakın aldanmayın. Göztepe harbiden "kaya" gibi bir takım. Rıza’nın benimsediği İngiliz futbolundan güzel örnekleriyle Galatasaray’ı ancak bu kadar zorlayabildi. Galatasaray dışında karşısında hangi takım olursa olsun, Göztepe dün puan ya da puanları hanesine yazdırırdı. 
     Ama Cim - Bom’un, maça galip başlaması da, bu güzel futbolu getirmedi değil. Daha 20. saniyede Vedat herkesi şaşırttı. Çünkü hayatında ilk kez böyle bir gol attı. Belki de bu şekilde atacağı son gol olacak. Öyle garip vurdu ki topa, daha ısınma turları yapan Majdan çaresizlik içinde kaldı. Göztepe ne olduğunu anlayamadan ikinci golü yediğinde, daha sahada birçok oyuncunun ayağına top bile değmemişti. 
     Galatasaray gerçekten çok koşan bir takım. Öyle koşuyorlar ki, rakibin dili iki karış dışarı çıkıyor. Adamlar nefes alamıyorlar. Maç sonunda oksijen çadırına giriyorlar. Bu kadar çok koşan takım, bu emeği harcıyorsa, hakkı da üç puandır. Son derece ciddi oynadılar. Rakibin direncinin farkına vardılar. İşi bir an olsun bırakmadılar. Top ayaklarındayken, sahadaki 11 kişinin blok halinde sanki uzaktan kumanda gibi hareket etmeleri ve herkesin ne yapacağını çok iyi bilmesi, Avrupa’da bile birçok takımın harcı değil. Sanki basketboldaki gibi kenarlardan taktik numarası veriyorlar. Ona göre de oynuyorlar. 
     Sezon başından bu yana Arif’e söylenmedik laf bırakmadı beyler. Hakarete gelen eleştiriler aldı, ama onun Arif olduğunu unuttular. Arif’in Osmanlı tokadı, yüzlerde izini bıraktı. Ama önemli olan o şamarı yiyenlerin farkına varması. 
     Galatasaray hem futboluyla, hem golleriyle Nantes maçı öncesi moralini depoladı. Nantes karşısında da böyle oynayacakları bir gerçek. Zaten belli ki, hepsi bu işi sonuna kadar götürecek. 
     



 SPOR 






















</TEXT>
</DOC>
