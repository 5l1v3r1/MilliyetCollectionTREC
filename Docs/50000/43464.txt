<DOC>
<DOCNO> 43464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/21/son/sonspo20.html </URL>
<DATE> 2001/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Brezilyalı futbolcuların isyanı 
</HEADLINE>
<TEXT>

     Trabzonspor Kulübü Başkan Yardımcısı Ahmet Kul, bordo-mavili takımda bulunan 4 Brezilyalı oyuncunun, maddi konuları dile getirerek yaptıkları davranışların geri teptiğini söyledi. 
     Ahmet Kul, Brezilyalı Aurelio ve Da Silva'nın hatalarını anladığını ve dünkü çalışmada yer aldığını belirterek, ''Eduardo ise yaptığının cezasını çekti. Bu futbolcu kendine kulüp arayacak. Jarro da hatasını anlayana kadar bekleyecek'' dedi. 
     Brezilyalı oyuncuların çok abartılmasından dolayı bu olayın yaşandığını ifade eden Kul, ''Ancak bu oyuncuların isyanları geri tepti. İlk günlerde bize karşı tavırları halen daha gözümün önünde. Aşırı abartılmamalıydılar. Ancak hatalarını anlayanları yeniden bağrımıza basacağız'' diye konuştu. 
     Bu hafta içinde kulüpte yaşanan gelişmelerden dolayı İstanbulspor maçına tam olarak konsantre olamadıklarını da ifade eden Kul, şunları söyledi 
     ''Ligde iyi sonuçlar alan bir rakiple karşılaşacağız. İstanbulspor maçı, bizim tekrar lige dönüş maçımız olacak. BJK İnönü Stadı'nda seyircimizi arkamıza alarak, galip geleceğiz. İstanbulspor bu sezon kalesinde gol görmedi ama biz gerçek gücümüzde oynar ve ilk dakikalarda gol atabilirsek, fark bile yapabiliriz. Maçın öneminin bilinci içindeyiz. Bu karşılaşmada alacağımız 3 puanla biraz olsun rahatlamak istiyoruz.'' 







</TEXT>
</DOC>
