<DOC>
<DOCNO> 18012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/son/soneko18.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Türk ekonomisini değerlendirdi "2000'in programı zayıftı" 
</HEADLINE>
<TEXT>

     AB Komisyonu, 13 aday ülkenin ekonomilerini değerlendirdi ve 2001-2002 dönemi için tahminlerini açıkladı. 
     Komisyon'un ekonomiden sorumlu üyesi Pedro Solbes, Brüksel'de düzenlediği basın toplantısında, bütün adayların 2000 yılında büyüme kaydettiklerini, ancak Türkiye'de yaşanan Kasım 2000 ve Şubat 2001 krizlerinin ekonomik verileri sarstığını söyledi. 
     Bu arada turizm sektörünün önemi üzerinde duran Komisyon, devalüasyondan olumlu etkilenecek bu sektörün gelir katkısının artacağı görüşünü taşıyor. 
     Enflasyon oranının Romanya ve Türkiye'de yüksek kaldığı, diğer adaylarda bu alanda olumlu gelişmeler gözlemlendiği üzerinde duran Solbes, petrol fiyatlarında beklenen düşüşün, enflasyon oranlarını olumlu etkileyeceği tahmininde bulundu. 
     Komisyon'un değerlendirmesinde, 2000 yılında, Türkiye'de ekonomik faaliyetin beklenenden daha fazla hız kazandığı, bunda, faiz oranlarının düşmesi, yatırımların artması ve hükümetin ekonomik istikrar programının başarılı başlangıcı gibi unsurların rol oynadığı belirtildi. Komisyon, 2000'de enflasyonun da hızlı bir düşüş kaydettiğine ancak belirlenen hedefe ulaşılamadığına dikkati çekti. 
     ''İstikrar programının zayıflıkları 2000 sonuna doğru ortaya çıktı'' denilen Komisyon değerlendirmesinde, bankacılık sektörüne gereken dikkatli yaklaşımın sergilenmediği, Kasım 2000 ve Şubat 2001 krizlerinin temelinde bu hatanın yer aldığı savunuldu. Türkiye'de bir belirsizlik ortamı gözlemlendiği kaydedilen değerlendirmede, üretimin zayıflaması, faiz oranlarının yükselmesi ve enflasyonun artması beklentilerinden söz edildi. Bankacılık sektörünün sağlamlaştırılması ile bağlantılı harcamaların kamu finansını sarsacağını kaydeden Komisyon, devalüasyon ve iç talep düşüşünün etkili olacağını belirtti. 
     
     Turizm önemli 
     Turizm sektörünün önemi üzerinde de duran Komisyon, devalüasyondan olumlu etkilenecek bu sektörün gelir katkısının artacağı üzerinde durdu. 
     Komisyon tahminlerinde, Türkiye'de, 2001 yılı için büyüme hızı eksi yüzde 2, 2002'de artı yüzde 3,3 olarak gösterildi. Enflasyon tahmini ise 2001'de yüzde 58, 2002'de yüzde 29 olarak gösterildi. 







</TEXT>
</DOC>
