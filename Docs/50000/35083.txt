<DOC>
<DOCNO> 35083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun19.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas "Saldırıya karşılık vereceğiz" 
</HEADLINE>
<TEXT>

     Aşırı dinci Hamas örgütü, İsrail'in Nablus'ta örgüte ait bir binayı hedef alan ve 5 Hamas liderinin öldüğü saldırısına ''hızla ve acı verici'' şekilde karşılık vereceğini açıkladı. 
     Örgütün üst düzey yöneticilerinden Halid Meşal, Suriye'nin başkenti Şam yakınlarındaki Yarmuk Filistin mülteci kampında toplanan yaklaşık bin Filistinliye yaptığı konuşmada, Arap ülkelerine cihada yol açmaları ve Filistinlilere silah vermeleri çağrısında bulundu. 
     Meşal, ''İzzeddin El Kasım Tugayları Hamas'ın silahlı kanadı bizi hızlı ve acı verici karşılıklara alıştırdı. Bu sefer de yapacaklar'' dedi. Meşal'in konuşması sırasında kalabalık, İsrail ile ABD bayraklarını parçaladı ve yaktı. ABD'yi Filistinlilere karşı işlenen suçlara ortak olduğu gerekçesiyle eleştiren Meşal, Arap ülkelerine de çağrıda bulunarak, ''Sizden tek isteğimiz var cihada yol açın. Stoklarınızdaki silahları bize verin'' diye konuştu. Arap ülkelerinin ABD'den korkmamalarını isteyen Meşal, ''ABD, şeytana benziyor, İran Şahı'na yaptığı gibi sizi de yüzüstü bırakacak'' dedi. 
     Filistin polisine de İsrail'e karşı silaha sarılmaması halinde Filistin yönetimine karşı ayaklanma çağrısı yapan Meşal, ''Filistin yönetiminin kararlarına karşı çıkan ve elinde silah olanlar direnişe katılsın'' ifadesini kullandı. Gösteriye aralarında Filistin Halk Kurtuluş Cephesi-Genel Komutanlık örgütü lideri Ahmed Cibril'in de bulunduğu çok sayıda Filistinli lider katıldı. Gösteride konuşan İslami Cihad lideri Ramazan Abdullah Şallah da İsrail'in Nablus'taki saldırısına misilleme olarak, ''kan ve savaş'' tehdidinde bulunmuştu. İsrail'in Nablus'ta düzenlediği saldırıda, aralarında Hamas liderleri ve 2 Filistinli çocuğun bulunduğu 8 kişi ölmüştü. 







</TEXT>
</DOC>
