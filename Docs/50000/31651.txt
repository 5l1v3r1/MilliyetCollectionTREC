<DOC>
<DOCNO> 31651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/12/yazar/kohen.html </URL>
<DATE> 2001/07/12/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Pahalı dersler 
</HEADLINE>
<TEXT>

     Olacağı bu idi. Türkiye sonunda IMF'nin koşullarına - bulduğu bir formül ile - boyun eğdi. Şimdi IMF'nin ve ardından Dünya Bankası'nın, kredilerin ikinci dilimine yeşil ışık yakması bekleniyor. 
     Ancak hükümetin davranışı, pahalıya mal oldu. Dün NTV'de Celal Pir'in yaptığı bir hesaba göre, Türkiye'nin alacağı toplam 3.2 milyar dolarlık yardıma karşılık bir hafta içinde uğradığı zarar tam 13.1 milyar doları buluyor. Bu ağır faturayı, başka ilavelerle daha yüksek 20 - 25 milyar dolar tutanlar da var. 
     Bu, zararın maddi yönü. Bir de manevi boyutu var Sarsılan güven. Hem sadece IMF çevrelerinde değil, dünya piyasalarında, dost ülke başkentlerinde... 
     Asıl ciddi kayıp da bu. 
     
     OLAN oldu deyip şimdi hiç olmazsa benzer durumların tekrarlanmaması için, son deneyimden gerekli sonuçları çıkarmak gerek. 
     Türkiye'yi yönetenler ve dış ilişkilerde söz sahibi olanlar, her şeyden önce muhataplarını iyi tanımalı, tanımıyorlarsa bunu öğrenmelidir. Örneğin IMF nedir Nasıl çalışır Ne gibi programlar uygular Kuralları nedir Hangi noktalarda ısrar eder Kredi alan ülke, varılan anlaşmaya uymazsa ne olur 
     Kriz sırasında verilen demeçler, bunun yönetim kadrolarında tam bilinmediğini ortaya koydu. Örneğin Ulaştırma Bakanı Enis Öksüz "insanlık namına ucuz kredi verecek bir dünya teşkilatı bulunmadığından" yakındı, IMF'nin "acımasız" davranmasından yakındı ve bu kurumları "insanca davranmaya" çağırdı .. Oysa IMF, Dünya Bankası gibi teşkilatlar "hayırsever" kurumlar değil. Bunlarla ilişkiler daha çok "banka - müşteri münasebeti" düzeyindedir. 

</TEXT>
</DOC>
