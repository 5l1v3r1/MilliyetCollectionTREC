<DOC>
<DOCNO> 45554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun05.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Özbekistan sınırına 8 bin kişilik güç yerleştiriyoruz" 
</HEADLINE>
<TEXT>

     Afganistan'daki Taliban yönetimi, Özbekistan sınırına 8 bin kişilik ekstra güç yerleştirmekte olduklarını açıkladı. 
     Merkezi Pakistan'da bulunan Afgan İslami Haber Ajansı AIP , kimliğini açıklamadığı Taliban savunma bakanlığı kaynaklarına dayanarak verdiği haberde, sınır boyunca zaten binlerce kişilik gücün bulunmasına rağmen, ABD'nin Özbekistan'a asker konuşlandırmakta olduğu yönündeki haberler üzerine takviye birliklere ihtiyaç duyulduğunu bildirdi. 
     AIP'nin haberine göre bir Taliban sözcüsü, ''Güçlerimizi bölgedeki en önemli kesimlere konuşlandırdık. Amerikalılara hiçbir zaman boyun eğmeyeceğiz ve sonuna kadar savaşacağız'' dedi. 
     Özbekistan Cumhurbaşkanı İslam Kerimov önceki gün, sadece insani amaçlı ve kurtarma operasyonlarında kullanmak şartıyla, Amerikan kargo uçakları, helikopterleri ve askerleri için bir havaalanı tahsis ettiklerini açıklamıştı. 
     Bu arada bölgedeki basın mensupları, Özbekistan'a ilk Amerikan kargo uçakları ve askerlerinin dün gece gelmeye başladığını bildirdiler. 
     






</TEXT>
</DOC>
