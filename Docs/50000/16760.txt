<DOC>
<DOCNO> 16760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/18/guncel/gun01.html </URL>
<DATE> 2001/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Koltuk Sevdası’ birilerine takıldı 
</HEADLINE>
<TEXT>

Siyaset dünyasındaki çıkar kavgalarını, yolsuzlukları konu alan TRT'nin Koltuk Sevdası adlı yerli dizisini politikacı baskısı bitirdi 
     BİRSEN ALTUNTAŞ 

     TRT'nin siyasetçileri hicveden Koltuk Sevdası adlı dizisi, 12. bölümünün ardından ani bir kararla yayın programından çıkarıldı. Siyaset dünyasında yaşananları tüm çıplaklığıyla ekrana taşıyan dizinin 26 bölüm çekilmesi planlanıyordu. Ancak ilk 13 bölüm için anlaşma imzalayan TRT yönetimi, dizinin 12. bölümde durdurulmasına karar verdi. Kurumun aylık dergisinin nisan sayısında üç sayfa haberi yapılan ve "İzleyicinin gözdesi" diye lanse edilen dizinin apar topar kalkması şaşkınlık yarattı. 
     
11 yıl önce yazmış      Bütün metinleri TRT Denetleme Kurulu'ndan geçen dizinin "bazı kişileri ürküttüğünü" ifade eden dizinin yazarı Sulhi Dölek, kararla ilgili olarak şunları söylüyor "Dizi başladığında herkes 'TRT böyle bir diziyi nasıl yayınlıyor' diyordu. Ben de 'Çok şey değişti' diyordum. Demek ki değişmemiş. Kimsenin hükümeti devirmek gibi bir niyeti yok. 'Benim memurum işini bilir" sözüyle başlayan dibe vurmuş siyasi yaşam tablosuna ayna tuttuk. Hikayeyi 11 yıl önce yazdım, elbette günümüzdeki siyasi tavırlarla benzerlik gösterecek." 
     
'26 bölümü onaylanmıştı'      TRT'nin nisan ayı programına göre her cuma akşamı saat 21.45'te ekrana gelmesi gerekirken sona erdirilen dizinin yapım şirketi Bugay Yapım'ın koordinatörü Asaf Köksal da karara çok şaşırdığını söylüyor. Köksal, "26 bölümlük sinopsis onaylanmıştı. Gerekçe çok anlamsız geldi" diyor. 
     TRT Genel Müdürü Yücel Yener ise konuyla ilgili olarak şöyle konuştu "Haberim yok. Sadece dizideki genel müdür karakteriyle ilgili senaryonun gereğinden fazla uzadığına karar vermiştik. 13. bölümün yayınlanması için harekete geçeceğim." 
     
TRT'nin dergisinde göklere çıkarılmıştı      TRT, Koltuk Sevdası dizisini, aylık "Radyo Televizyon" adlı dergisinin nisan sayısında öve öve bitiremiyor. "İzleyicinin yeni gözdesi" diye sunulan ve 3 sayfa ayrılan dizi şöyle tanıtılıyor "Türk halkı şu günlerde her cuma gecesi TRT 1'de yeni bir dizinin esiri oldu. Dizi, ülkemizde adı kötüye çıkmış politikacıların dışında, entrikalarla dolu bürokrasi dünyasını ve ilişkilerini hicvediyor. İşin ilginç yanı, bu dizi Türkiye'nin tek kamu televizyonu olan TRT'de yayınlanıyor. Hem toplum açısından önemli bir gelişim hem de kurum adına TRT'nin değişim anlayışının mühim bir göstergesi." 
     


 GÜNCEL 




















</TEXT>
</DOC>
