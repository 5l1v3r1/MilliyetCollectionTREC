<DOC>
<DOCNO> 43029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/soneko12.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Sümer Oral "Hedeflerde sapma yok" 
</HEADLINE>
<TEXT>

     Maliye Bakanı Sümer Oral, büyümeyi yakalama ve Türk Lirasına değer kazandırmanın, ekonominin temel hedefi olduğunu söyledi. 
     Oral, basın mensuplarıyla bir sohbet toplantısı düzenledi. Bakanlık üst düzey bürokratlarının da katıldığı toplantıda, önce 2001 yılı bütçe uygulama sonuçları hakkında bilgi veren Oral, 8 aylık bütçe rakamlarının, hedeflerin üzerinde bir gerçekleşme olduğunu ortaya koyduğunu belirtti. Ağustos ayında 4.3 katrilyon liralık vergi toplandığını, bu rakamın geçen yılın aynı ayına göre yüzde 42.1'lik bir artış anlamı taşıdığını kaydeden Maliye Bakanı, faiz dışı harcamaların da program hedefleriyle örtüştüğünü bildirdi. Temmuz ayı sonunda 8.3 katrilyon lira olan faiz dışı fazlanın Ağustos sonunda 10.2 katrilyon lira seviyesine çıktığını anlatan Oral, yıl sonunda da faiz dışı fazlada öngörülen 11.4 katrilyon liralık hedefe ulaşılacağını vurguladı. 
     Maliye Bakanı Oral, söz konusu rakamların 2001 yılı bütçesindeki hedeflere ulaşılacağını, hedeflerde bir sapma olmayacağını ortaya koyduğunu da ifade ettiği toplantıda, sözlerini şöyle sürdürdü ''Ekonomik programın en önemli ayağı mali politikalar ve bütçe dengesidir. 2001 başından bu yana bu hedeflerde hiç sapma olmadı, hep olumlu gelişmeler görüldü. Bütçe dengelerinin korunması, sağlıklı bir bütçe yapısı, birinci derece önemlidir. Bizde de çe dengelerini gayet olumlu gitmesi, ekonomi bakımından son derece önemlidir.'' 
     Oral, 2002 yılı bütçesi hazırlıkları hakkında da bilgi verdi ve makro ekonomik büyüklüklerin, Yüksek Planlama Kurulu'nda son şeklini alacağına dikkati çekti. Yeni yıl bütçesinin bir takım yenilikler getirdiğini de anlatan Oral, bu çerçevede bütçede yeni kodlama sisteminin 6 kuruluşta pilot olarak uygulamaya konulacağını, aynı şekilde performans kriterleri ve tahakkuk sisteminin de pilot olarak başlayacağını bildirdi. Say 2000i projesinin de 2001 yılında tamamlanmasının öngörüldüğünü ve 100 saymanlık hariç projenin altyapısının diğer saymanlıklarda oluşturulduğunu belirten Maliye Bakanı, bu şekilde 2002'den itibaren bin 800'in üzerindeki saymanlıkta bütçe gelir ve giderlerinin günlük olarak izlenebileceğini ifade etti. 
     Bunun saydamlık açısından son derece önemli olduğuna işaret eden Oral, yeni yıl bütçesinin özellikleri konusunda da şöyle konuştu 
     ''Ekonomideki üretim ve büyüme son derece önemli. Üreten ekonominin sağlıklı ürünleri olur. Üreten ekonomi problemleri çözer. 2002 bütçe çalışmalarında, ekonominin tekrar büyümeyi yakalaması en önemli hedeflerimizden birisidir. 
     2002 bütçesiyle ilgili makro çalışmalar teknik ve siyasi düzeyde gütürülüyor. IMF ile de 2001 bütçe sonuçları ve 2002 bütçesi görüşmeleri devam ediyor.'' Emek Otellerinin işletme hakkı devirlerine ilişkin çalışmalara da değinen Sümer Oral, 3 otel zincirine yönelik işletme hakkı devir çalışmalarında sözleşmelerin tercüme aşamasına gelindiğini, hiçbir pürüzün bulunmadığını belirtti. 
     Maliye Bakanı Oral, daha sonra çeşitli soruları yanıtladı. 2001 yılı vergi gelirlerinde bir sorun yaşanmadığını kaydeden Oral, 2002'ye dönük çalışmaların da devam ettiğini vurguladı. 
     Yeni yılda üretimi arttırmaya dönük neler yapılacağı sorusu üzerine, 2002'de mali hedefler ve bütçe değerlerinde bir aksama yaşanmayacağını belirten Oral, ''Ama bu arada ne yapılabilir Ekonomi yönetiminin çalışmaları kamuoyunun önündedir. Ancak mali dengeler, bütçe dengeleri esastır. Burada sapma olursa, ekonomide çok daha sıkıntılar olabilir. Diğer yandan üretim ve büyüme olmadan da bir çok şey aksar. Yeni rahatsızlıklar meydana gelir. Büyümeyi yakalamak, TL'ye değer kazandırmak ekonominin temel hedefidir'' diye konuştu. 







</TEXT>
</DOC>
