<DOC>
<DOCNO> 29597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/30/siyaset/asiy.html </URL>
<DATE> 2001/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Kurultayı bugün 
</HEADLINE>
<TEXT>
Baykal’dan son dakika golü 
Deniz Baykal, Parti Meclisi’nde üstünlüğü garanti edecek bir seçim sistemi getirerek muhalifleri gafil avladı 
     HELİN ÖZMEN SALİHA ÇOLAK Ankara 

     CHP kurultayı öncesinde Ertuğrul Günay, Parti Meclisi PM listesi üzerinde çalışırken, Genel Başkan Deniz Baykal son dakika atağıyla PM’de üstünlüğü garanti edecek bir seçim sistemi getirerek muhalifleri gafil avladı. 
     Baykal’ın PM’ye kendi kontenjanından isim seçtirmek için gündeme getirdiği seçim sistemiyle ANAP’ta uygulanan model getiriliyor. Genel Başkan ve Parti Meclisi seçiminden oylanacak olan tüzük değişikliğiyle PM, 60’tan 72’ye çıkarılacak. 
     Genel başkana bilim, yönetim, kültür platformundan 18 isim önerme hakkı verilerek, delegelerden bunların arasında PM’ye girecek 12 ismin belirlenmesi istenecek. İkinci gün seçim de bu değişikliğe göre yapılacak. Böylece ANAP’ta genel başkanların, teşkilatta güçlü olmayan isimleri doğrudan doğruya MKYK’ya taşımak için kullandığı yöntem ilk kez CHP’de de uygulanmış olacak. Bu yöntemle Baykal, kongrede Parti Meclisi ağırlığını kaybetse bile 12 kişilik kontenjanıyla çoğunluğu eline geçirmiş olacak. 
     CHP’nin iki gün sürecek kurultayında, genel başkanlık, PM ve Yüksek Disiplin Kurulu YDK seçimleri yarın yapılacak. Bin 176 delege, tüzük değişikliğiyle 72’ye çıkması beklenen PM ve 15 kişilik YDK için oy kullanacak. 
     
     Günay’dan tepki 
     Baykal’a karşı genel başkan adaylığını açıklayan Ertuğrul Günay, parti yönetimi tarafından kurultaya sunulacak olan tüzük değişikliklerinin "oldubittiye getirilmeye çalışıldığını" savundu. Günay, "CHP’de genel başkan sultası kurulmak isteniyor" dedi. 
     Deniz Baykal ise bu eleştirilere yanıt vererek "Siyaseti profesyonellikten arındıracağız. CHP örgütü bilim adamlarını kucaklayacaktır" diye konuştu. 
     Bugün adaylık yarışı Deniz Baykal, Ertuğrul Günay, Mahmut Alınak ve Birol Başaran arasında geçecek. 
     
Bu Kurultay’da halk’ konuşacak      En sade Kurultay’da partili olmayanlara da söz hakkı verilecek 
     CHP’nin yeni yönetim kadrolarını belirleyecek 29. Olağan Kurultay, bugün Atatürk Spor Salonu’nda yapılacak. 
     1998 kurultayında salona ses - ışık gösterisi ve Ricky Martin’in şarkısı eşliğinde girdiği için uzun süre eleştirilen Baykal, bu kez sade bir kurultaya hazırlanıyor. Kurultayda, delege ve konuklar türkü dinleyecekler. Salon süslemeleri de sade olacak. Salona Atatürk ve Deniz Baykal’ın posterleri, sözleri, Türk Bayrağı ve CHP bayrağı asılacak. 
     CHP kurultayı bir ilke daha sahne olacak. Kurultayda partili olmayanlara da söz hakkı verilecek. Çok sesliliği sağlamak amacıyla "konuk konuşmacılar" bölümünde, işçi, ev kadını, çiftçi, muhtar, bakkal, işadamı, özürlü ve aydınları temsilen birer kişi konuşacak. 
     
     İnönü bekleniyor 
     CHP’den ayrılanların yürüttüğü yeni oluşum çalışmaları, Erdal İnönü’nün kararını henüz açıklamaması ve yeni oluşumcuların CHP kurultayını beklemesi nedeniyle yavaş ilerliyor. 
     Ercan Karakaş, Seyfi Oktay ve Aydın Güven Gürkan’ın başını çektiği yeni oluşumun omurgasını "üye, örgüt ve program partisi" anlayışı oluşturuyor. 
     Oluşum ayrıca, parti içi uzlaşmaya ve tasfiyecilik yerine birlikte çalışma anlayışına önem veriyor. 
     
Tek adam’ dönemi      Öymen’in başkanlığında muhalif gruplar açısından zengin olan CHP’de, Baykal dönemi istifa ve ihraçlar nedeniyle "tek adam" dönemi olarak yorumlanıyor 
     Deniz Baykal’ın genel başkanlığa seçilmesinin üzerinden geçen 9 aylık sürede parti içi muhalefet CHP’den uzaklaştı. Bu süreç, muhalefet tarafından "tasfiye" olarak yorumlandı. 
     Anadolu Solu, Şeyh Edebali söylemleri ile Bilim, Yönetim ve Kültür Platformu içinde yer alan bazı sağ görüşlü siyasetçiler yüzünden "CHP’yi sağa kaymakla" eleştiren muhalefet, sesini yükseltmeye başladı. 
     CHP, SHP ve SODEP’in eski genel başkanları, CHP’nin "yeni" politik çizgisinden duydukları rahatsızlık nedeniyle Baykal’a iki mektup yazdılar. 
     Partinin gidişini beğenmeyen CHP Onursal Başkanı Erdal İnönü mart ayında istifa etti. İnönü’nün başlattığı istifa furyası artarak devam etti ve CHP ağır toplarını kaybetti. Altan Öymen’in genel başkanlığı döneminde muhalif gruplar açısından zengin olan CHP’de, istifa ve ihraçlardan sonra "tek adam" dönemi başladı yorumları yapılıyor. 
     
     Solda yeni partiler 
     CHP’de çalkantılar sürerken, solda yeni parti arayışları hız kazandı. Mümtaz Soysal ve akademisyenlerin başını çektiği "Kemalist, ulusalcı" partiden başka, CHP’den ayrılanların kurma aşamasında oldukları ikinci bir sol parti de siyaset sahnesine girmeye hazırlanıyor. 
     
Öymen, 16 aylık dönemini savunacak      CHP eski Genel Başkanı Altan Öymen, kurultaya sunulacak CHP Parti Meclisi çalışma raporunda 16 aylık genel başkanlık dönemine yeteri kadar yer verilmemesi nedeniyle kurultayda bir konuşma yapacak. 
     Kurultay delegelerine sunulacak çalışma raporu CHP’nin bir önceki olağan kurultayının yapıldığı 1998 yılından bu yana yapılan çalışmaları kapsıyor. Raporda kendi dönemine ait faaliyetleri sadece 4 sayfa ayrılması üzerine "500 günün özeti" isimli bir kitapçık hazırlayan Öymen, bunu delegelere dağıtacak. 
     Öymen, gündemin raporla ilgili kısmında söz alarak hem kendi çalışmalarını kapsamlı şekilde anlatacak hem de yapılacak tüzük değişikliğinin eleştirecek. 
     
İŞte adaylar      Ertuğrul Günay 
Türk solunu birleştiririm      Seçilirsem ilk hedefim, partiyi dağılma sürecinden çıkarmak ve kucaklayıcı bir anlayış sergilemek olacak. Türk solunu parçalanmış görüntüden çıkarmaya çalışan içtenlikli ve özverili bir siyaset anlayışı sergileyeceğiz. Bugünkü hükümet uygulamalarından şikayetçi olan seçmen kitlesine, özellikle DSP tabanına inandırıcı ve içtenlikli çağrılar yapacağız. Türk solunu birleştirmeye çalışacağız. 
     
     Mahmut Alınak 
Aday olmak görevimdi      Parti ezilenlerin umudu olmayı başarsaydı ve iktidar iddiası taşısaydı genel başkan adayı olmayacaktım. Ama artık görev haline geldi. CHP politik çöl haline geldi, umut olmaktan çıktı. Kurultayda geleceğin toplumuna yönelik projeler açıklayacağım. Devletin yeniden yapılandırılması, halkın devleti denetlemesi, ekonomi, insan hakları ve Kürt sorunuyla ilgili projelerim var. 
     
     Birol Başaran 
Yenilenmeye ihtiyaç var      CHP’yi gençleştireceğim diyenleri inandırıcı bulmuyorum. Yenilenmeye ihtiyaç var ve bu yeni kadrolarla olur. 20 - 25 yıldır siyasetin içinde olanlar yenilenme sözü veriyor. Buna inanmıyorum. Onlar 1970’li yılların, ben de 2000’li yılların siyasetçisiyim. Yıllardır siyaset yapanlar önlerine hedef koymalı. Bence hedeflerin ölçütü seçim sonuçlarıdır. 
     



 SİYASET 












</TEXT>
</DOC>
