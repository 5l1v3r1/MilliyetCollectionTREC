<DOC>
<DOCNO> 9764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sontur22.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem müteahhitleri de aftan yararlandı 
</HEADLINE>
<TEXT>

     Adana'nın Ceyhan ilçesinde 27 Haziran 1998'de meydana gelen depremde yıkılan binalarla ilgili olarak yargılanan müteahhitlerden, Yargıtay tarafından cezalandırılması istenen 4'ünün davası, Şartla Salıverilme ve Cezaların Ertelenmesine İlişkin Yasa kapsamında ertelendi. 
     Ceyhan Ağır Ceza Mahkemesi'nde bugün görülen, depremde yıkılan binalarla ilgili 21 müteahhit ve belediye görevlisinin yargılandığı davada, Mevlüt Kemik, Kadir Konuksever, Ahmet Müştak, Cabbar Kök ve Cemil Pişirici hazır bulundu. 
     Mehkeme heyeti, daha önce haklarında beraat kararı verilen Feridun Osman Cirit, Cemil Pişirici, Cabbar Kök ve Burhan Ülger'in dosyalarının, Yargıtay tarafından TCK'nın 455. maddesi gereği 2 ile 5 yıl arasında hapis cezasıyla cezalandırılmaları istemiyle geri gönderildiğini bildirdi. Mahkeme, suçun, Şartla Salıverilme ve Cezaların Ertelenmesine İlişkin Yasa kapsamında olduğu gerekçesiyle davayı erteledi. Mahkeme heyeti, ayrıca 6 ayrı dosyadan yargılanan sanıkların itiraz ettiği bilirkişi raporlarının yeniden görüşülmesi için duruşmayı erteledi. 




</TEXT>
</DOC>
