<DOC>
<DOCNO> 28226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/son/sondun04.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın Fransız, Atlas Okyanusu'nu kanoyla geçecek... 
</HEADLINE>
<TEXT>

     Fransız kürekçi Jean Lukes, Atlas Okyanusu'nu kanoyla geçmek üzere dün ABD'nin kuzeydoğusundaki Cap Cod'tan denize açıldı. 
     Lukes'in sözcüsü Vincent Doucet, Fransa'nın batısındaki liman kenti Brest'te yaşayan eski kürek şampiyonunun yerel saatle 14.00'te Cap Cod'tan denize açıldığını ve amacının 1980'de 72 günde Atlas Okyanusu'nu kanoyla geçmeyi başaran Gerard D'Aboville'i tahtından etmek olduğunu söyledi. 
     Doucet, ''Morali yüksekti, Bretonlara özgü mayosunu giydi ve kuzeydoğudan esen bir rüzgardan yararlanıp güneye yönelerek denize açıldı. Lukes, Labrador akıntısını yakalayabilmeyi arzu ediyor'' dedi. 
     Sözcü Doucet, kanosunda uydu telefonu bulunan Lukes'ün gerçek ritmine kavuşana kadar ilk 5 gününün zor geçeceğini bildiğini ve 3 gün içinde geçeceği yerlerde şiddetli rüzgarların beklendiğini söyledi. 
     Fransız kürek takımına yıllarca emek veren Lukes'ün Gerard D'Aboville'i tahtından etmek için Atlas Okyanusu'nu en çok 71 gün 23 saatte geçmesi gerekiyor. Lukes, 1994'te Atlas Okyanusu'nu karşı kıyıdan başlayarak geçme girişiminde bulunmuş, ancak denizdeki 8. gününde bir konteynerle çarpışınca girişimine son vermek zorunda kalmıştı. Bir yıl sonra tekrar girişimde bulunan Lukes, bu sefer de sırtındaki sorunlar yüzünden vazgeçmek zorunda kalmıştı. 






</TEXT>
</DOC>
