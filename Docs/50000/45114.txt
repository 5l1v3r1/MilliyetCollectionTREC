<DOC>
<DOCNO> 45114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sontur13.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İskelenin bittiğini fark edemeyince denize uçtu 
</HEADLINE>
<TEXT>

     Balık tutmak için gece yarısı gittiği Çanakkale'nin Kepez Limanı iskelesinden otomobiliyle denize uçan sürücü, araçtan kurtulup yüzerek karaya çıktıktan sonra, kimseye haber vermeden evine gidip yattı. 
     Olay, bir süre önce yapımı tamamlanan, ancak işletmeye açılmadığı için amatör balıkçıların mekanı haline gelen iskelede, gece yarısı meydana geldi. 
     Balık tutmak için bir yakınına ait 17 AS 752 plakalı otomobille iskeleye giren Barış Güven 21 , gece iskelenin bittiğini fark edemeyince, denize uçtu. 
     Otomobil batmadan kendisini dışarıya attıktan sonra yüzerek karaya çıkan Güven, büyük bir soğukkanlılıkla evine gidip yattı. 
     Bir vatandaşın sabah ihbarı ile olay yerine gelen polis ve dalgıçlar, denizde arama kurtarma çalışmaları yaptılar. 
     Kurtarma çalışmaları sırasında olay yerine gelen Barış Güven, polise kendisini tanıtarak, ''Otomobille denize uçan kişi benim. 
     Yüzerek karaya çıktıktan sonra özel bir kurtarıcı firmasına haber verdim. Bana gece yarısı dalgıç bulmanın zor olduğunu söyleyince, başka kimseye haber vermeden eve gidip yattım'' dedi. 
     Genç adamın soğukkanlı tavrı polisi bile şaşırttı can kurtarmak amacıyla gelen dalgıçlar da rahat bir nefes aldılar. 
     Dalgıçlar tarafından bulunan otomobil, çekici yardımıyla denizden çıkarıldı. 
     






</TEXT>
</DOC>
