<DOC>
<DOCNO> 40865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/07/guncel/gun04.html </URL>
<DATE> 2001/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Travestiler için ayrı mahalle 
</HEADLINE>
<TEXT>

     İSTANBUL Milliyet 

     İstanbul Emniyet Müdürü Hasan Özdemir, travestiler için ayrı mahalle kurulmasını önerdi. 
     Devlet Bakanı Hasan Gemici, Marmara depreminde hasar gören ve hayırsever işadamı Hasan Tan tarafından onartılan Sosyal Hizmetler ve Çocuk Esirgeme Kurumu'na SHÇEK bağlı yuvanın açılışından sonra sokak çocukları ve travestilere karşı alınacak önlemlerle ilgili bir toplantı yaptı. Basına kapalı toplantıda söz alan Bakırköy Ruh ve Sinir Hastalıkları Hastanesi Başhekimi Prof. Dr. Arif Verimli, travestilerin toplum tarafından dışlandığını, kendilerine iş ve oturacak ev verilmediğini kaydetti. Verimli, "Onları insan yerine koymuyoruz. Kötü yollardan para kazanma eğilimi gösteriyorlar. Öncelikle onlara barınacak bir mekan sağlanmalı, daha sonra iş verilmesi için kampanya başlatılmalı. Ameliyat edilecek olanları varsa da devlet ameliyatlarına yardım etmeli. Çünkü bir çoğu ameliyat parası için fuhuş yapıyor. Sonra da yeni bir kimlik verilmeli" dedi. 
     Emniyet Müdürü Özdemir ise, travestiler için ayrı bir mahalle kurulması önerisinde bulundu. 
     Bakan Gemici toplantı sonrası yaptığı açıklamada, "Toplumsal bir gerçeğimizdi, ancak uzun süre biz bunu yok saydık. Hemen çözümler üretmek mümkün değil. İnsanların cinsel tercihine karışabilmemiz söz konusu değil. Ancak bugün İstanbul'da bazı caddelere girilemiyor. Medyanın bunları özendirici yayınlardan kaçınılması gerekiyor" dedi. 
     Gemici, Üzeyir Garih cinayetinde gözaltına alınan Pınar Konuşkan'ın çocuk yuvasında tecavüze uğradığı açıklamalarına ilişkin olarak da "Babasıyla konuştum. Kendisiyle de konuşmaya çalışıyorum. Müfettişlerimiz İstanbul'da bu olayı soruşturuyor" diye konuştu. 
     
     Umut Çocukları'na minibüs 
     Bu arada İstanbul Büyükşehir Belediyesi Şehir Tiyatroları'nca geçen yıl sergilenen "Sabaha Az Kala" isimli oyunun oyuncuları, kendilerine verilen telif ücretleriyle Bakan Gemici'nin katıldığı bir törenle Umut Çocukları Vakfı'na bir minibüs hediye ettiler. 
     Umut Çocukları Vakfı Başkanı Yusuf Kulca, bağışların sürekli olmaması dolayısıyla sıkıntı çektiklerini ve çok ihtiyaç duydukları bir dönemde bağışlanan minibüsün, önemli bir ihtiyacı karşılayacağını söyledi. 
     



 GÜNCEL 






















</TEXT>
</DOC>
