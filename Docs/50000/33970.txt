<DOC>
<DOCNO> 33970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/soneko05.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ihracatı, Mayıs ayında yüzde 19 arttı... 
</HEADLINE>
<TEXT>

     Türkiye'nin ihracatı, bu yıl Mayıs ayında, geçen yılın aynı ayına göre yüzde 19.1, Ocak-Mayıs döneminde ise geçen yılın aynı dönenime göre yüzde 10.3 arttı. 
     Devlet İstatistik Enstitüsü'nün DİE açıklamasına göre, geçen yılMayıs ayında 2 milyar 338.2 milyon dolar olan ihracat, bu yıl 2 milyar 784 milyon dolara çıktı. Ocak-Mayıs dönemi itibariyle ise 11 milyar 480.2 milyon dolardan 12 milyar 666.5 milyon dolara yükseldi. 
     Verilere göre, bu yıl ihracattaki artış, Mayıs'ta en yüksek düzeyine ulaşmış oldu. İhracat, geçen yılın aynı ayına göre, Ocak'ta yüzde 5.1, Şubat'ta yüzde 11.1, Mart'ta 9.6, Nisan'da yüzde 6.4, Mayıs'ta yüzde 19.1 arttı. 
     Geçen yılın Mayıs ayında 4 milyar 698 milyon dolar olan ithalat, bu yıl yüzde 24.7 azalma ile 3 milyar 535.9 milyon dolara geriledi. Ocak-Mayıs dönemi itibariyle ise yüzde 16.5 gerileme ile 20 milyar 514.1 milyon dolardan 17 milyar 124.1 milyon dolara düştü. 
     İthalattaki azalmaya paralel olarak, dış ticaret açığında Ocak-Mayıs döneminde yüzde 50.7 azalma oldu, ihracatın ithalatı karşılama oranı yüzde 56'dan yüzde 74'e çıktı. 
     Geçen yıl 5 ayda 9 milyar 33.9 milyon dolar olan dış ticaret açığı, bu yıl 4 milyar 457.5 milyon dolara geriledi. 






</TEXT>
</DOC>
