<DOC>
<DOCNO> 25872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/siyaset/siy04.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’ın kardeşini işten attılar 
</HEADLINE>
<TEXT>

4 yıl işsiz kaldıktan sonra 1990’da çalışmaya başlayan Schröder’in kardeşi şirketinin satılması üzerine ortada kaldı 
     MEHMET AKTAN Detmold 

     Almanya Başbakanı Gerhard Schröder’in üvey kardeşi Lothar Vosseler, kanal işçisi olarak çalıştığı Kanal Müller Gruppe adlı şirketinin RWE adlı şirkete satılması üzerine işinden oldu. 
     Vosseler, 4 yıl işsiz kaldıktan sonra ağabeyinin torpiline gerek görmeden 1999’da kanalizasyon teknikeri olarak iş bulmuştu. Ancak şirketi satın alan büyük enerji şirketi RWE, 360 personelin yarısını işten çıkarınca, Vosseler yine işsiz kaldı. 
     Bilgisayar programcılığı eğitimi gören Vosseler, kanalizasyonlardaki çatlaklıkları uzaktan kumandalı özel kamerayla inceliyor ve rapor yazıyordu. Vosseler, "Son işimi ağabeyimin torpilini kullanmadan bulmuştum. Şimdi sade vatandaş Vosseler’ olarak iş arıyorum ancak 54 yaşında olduğum için iş bulmakta biraz zorlanacağım" dedi. 
     Ayda brüt 4 bin 560 mark yaklaşık 2 milyar 300 milyon lira maaş alan Vosseler, kendisine üç aylık maaş tazminat verildiğini anlattı ve yeni iş bulmak için oturdukları Detmold kentinin İş Bulma Dairesine başvurduğunu belirtti. 
     
Ben tembel değilim      Başbakan Schröder, bir ay kadar önce bir konuşmasında teklif edilen işleri beğenmeyen bir sürü "tembel işsiz" bulunduğunu söylemişti. Vosseler’in köşe yazarlığını da yaptığı Express gazetesi ise onun "Gerd, ben temel değilim, aksine çok acil şekilde yeni bir iş arıyorum" sözlerini konuyla ilgili haberinin başlığı yaptı. 
     
Türkiye’yi çok sevdi      Ağabeyinin itibarından yararlanmadan yaşayan Vosseler hakkında Türk basınında ilk kez Milliyet’te çıkan bir röportajı okuyan Ürgüp Belediye Başkanı Bekir Ödemiş, 1999 Ekim’inde Vosseler ailesini Türkiye’ye davet etmişti. Lothar Vosseler ve eşi Gisela, o tarihten bu yana Türkiye hayranı oldular ve hem Ürgüp’e hem de Antalya bölgesine iki kez tatil yaptılar. Son olarak dört hafta Antalya bölgesinde tatil yapan Vosseler’ler, bir hafta önce Almanya’ya dönmüştü. Vosseler, Express gazetesindeki köşe yazılarında Türkiye ve Türkler üzerine sık sık çok olumlu ifadeler kullanıyor. Bu son seyahatten sonra da, Türk mutfağı üzerine bir rehber kitabı hazırlamaya çalışıyor. 
     



 SİYASET 















</TEXT>
</DOC>
