<DOC>
<DOCNO> 5569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/spor/yfbbay.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşku ve tempo 
</HEADLINE>
<TEXT>

     Kritik Togay Bayatlı 

     Ali Sami Yen Stadı adeta Fenerbahçe seyircisinin işgali altındaydı. Takımlarına verdikleri müthiş destekle maçın kazanılmasında büyük rol oynadılar. Sarı - Lacivertliler’in ikinci yarıdaki tempolu ve baskılı oyunu sonucu İstanbulspor’u dağıttıklarını izledik. Bunda en büyük rolü de ikinci yarıda oyuna giren Rapajic üstlendi. 
     Fenerbahçe maça orta sahada pres yapıp, tempolu ve kanatları kullanarak başladı. Adeta Galatasaray ile oynayacakları kupa yarı finalinin provasını yapmak istediler. Ama ilk yarıda evdeki hesap çarşıya uymadı. İstanbulspor da aynı şekilde cevap verince top adeta iki kale arasında mekik gibi dolandı. Sarı - Lacivertliler’in kanat pasları yerlerini bulmadı. Savunmada kademe hatası yaptılar, hücuma çıkanlar çabuk yerine dönmeyince Fenerbahçe zaman zaman zor dakikalar yaşadı. Hele Bushi’nin peş peşe kaçırdığı pozisyonlar karşısında bu futbolcuya karşı önlem almayı düşünmemeleri onlara pahalıya patladı. Sonunda Bushi yerden ceza sahası dışından vurduğu müthiş şutla takımını öne geçirdi. İlk yarıda aynı çizgi içinde Fenerbahçe’nin hücum aksiyonları sonuç vermedi. Gol bölgelerinde Serhat kayboldu. Kadroya alınmayan Balic’n yanında Rapajic gibi bir ustasının da kenarda oturması bizce Denizli’nin en büyük hatasıydı. Nitekim Denizli de bu yanlışını anladı, ikinci yarıya Yusuf’un yerine Rapajic ile başladı. Ve hemen ilk dakikalarda Rapajic’in pasıyla Serhat eşitliği sağladı. Sarı - Lacivertliler’in temposu ve baskısı sonucu Sarı - Siyahlılar adeta kendi kalelerine kapandılar. Ve her an Fenerbahçe’nin golü bekleniyordu. Serhat bu kez Revivo’nun pasıyla topu İstanbulspor filelerine gönderdi. Oyunun son bölümünde Denizli yine Rapajic’i çıkartıp Celil’i oyuna aldı. Sarı - Siyahlılar da bu arada hücumda çoğalmak amacıyla Bekir’in yerine Mithat’ı sahaya sürdüler. Son dakikaya kadar iki takımın kalesinde top dolanıp durdu. Bu arada hakem İsmet Cengiz’in iyi maç yönetmesine rağmen sarı kart konusunda yaptığı büyük hatalar oldu. Özellikle İstanbulsporlu Moura ve Bushi’ye kart göstermesi gerekirken büyük takım baskısında olmadığını kanıtlamak için bundan kaçtı. Sonuçta Fenerbahçe bu zorlu mücadeleden başarılı bir şekilde çıkarak şampiyonluk adayı diğer rakipleri gibi yoluna devam etti. 
     


 SPOR 


































</TEXT>
</DOC>
