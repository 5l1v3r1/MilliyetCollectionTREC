<DOC>
<DOCNO> 2346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/16/dunya/adun.html </URL>
<DATE> 2001/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hançer gibi sözler 
</HEADLINE>
<TEXT>

Fransa’nın AB Bakanı Pierre Moscovici "Ermeni soykırımı kesin bir gerçektir, elbette tanımak gerekir" diyerek hükümetinin rengini belli etti 
     MİNE G. KIRIKKANAT 

     Fransız Avrupa İşleri Bakanı ve çoğulcu sol hükümetin Ermeni soykırım yasasıyla ilgili parlamento sözcüsü olarak görevlendirdiği Pierre Moscovici, soykırım tasarısının Ulusal Meclis tarafından yasalaştırılmasına üç gün kala "Ermeni soykırımı kesin bir gerçektir" diye konuştu. 
     Yeni yıl dolayısıyla, Fransız Dış İşleri Bakanlığı Sarayı Quai d’Orsay’de basın temsilcilerine bir resepsiyon veren Moscovici bu yanıtı, Milliyet’in "Tasarı yasalaşırsa, Fransız hükümeti Anayasa Mahkemesi’ne iptal için başvurma cesaretini gösterecek mi " şeklindeki sorusuna karşılık verdi. Moscovici şunları söyledi "Ermenilerin bir soykırıma uğradığını hepimiz biliyoruz. Bu soykırımı elbette tanımak gerekir. Belki bir yasa yapmak gereksizdi. Ama gerek Ulusal Meclis, gerekse Senato böyle karar verdiler". 
     
Cezayir’de soykırım yapmadık      Milliyet’in, "Fakat böyle bir yasa Anayasa’ya aykırı..." ısrarını, "Bilmiyorum" diye geçiştiren Moscovici, her iki Fransız meclisinin bu yöndeki girişimlerini göz önüne alarak, son tasarının Senato’dan geçirilmesi sırasında hükümet sözcüsü sıfatıyla, soykırım yasası hakkındaki meclis iradesini serbest bıraktıklarını da itiraf etti. Böylece, daha önceki Ulusal Meclis tasarısını Senato’da karşı görüş bildirerek donduran Fransız hükümetinin, konu hakkında görüş değiştirdiği ve tasarıya onay verdiği ortaya çıktı. 
     Bakanın Milliyet’e verdiği demeci dinleyen yabancı gazetecilerin, "O zaman Tibet’teki, Güney Amerika’daki soykırımları da tanımak ve belki soykırım kavramını yeniden tanımlamak gerekiyor, bu meclisin işi mi " yorumuna ise Moscovici, "Evet katliam var, soykırım var, yeni bir tanım yapmak gerekiyor ama Ermeni olayları soykırımdır. Fakat yasa çıkarmak olgusu tartışmalı," şeklinde karşılık verdi. Moscovici, Milliyet’in "Fransa’nın Cezayir’de yaptıkları nedir, niçin meclis bu konuda soruşturma açmıyor " sorusunu "Cezayir’de soykırım olmadı " diye yanıtladı. 
     Perşembe günü Ulusal Meclis’te oylanacak olan Ermeni soykırımı yasa tasarısının kabul edilmesine artık kesin gözüyle bakılıyor. 
     


 DÜNYA 













</TEXT>
</DOC>
