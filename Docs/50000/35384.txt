<DOC>
<DOCNO> 35384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/spor/spo04.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor’da neşeli günler 
</HEADLINE>
<TEXT>

     BORDO-MAVİLİ kulüpte sıkıntılı günler geride kalırken, yönetim ve teknik kadro, olumlu gelişmelerle nefes almaya başladı. Gökdeniz ve Metin Aktaş pürüzünün çözülmesinden sonra Gençlerbirliği galibiyeti moralleri yükseltti. Eski Başkan M.Ali Yılmaz’ın mahkemede yine kaybetmesi, Sommers için gerekli olan 1 milyon 200 bin markın temin edilmesi, Malatyaspor yönetiminin, beş futbolcu için ödeme planı yapması da yönetimi iyice rahatlattı. 
     GENÇLERBİRLİĞİ galibiyetinin ardından, yönetim ve taraftarlar takıma güvenoyu verdiler. Yönetimi sevindiren bir başka gelişme de eski Başkan Mehmet Ali Yılmaz’a karşı, 19 milyon 532 bin dolarlık davanın da önce yargıtayda, ardından da mahkemede kazanılması oldu. Löbe, Abdülkadir, Nesim, Milosevski ve Mehmet İpek’i transfer eden Malatyaspor’un 1.5 trilyon ödemek için harekete geçmesi de yüzleri güldürdü. 
     
     TSYD randevusu 
     TRABZONSPOR bugün 18.00’de TSYD Trabzon Şubesi Kupası maçında Akçaabat Sebatspor ile karşı karşıya gelecek. Biletler, maraton tribünü 2.5, numaralı ve kapalı tribün ise 5 milyon liradan satışa sunuldu. Öte yandan Bordo - Mavililer, cuma akşamı oynanacak Beşiktaş lig maçı için İstanbul’a üç gün önceden gidecekler. 
     



 SPOR 























</TEXT>
</DOC>
