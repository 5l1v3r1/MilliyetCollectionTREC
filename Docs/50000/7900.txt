<DOC>
<DOCNO> 7900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/19/son/sontur20.html </URL>
<DATE> 2001/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'den Bayındırlık Bakanı Aydın hakkında ikinci kez gensoru 
</HEADLINE>
<TEXT>

     FP, Türkiye'nin 1999 yılında yaşadığı iki büyük deprem sonrasında üzerini düşen görevi yerine getirmediği, uyguladığı politikalarla devleti zarara uğrattığı gerekçesiyle Bayındırlık ve İskan Bakanı Koray Aydın hakkında gensoru önergesi verdi. 
     FP Konya Milletvekili Veysel Candan ve arkadaşları tarafından imzalanarak geçen hafta TBMM Başkanlığı'na sunulan, ancak ''DYP'nin hükümet hakkında verdiği Gensoru Önergesi ile aynı gün görüşülmemesi için 1.5 saat sonra geri çekilen'' önerge, bugün yeniden TBMM Başkanlığı'na sunuldu. 
     Gensoru önergesinin gerekçesinde, Türkiye'de 17 Ağustos ve 12 Kasım 1999 tarihlerinde iki büyük deprem felaketi olduğu belirtildi. Çıkan ek vergi kanunlarından 3 milyar doların üzerinde gelir elde edilmesine rağmen deprem bölgesinde altyapı ve konut ihtiyacına yanıt verilemediği ifade edilen önergede, konut ihalelerinin batık ve iflas etmiş firmalara verildiği, altyapı hizmetlerinin de davet usulü ile yapıldığı, indirimin düşük tutularak idarenin trilyonlarca lira zarara uğratıldığı iddia edildi. 
     Gensoru önergesinin gerekçesinde şöyle denildi 
     'Bayındırlık Bakanlığı bazı illerde ihaleleri adeta önceden kimin alacağını belirlemiş ve indirimler düşük tutularak parti il başkanlarına ihale verilmiş, bunun neticesinde de idare mali kayba uğramıştır. Bayındırlık Bakanlığı, Bakanlar Kurulu'na sunduğu kararnamelerle partizanlık yapmış, kendi partili belediyeleri gerçek dışı belgelerle afet kapsamına alarak ekstra yardımlar sağlamış ve bazı belediyeler ise deprem bölgesinde olmasına rağmen kapsam dışında tutulmuştur. Bu yanlış uygulamalar neticesinde afet kapsamı dışındaki belediye gelirlerinde yüzde 35'e varan kesintiler yapılmıştır.'' 
     



</TEXT>
</DOC>
