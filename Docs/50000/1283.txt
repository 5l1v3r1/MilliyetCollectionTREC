<DOC>
<DOCNO> 1283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/guncel/gun11.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak başkan serbest 
</HEADLINE>
<TEXT>

Kudüs Gecesi'nin mimarı da aftan yararlandı 
     GÖKÇER TAHİNCİOĞLU Ankara 

     28 Şubat sürecinin en önemli basamaklarından sayılan Kudüs Gecesi'nin düzenleyicisi, FP'li eski Sincan Belediye Başkanı Bekir Yıldız, Şartla Salıverme Yasası'ndan yararlanarak serbest kaldı. Toplam 4 yıl 7 ay kesinleşmiş hapis cezası bulunan Yıldız, yaklaşık 1.5 yıldır kaçak yaşıyordu. 
     Ankara Sincan'da Hizbullah propagandasının yapıldığı Kudüs Gecesi'nin ardından hapis cezasına mahkum olan Yıldız, cezasının Yargıtay'ca onanmasının ardından kayıplara karıştı. Almanya, Romanya ve Finlandiya'da bulunduğu iddia edilen, ancak yeri tespit edilemeyen Yıldız, Şartla Salıverme Yasası'nın "Firarda veya kaçak durumda olan hükümlüler yasanın çıkmasından sonraki bir ay içinde gelip teslim olurlarsa yasadan yararlanırlar" hükmüne dayanarak dün sabah saatlerinde avukatı Mehmet Ali Bulut'un bürosuna gitti. Yıldız, avukatıyla birlikte Ankara DGM Başsavcılığı'na gelerek yasadan yararlanmak istediğini belirtti. Hakkında yapılan işlemler sürerken DGM'nin nezaretinde tutulan Yıldız, bu süre içinde çevresindekilerle hiç konuşmadı. 
     Dosyayı inceleyen DGM Savcısı Cengiz Köksal, Yıldız'ın bilinen cezalarının dışında, Ankara 2. Asliye Ceza Mahkemesi tarafından verilmiş bir gıyabi tutukluluk kararının daha olduğunu tespit etti. Köksal, başvurduğu dosyanın yasa kapsamında olduğunu belirlediği Yıldız'ı, diğer suçları için polis gözetiminde mahkemeye gönderdi. Morali bozulan Yıldız, 2. Asliye Ceza Mahkemesi'nde ifade verdi, mahkemedeki ifadesinin ardından serbest bırakıldı. Yıldız, kardeşi ve avukatıyla adliyeden ayrılırken uzun süre soruları yanıtsız bıraktı. Kaçak olduğu sürede nerede olduğunun sorulması üzerine ise Yıldız, "Ben burdaydım. Hiçbir yere gitmedim. Yurtdışında olduğum iddiaları yalan" diye konuştu. 
     


 GÜNCEL 




















</TEXT>
</DOC>
