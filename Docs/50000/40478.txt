<DOC>
<DOCNO> 40478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/04/son/sontur01.html </URL>
<DATE> 2001/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Gemici'ye travestiler saldırdı... 
</HEADLINE>
<TEXT>

     Devlet Bakanı Hasan Gemici, sokak çocuklarının durumunu yerinde incelemek üzere gazeteci Savaş Ay ile birlikte gittiği Taksim'de, travestilerin saldırısına uğradı. Bir otele sığınan Gemici ve beraberindekiler, yara almadan kurtuldu. 
     Dolmabahçe'de biraraya gelen Devlet Bakanı Gemici ve gazeteci Savaş Ay, yanlarına aldıkları bazı muhabirlerle birlikte sokak çocuklarının durumunu yerinde incelemek üzere, Ay'a ait 34 AS 913 plakalı jeep ile saat 04.45 sıralarında Taksim'e gittiler. 
     Divanyolu ışıklı kavşakta aracı park ederek burada bekleyen sokak çocuklarıyla konuşmaya başlayan Gemici ve gazeteci Ay, bir süre sonra yoldan aracıyla geçen bir travestinin sözlü sataşmalarıyla karşılaştı. 
     Bu olaydan kısa süre sonra, travestilerin, 7-8 araçlık konvoyla küfür ederek bulundukları yere doğru geldiğini gören Gemici ve Ay, yaya olarak ara sokaktaki Medison Otel'e sığındı. 
     Devlet Bakanı Gemici ve beraberindekilerin peşinden şişe fırlatan travestiler, Ay'ın aracını da parke taşlarıyla tahrip ederek, camını patlattılar. Travestiler, bu sırada araçta kalan fotoğraf makinalarını almaya çalışan Akşam Gazetesi muhabiri Yılmaz Kılıçkaya'yı da şişe, tekme ve yumruklarla darp ettiler. 
     Polis olay yerine gelmeden travestiler araçlarıyla kaçarken, güvenlik kuvvetleri Gemeci'yi bulunduğu otelden çıkartarak bölgeden uzaklaştırtı. Polis, daha sonra olaya karıştığı belirlenen 3 travestiyi gözlem altına aldı. 
     Olaydan sonra Dolmabahçe Çay Bahçesi'ne gelen Devlet Bakanı Gemici, basın mensuplarına olayı anlattı ve sokak çocukları hakkında bir süre sohbet etti. 






</TEXT>
</DOC>
