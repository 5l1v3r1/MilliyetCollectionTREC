<DOC>
<DOCNO> 23032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/son/sontur22.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka çalışanlarından özelleştirme protestosu 
</HEADLINE>
<TEXT>

     Emlak Bankası çalışanları, Emlakbank'ın tasfiye edilmesi, Ziraat ve Halk Bankası çalışanları da, kamu bankalarının özelleştirilmesine ilişkin kararları protesto ettiler. 
     Emlak Bankası'nın tasfiye edilmesi, Ziraat ile Halk Bankası'nın bazı şubelerinin kapatılması ve özelleştirilmesine ilişkin kararları protesto eden banka çalışanları, Ulus'taki Ziraat Bankası Genel Müdürlüğü önünde toplandılar. Tüm Banka-Sen Genel Başkanı Ali Rıza Camcı, burada basın açıklaması yaptı. 
     Kamu bankalarında 62 bin kişinin çalıştığını, bu sayının 24 bine düşürülmesinin istendiğini söyleyen Camcı, ''Kamu Bankaları Yönetim Kurulu Başkanı Vural Akışık, 38 bin çalışan Devlet Personel Dairesi'ne devredilecek diyor. Hangi kurum ve kuruluşa dağıtılacak. Açık yer yok denilecek ve çalışanlara bir yıl maaşları ödenecek, bir yıl sonra da 38 bin çalışan sokağa atılacak'' diye konuştu. Emlak Bankası çalışanlarının sokağa atılamayacağını kaydeden Camcı, ''Yapamayacaksınız, Emlak Bankası'nı kapatamayacaksınız. Kamu bankalarını özelleştiremeyeceksiniz. Sizlere teslim olamayacağız. İşyerlerimizi terk etmeyeceğiz. Bizi işimizden, aşımızdan edemeyeceksiniz'' dedi. Ziraat Bankası'nın önüne ''Özelleştirmeye Hayır'' pankartı açan çalışanlar, alkışlı protesto da bulunarak çeşitli sloganlar attılar. Ayrıca Emlak Bankası çlışanları kollarına siyah kurdele bağlayarak, yakalarına da Emlak Bankası'nın siyah ambleminitaktılar. 







</TEXT>
</DOC>
