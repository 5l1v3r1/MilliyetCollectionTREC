<DOC>
<DOCNO> 43156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/yasam/ayas.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör saldırısı değil metro kazısı 
</HEADLINE>
<TEXT>

Unkapanı-Yenikapı hattındaki metro kazısında meydana gelen göçük nedeniyle yakındaki 4 bina tamamen, 4 bina da kısmen çöktü. 2 kişi öldü, 30 kişi yaralı... 
     BÜLENT ÖZDEMİR, SABRİ SEVER DİNÇER ŞEREF İstanbul 

     İstanbul Metrosu Unkapanı - Yenikapı hattının kuyruk tünelinde meydana gelen göçük sonucu İran uyruklu "Ali Rıza" ve "Erzurum Ayhan" adıyla tanınan 2 kişi hayatını kaybetti, 30 kişi ise kurtarıldı. 14 metre derinlikteki tünel çalışması sırasında meydana gelen göçükte enkaz altında kalan İva isimli Macar asıllı anne ile yedi yaşındaki kızının ise yerinin belirlendiği ve kurtarma çalışmalarının sürdüğü belirtildi. 
     Küçüklanga Sokak’taki Çınar Pansiyon’un sahibi Ali Çınar, pencereye çıktığı sırada iki katlı binada "çatırtı" duyduğunu, saat 04.30’da pansiyondakileri uyandırdığını bildirdi. Çınar, "Pansiyondaki 40 kişiden bir kısmı çıkabildi" dedi. Dört binanın çöktüğü, dördünün de hasar gördüğü göçük sonrası bölgeye çok sayıda itfaiye ve Sivil Savunma ekibi sevk edildi. Köpeklerin de katıldığı kurtarma ve enkaz kaldırma çalışmalarına, çöken binanın ayakta kalan kısımlarında meydana gelen kayma nedeniyle zaman zaman ara verildi. Çatlaklar bulunan ve yıkılma tehlikesi gösteren dört bina da görevlilerce yıkıldı. 
     İstabul İtfaiyesi Daire Başkanı Sabri Yalın, çöken Çınar Pansiyon’un yanındaki yedi binanın da çökme tehlikesi yaşadığını, bu nedenle bu binalara destek ayaklar konulduğunu ve düşmesi olası parçaların da alındığını söyledi. Olay yerinde çok sayıda doktorun da hazır bulundurulduğu belirtildi. Göçükten öğle saatlerinde Romanya uyruklu Mihail Molla 18 ile bir kişi daha kurtarıldı. 
     
     Yaralılar Cerrahpaşa’da 
     Bu arada kurtarma çalışmaları sırasında enkaz altından son olarak çıkarılan ve Cerrahpaşa Tıp Fakültesi Hastanesi’ne kaldırılan yaralıların isimlerinin Dudu Katarin, Necati Ömer ve Yakup Ateş olduğu öğrenildi. 
     Bu arada polisin uyarısıyla saat 05.45 ve 05.55’te Sirkeci’den Halkalı’ya hareket edecek iki banliyö treninin seferi herhangi bir titreşim oluşturmaması için iptal edildi. DDY mühendislerinin yaptıkları incelemeler sonucu, tren raylarıyla olay yeri arasında 250 metre mesafe bulunduğu belirlenerek, 30 kilometre hızı geçmemek şartıyla tren seferlerinin başlatılması kararlaştırıldı. 
     Vali Erol Çakır ve Büyükşehir Belediye Başkanı Ali Müfit Gürtuna da olay yerinde incelemelerde bulundu. Gürtuna, "Çökmenin belirlenmesi için teknik çalışma başlatıldı. Metro çalışması aksamayacak. Tedbirler attırılacak" dedi. 
     İnşaat Mühendisleri Odası İstanbul Şube Başkanı Cemal Gökçe ise şunları söyledi "İhmal var. Zemin etüdü yetersiz olduğu için çökme oldu." 
     Mimarlar Odası Yönetim Kurulu üyesi Sami Yılmaztürk de "İhmal, belediye de olduğu kadar metro inşaatını yapan firmada" diye konuştu. 
     Pansiyonun yanındaki turistik eşya satan işyerinin sahibi Ercan Özbasmacı, pansiyon sahiplerinin birçok defa metro inşaatının binayı olumsuz yönde etkilediği ve çatlaklara yol açtığını savunarak, ilgililere durumu bildirdiklerini kaydetti. 
     



 YAŞAM 

















</TEXT>
</DOC>
