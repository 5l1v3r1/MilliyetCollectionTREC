<DOC>
<DOCNO> 42133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sondun12.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika savaşa hazırlanıyor 
</HEADLINE>
<TEXT>

     ABD Başkanı George Bush'un ülkesine yönelik terörist saldırıların ardından, bu eylemi düzenleyen ve onlara destek olanlara karşı ''savaş'' kararı alması İngiliz basınında büyük yankı buldu. 
     İngiliz gazetelerinin tümünün manşetten yayınladıkları haberlerin başlıklarında Başkan Bush'a ait dün çekilmiş bir fotoğraf yer aldı. Bütün gazetelerde yer alan bu karede, Bush'un sıkıntılı ve üzgün ifadesi dikkati çekti. 
     Manşetlerde yer alan haberlerin başlıkları da hep aynı sözcüğü, ''savaşı'' içerdi. The Times gazetesi, ''Amerika savaşa hazırlanıyor'' derken, The Independent gazetesi ise ''yaralı millet savaş için toparlanıyor'' ifadesini kullandı. 
     Aynı gazete Başkan Bush'un bu savaş için toplu bir dünya gücünden söz ettiğini de belirtirken, ABD Başkanı'nın söz konusu gücün, eylemi gerçekleştirenlere gereken cevabı vereceğinden emin olduğunu bildirdi. The Daily Telegraph gazetesi de ''Bush terör cennetlerine karşı savaş açıyor'' başlığıyla gelişmeleri duyurdu. The Guardian gazetesinin başlığı ise ABD senatosunun Başkan Bush'a savaş için 20 milyar dolarlık bir bütçe tahsis ettiğine dair oldu. 
     Gazeteler ilk sayfalarında bu başlıklara yer verirken Telegraph, Bush'un savaş çağrısına İngiltere'nin de destek vermesi gerektiğini başyazarı aracılığıyla da savundu. 
     Gazete, NATO'nun böyle bir dönemde üyeleri arasında Türkiye'nin de bulunması yüzünden büyük bir şans yaşadığına dikkati çekti. The Times gazetesi de ''Washington, Westminister ve Dünya, Tek Ses olarak Hazır'' başlıklı başyazısında terörizme güçlü bir yanıt verilmesini desteklerken, ''ama dünyanın güçlü demokrasilerine terör açısından önce kendi evlerini temizlemek görevi düşüyor'' dedi. 
     The Guardian gazetesi ise, Başkan Bush'un açıklamalarının ABD'nin öngördüğü yeni dünya düzeninin ''ya yanımızda, ya karşımızda olacaksınız'' şeklinde algılanabileceğini gösterdiğini belirttiği başyazısında, bunun ''kazanacağız, bu durumda ya bizim yanımızda olun kazanın ya da desteklemeyenler arasında olun ve kaybedenler arasına katılın'' anlamına geldiğini savundu. 
     The Guardian dünyanın terörle yaşamaya alışmış ülkeleri için ''her şeyin 11 Eylül günü değişmediğini'', ancak ABD halkı için bunun kesinlikle böyle olduğunu da belirtirken, ABD'nin bu noktada her türlü yardımı ve sempatiyi hakettiğini, ancak bu yardımın ilerisi iyi görülerek ve ''nefesler iyi ayarlanarak'' verilmesi gerektiğini savundu. 
     

</TEXT>
</DOC>
