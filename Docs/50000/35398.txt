<DOC>
<DOCNO> 35398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/yasam/yas07.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Meşaleyi Kıraç yaktı 
</HEADLINE>
<TEXT>

Türkiye Eğitim Gönüllüleri Vakfı’nın kurulmasında Suna Kıraç’ın büyük katkıları oldu. Kıraç, 1 milyon çocuğa eğitim sağlanması gibi projelerde aktif rol aldı 
     Türkiye Eğitim Gönüllüleri Vakfı TEGV , kuruluşundan bu yana eğitim adına pek çok projeye imza attı. Ülke genelinde kurduğu eğitim parklarıyla özellikle yardıma muhtaç yoksul çocukların eğitimlerine katkıda bulunan, bilgisayarla tanışmasını sağlayan vakıf, geçen yıl gündeme getirdiği Umut 2000 projesiyle de milyonların umudu oldu. Bu kapsamda "Ateşböceği" adı verilen içi bilgisayarlı eğitim otobüsü, deprem bölgesi başta çeşitli yörelerde çocukların hizmetine sunuldu. 
     
     Kıraç, 2.5 milyon doları topladı ve... 
     Vakfın kurulmasında, yardımsever dostlarıyla hiç bir fedakarlığı esirgemeyen Suna Kıraç’ın büyük katkıları oldu. Vakıfta başkan yardımcısı olarak görev alan Kıraç, 1 milyon çocuğa eğitim sağlanması başta olmak üzere bir çok projede aktif olarak rol aldı. Her zaman, eğitimin devlete bırakılamayacak kadar önemli olduğunu vurgulayan Kıraç, Türkiye Eğitim Gönüllüleri Vakfı’nın üstleneceği görevlerle toplumun tüm kesimlerine örnek olacağını belirtiyor. TEGV, 5 Ocak 1995’te faaliyete geçti. Kıraç ve dostlarının çabasıyla o zaman 2.5 milyon dolar toplandı. Vakfın ilk başkanlığını Prof. Dr. Yılmaz Büyükerşen yaptı. Şimdiki başkan İbrahim Betil de kurucu üyelerden... 
     
     



 YAŞAM 




















</TEXT>
</DOC>
