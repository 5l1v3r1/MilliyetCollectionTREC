<DOC>
<DOCNO> 30272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/04/son/sondun07.html </URL>
<DATE> 2001/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Swissair'e karşı savaş ilan etti... 
</HEADLINE>
<TEXT>

     Belçika havayolları şirketi Sabena'nın çalışanlarının, dün gece Brüksel havaalanında bir Swissair uçağını ''rehin almaları'' üzerine, İsviçreli Swissair şirketi, Brüksel'e uçuşlarının iniş ve kalkışlarını, Hollanda'nın Maastricht alanına aktardı. 
     Sabena Sözcüsü Wilfried Remans, bu sabahtan itibaren ve sorunlara çözüm bulununcaya kadar, Swissair yolcularının, Brüksel'den Maastricht'e gidiş ve gelişlerinin otobüslerle yapılacağını bildirdi. 
     Swissair, geçen yıl özelleştirme kapsamında, Sabena'nın yüzde 49,5 hissesini satın almış, hisselerin yüzde 50,5'lik bölümü Belçika devletinde kalmıştı. İsviçreli şirket, Belçikalılar tarafından, sözleşmelerdeki yükümlülüklerini yerine getirmemekle itham ediliyor. 
     Uzlaşmazlığın çözümsüz kalması üzerine, Brüksel hükümeti, dün, Swissair'i mahkemeye vererek ''adli savaş'' başlattı. Hükümet, Swissair'in Sabena'ya 529 milyon euro ödemesini istiyor ve aksi takdirde, İsviçrelilerden 354 milyon euro tazminat talebinde bulunuyor. Belçika'nın bu yaklaşımı, İsviçreliler tarafından, ''Sabena'ya artık para aktarmak istemeyen Brüksel hükümetinin gerçekleri saptırma manevrası'' olarak nitelendiriliyor. 
     Swissiar ile Belçika arasındaki gerginliği artması ve sözleşmelerin geçersiz kalması, Sabena'nın iflasını gündeme getirdi. Sabena'nın otel, kargo ve teknik bölümlerinin satışına karar verildi. Sabena çalışanları, Swissair'in olumsuz yaklaşımını protesto amacıyla, dün gece Brüksel'den ayrılacak bir yolcu uçağının havalanmasını, çevresini taşıtlarla çevirerek engellediler. Söz konusu uçağın yolcuları geceyi Brüksel'de geçirdi. 
     
     







</TEXT>
</DOC>
