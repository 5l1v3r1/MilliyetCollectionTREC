<DOC>
<DOCNO> 22452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/21/son/sontur27.html </URL>
<DATE> 2001/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek "Tayyip Erdoğan siyasete girerse yanında olurum" 
</HEADLINE>
<TEXT>

     Ankara Büyükşehir Belediye Başkanı Melih Gökçek, Türkiye'yi önümüzdeki günlerde yeni siyasal oluşumların beklediğini belirterek, ''Recep Tayyip Erdoğan'ın yasaklılığı kalkar ve siyasete yeni bir oluşumla girerse, ben de kesinlikle yanında olurum'' dedi. 
     Gökçek, Beylikdüzü'ndeki Fatih Üniversitesi'nde ''Yerel Yönetimler Yasası ve Türkiye'de oluşan yeni siyasi olgu'' konulu konferans verdi. Konferansta, yerel yönetimler ve belediyecilik hizmetlerinin yürütülmesindeki sıkıntıları dile getiren Gökçek, hiçbir siyasi partinin bu konuda yeterli çalışmayı yapmadığını ileri sürdü. 
     Gökçek, bu konudaki sıkıntıların giderilmesi için Yerel Yönetimler Yasası'nın bir an önce çıkarılması gerektiğini kaydederek, iktidarın konuya gerekli ilgiyi göstermediğini savundu. 
     Türkiye'de önümüzdeki sonbahar veya en geç ilkbaharda bir erken genel seçim olabileceğini anlatan Gökçek, ''Bu seçim çok farklı siyasi tablolar ortaya çıkaracaktır. Türkiye'yi önümüzdeki günlerde yeni siyasal oluşumlar bekliyor. Bu siyasal oluşumların, çözümlerini somut olarak ortaya koymaları lazım'' diye konuştu. 
     Konferansın ardından gazetecilerin sorularını da cevaplandıran Gökçek, ''Recep Tayyip Erdoğan'ın içinde bulunduğu yeni siyasi oluşuma'' ilişkin görüşlerinin sorulması üzerine, şunları kaydetti 
     ''Türkiye'de yeni bir oluşum kesinlikle lazım. Bu yeni oluşum hareketinin mutlaka bir yerinde olmak istediğimizi değişik şekillerde ifade ettim. Tayyip Bey de şu anda böyle bir oluşumun içinde. Ben de gazetelerden bazı niyetlerini okudum, ama ifadelerin kendisine ait olup olmadığına emin değilim. Bu nedenle bu konuda kesin bir şey söylemem mümkün değil.'' 
     
     







</TEXT>
</DOC>
