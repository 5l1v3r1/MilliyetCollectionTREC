<DOC>
<DOCNO> 28139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/22/ekonomi/eko06a.html </URL>
<DATE> 2001/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’a bir yıl muafiyet 
</HEADLINE>
<TEXT>

Fon’un ikincisi çatısı Etibank’ın yanı sıra, devraldığı İnterbank ile Esbank’ın devir öncesi cezaları da kaldırıldı 
     ANKARA Milliyet 

     Fon bankalarının ikinci çatısı olan Etibank’ın, mali yapısındaki ciddi bozulmalar dolayısıyla, bankalar için standart olan yeterlilik kriterlerini yerine getirme yükümlülüğü bir yıl ertelendi. 
     Bankacılık Düzenleme ve Denetleme Kurumu’nun BDDK Resmi Gazete’de yayımlanan kararına göre, Etibank’ın yabancı para net pozisyon sermaye tabanı ve yabancı para net vadeli işlem pozisyonu sermaye tabanı rasyosu - sermaye yeterliliği rasyosu ile ilgili öngörülen miktar ve oranları yerine getirme yükümlülüğü bir yıl süreyle donduruldu. 
     
     Alıcı çıkmamıştı 
     Devralan ve devredilen bankaların devir öncesi yükümlülüklerine ilişkin cezalar da kaldırılacak. İnterbank ve Esbank’ın birleştirildiği hatırlatılarak, karara gerekçe olarak, yatırımcıların, bu bankalarla ilgili ihaleden çekilmesi ya da banka sahibi olacaklarda aranan niteliklere sahip olmamaları nedeniyle öngörülen satış prosedürlerinin gerçekleştirilememesi gösterildi. 
     
     Personele güvence 
     Devredilen ve devralan bankaların hisselerinin Tasarruf Mevduatı Sigorta Fonu’na TMSF ait olması nedeniyle devren birleşmeler sırasında, devralınan aktif ve pasifler için değerleme yapılmayacak. Devirlerde kayıtlı defter değerleri dikkate alınacak. 
     Birleşen bankaların hak ve yükümlülükleri Etibank’a devredildikten sonra tüzel kişilikleri sona erecek. 
     Devredilen bankalarda çalışanların kazanılmış hakları korunarak devralan bankaya intikal ettirilecek. Devir suretiyle birleştirmenin 2 Temuz 2001’e kadar gerçekleştirilmesinden sonra Etibank bünyesindeki bankaların mevduat kabul etme ve bankacılık yapma izinleri 2 Temmuz itibarıyla kaldırılacak. 
     
Türkbank’ın tasfiyesi kesinleşti      BDDK’nın Türkbank’ın kapatılması ile ilgili kararı Resmi Gazete’de yayımlandı. Türk Ticaret Bankası’nın Türkbank bankacılık işlemleri yapma ve mevduat kabul etme izni 1 Temmuz itibarıyla kaldırılacak. Bankanın tasfiyesi Türk Ticaret Kanunu’nun infisah ve tasfiyeye ilişkin hükümleri ile Bankalar Kanunu’nun ilgili maddesi kapsamında ve banka ana sözleşme hükümlerine göre yapılacak, bu işlemleri TMSF yürütecek. Bu arada dün bir grup Türkbanklı Ankara’da, kapatma kararını eleştiren dövizlerle eylem yaptı. 
     



 EKONOMİ 
























</TEXT>
</DOC>
