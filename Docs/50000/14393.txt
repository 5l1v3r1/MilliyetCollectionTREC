<DOC>
<DOCNO> 14393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/03/son/sondun08.html </URL>
<DATE> 2001/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da NTV televizyonu Çek tipi direnişe hazırlanıyor 
</HEADLINE>
<TEXT>

     Rusya'nın ilk ve en büyük bağımsız TV kuruluşu NTV'nin bir bölüm hissesine sahip olan, ülkenin doğalgazda devlet tekeli Gazprom, bugün yaptığı genel kurul toplantısında NTV'nin yönetimini değiştirdiğini açıkladı. 
     Yeni yönetime Gazprom Genel Müdürü Rem Vyahirev ve firmanın diğer önde gelen mensuplarının da dahil olduğu 10 kişinin seçildiği ilan edildi. Gazprom, NTV'nin hisselerinin yüzde 19'una mahkemenin el koymasının ardından, bu TV kanalında çoğunluğun kendisine geçtiğini ileri sürüyor. 
     NTV'nin Genel Müdürü ve ülkenin en ünlü haber sunucusu Yevgeni Kiselyov'un da Gazprom tarafından listeye alınacağı daha önce açıklanmıştı. Ancak Kiselyov, ''Kendi kendilerine yaptıkları bu genel kurul toplantısından çıkan sonuçları tanımayacağız'' açıklaması yapınca, Gazprom bu ismi listeye almadı. Televizyon yönetimi, genel kurulun engellenmesi için çaba gösterdi, ancak yerel mahkemeler karşılıklı olarak birbiriyle çelişen kararlar alınca, Gazprom toplantıyı yaptı. 
     Kiselyov, sunuculuğunu yaptığı, pazar akşamları yayımlanan ünlü haftalık haber programı ''İtogi''de, ''Belki de bu akşam son kez bu programla karşınıza çıkıyorum'' dedi. 
     'Çek televizyonuna devlet müdahalesine, çalışanların nasıl direndiklerini çok iyi hatırladıklarını belirten Kiselyov, ''Biz de Çek halkından aşağı kalmadığımızı kanıtlayacağız. NTV'yi teslim etmeyeceğiz. En kötü ihtimal, bu TV'yi hep birlikte terk ederek yeni bir kanal oluşturmak. O zaman Gazprom'un kurduğu Gazprom-Medya, içi boşalmış NTV ile yapayanlız başbaşa kalır'' dedi. NTV Haber Müdürü Grigori Kriçevski de, kendilerine karşı yönetim değişikliği çalışmalarının ve yönetici olarak atanacak isimlerin Devlet Başkanı Vladimir Putin'in mutabakatından geçirilerek belirlendiğine dair duyumları olduğunu söyledi. 




</TEXT>
</DOC>
