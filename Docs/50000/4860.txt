<DOC>
<DOCNO> 4860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/31/son/sontur18.html </URL>
<DATE> 2001/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Üniversitesi'nde 'porno film' soruşturması 
</HEADLINE>
<TEXT>

     Erzurum'da, yerel bir gazetede yayınlanan ''Atatürk Üniversitesi'nde bazı kız öğrencilerin porno film çevirdiği'' yönündeki iddialar üzerine, Rektör Prof. Dr. Yaşar Sütbeyaz, fakültelerde konuyla ilgili inceleme başlattı. 
     Erzurum'da yayın hayatına yeni başlayan yerel bir gazete, ilk sayısında ''Atatürk Üniversitesi'ndeki bazı kız öğrencilerin porno film çevirdiği'' iddialarını yayınladı. 
     Gazetedeki iddialarda, porno film çetesinin, bir kısmını zorla olmak üzere bazı kız öğrencilere porno film çevirttikleri ve çoğaltılan CD'lerin daha sonra aynı kişiler tarafından satıldığı yer alıyordu. Söz konusu filmin bir sahnesinde yer alan ve üniversite öğrencisi olduğu öne sürülen bir kişinin fotoğrafı da gazetede yayınlandı. 
     Atatürk Üniversitesi Rektörü Prof. Dr. Yaşar Sütbeyaz, söz konusu iddialarla ilgili kendilerine daha önce bir duyum gelmediğini, iddiaları gazeteden okuduklarını belirterek, konuyla ilgili fakültelerde geniş çaplı bir inceleme başlattıklarını bildirdi. Rektör Sütbeyaz, Atatürk Üniversitesi'nde yaklaşık 34 bin öğrencinin bulunduğunu, bunların 12 bininin kız öğrenci olduğunu anımsatarak, böyle bir iddianın doğru olup olmadığı yönünde henüz bir açıklama yapamayacağını, başlatılan incelemelerinin ardından iddiaların açıklık kazanacağını söyledi. Öte yandan, bazı kişilerin sürekli yerleşkede dolaşarak kendilerini üniversite öğrencisi olarak tanıttıkları, bu konuda da yerleşkede gerekli güvenliğin alındığı bildirildi. 




</TEXT>
</DOC>
