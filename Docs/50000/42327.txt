<DOC>
<DOCNO> 42327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sonspo03.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Tayfur "Gol atsak farklı olurdu.." 
</HEADLINE>
<TEXT>

     Beşiktaş Futbol Takımı Kaptanı Tayfur Havutçu, kendi seyircileri önünde yaptıkları ve 1-0 yitirdikleri İstanbulspor maçı için üzgün olduklarını söyledi. 
     Tayfur Havutçu, Fulya Tesisleri'nde gerçekleştirilen antrenman sonrası yaptığı açıklamada, İstanbulspor karşısında çok çaba göstermelerine karşın, bir türlü gole ulaşamadıklarını belirterek, ''Eğer golü bulabilseydik, sonuç daha farklı olabilirdi'' dedi. 
     İstanbulspor maçında kötü oynamadıklarını ifade eden Tayfur, ''Bizim de rakip kadar gol pozisyonlarımız vardı. Kalemizde golü görene kadar da iyi oynuyorduk. Ancak gol bulmak için yüklendiğimiz dakikalarda defansımızda açıklar verdik'' diye konuştu. 
     
     'Tepki haklı' 
     Tayfur, ligde yaptıkları 4 maçta 2 yenilgi aldıklarını hatırlatarak, taraftarların tepkisinin normal olduğunu söyledi. 
     Tayfur, artık bir galibiyet serisi yakalamak zorunda olduklarını vurgulayarak, ''Aldığımız sonuçlar pek iç açıcı değil. Ancak karamsarlığa kapılmaya gerek yok. Elbirliğiyle Beşiktaş'ı iyi yerlere getireceğiz'' dedi. 






</TEXT>
</DOC>
