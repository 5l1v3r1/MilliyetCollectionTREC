<DOC>
<DOCNO> 15278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/08/son/sontur05.html </URL>
<DATE> 2001/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Celal Güzel’e dava 
</HEADLINE>
<TEXT>

     Yeniden Doğuş Partisi YDP eski Genel Başkanı Hasan Celal Güzel hakkında, yaptığı bir konuşmada, "adliyenin manevi şahsiyetini alenen tahkir ve tezyif ettiği" gerekçesiyle 6 yıla kadar ağır hapis cezası istemiyle dava açıldı. 
     Ankara Basın Savcısı Metin Sezgin tarafından 6. Ağır Ceza Mahkemesi’ne açılan davanın iddianamesinde, Güzel’in, "Halkı ırk, sınıf, dil, din ve bölge farklılığı gözeterek kin ve düşmanlığa açıkça tahrik etmek" suçundan aldığı 1 yıllık hapis cezasının infazının tamamlanmasının ardından Ayaş Kapalı Cezaevi’nden tahliye olurken yaptığı konuşmanın, "adliyenin manevi şahsiyetini alenen tahkir ve tezyif etmek" suçunu oluşturduğu savunuldu. 
     Güzel’in "Hakkı, hukuku, milletin değerlerini, inançlarını, savunduğum için zorbalar tarafından cezaevine yatırıldım. Cunta yönetiminin siyasileştirdiği hukukun neticesinde, bir avuç siyasallaşmış kişinin yanlış ve taraflı kararıyla hakkı, hukuku savunduğum halde 5 ay haksız yere burada kaldım... Bu devleti her türlü kuruluşu ile en iyi ben tanıyorum. Tanıdıkça zorba devletten hukukun üstünlüğüne geçmenin gereğini daha iyi fark ettim..." şeklindeki sözleri nedeniyle Türk Ceza Kanunu’nun 159 1. maddesine göre, 1 yıldan 6 yıla kadar ağır hapis cezasına çarptırılması istendi. 
     




</TEXT>
</DOC>
