<DOC>
<DOCNO> 16443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/dunya/adun.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam bombası 
</HEADLINE>
<TEXT>

ABD sadece yer altındaki sığınak ve komuta merkezlerini imha edip çevreye zarar vermeyecek yeni bir atom bombası geliştirdi. Bombanın ilk hedefi de Saddam Hüseyin olacak 
     DIŞ HABERLER SERVİSİ 

     ABD Savunma Bakanlığı’nın Pentagon , yeraltı hedefleriyle sığınaklara yönelik nükleer silah üzerinde çalıştığı ortaya çıktı. Washington Post gazetesinin, hükümet ve Kongre kaynaklarına dayanarak verdiği habere göre, Pentagon yetkilileri, yer altındaki sığınakları ve komuta merkezlerini vurmak amacıyla, yeri delebilecek, ancak patlama gücü düşük nükleer bomba geliştirmeyi planlıyor. 
     Gazeteye açıklama yapan Enerji Bakanlığı Sardia Nükleer Laboratuvarı Başkanı’na göre, hedefi tam olarak bulacak patlama gücü düşük nükleer silahlar yeraltı sığınakları ya da gizlenen hedefleri imha ederken, yan etkileri asgari düzeyde olacak. Yani, diğer nükleer silahlar gibi geniş bir alanı etkilemeyecek. 
     
İki aşamalı      Yeni silah etkisini art arda iki patlamayla gerçekleştirecek. İlk aşamada silahın baş kısmındaki nükleer bomba hedefe değer değmez patlayarak sığınak ya da komuta merkezinin zırhını delecek. İkinci aşamada, zırhı delerek içeri giren merminin ikinci kısmı patlayarak içerde bulunanları imha edecek. 
     Gazete, Irak Devlet Başkanı Saddam Hüseyin’in kimyasal ve biyolojik silahları yeraltı sığınaklarına gizleyebileceği yolundaki kaygıların, bu tür silahların geliştirilmesini gündeme getirdiğini yazdı. 
     Washington Post’a göre, Savunma Bakanı Donald Rumsfeld’in bir danışmanı, "Amerika’nın elindeki nükleer silahların Irak liderini yıldırmayacağını, Saddam’ın bir ABD başkanının Bağdat’a 100 kilotonluk bir bomba bırakmayacağını bildiğini" söyledi. Pentagon’un bu silahlarla ilgili çalışmasını Temmuz ayında Kongre’ye sunacağı belirtildi. 
     


 DÜNYA 










</TEXT>
</DOC>
