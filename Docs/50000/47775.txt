<DOC>
<DOCNO> 47775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/ekonomi/aeko.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliliğe teşvik tazminata taksit 
</HEADLINE>
<TEXT>

Yüzde 25 zamlı ikramiye ile erken emekliliğin teşvik edilmesi ve işten çıkartılan kamu işçilerinin tazminatlarının üç taksitte ödenmesi gündemde 
     ZÜLFİKAR DOĞAN Ankara 

     Bir süredir Ankara’da çalışmalarını sürdüren alt düzeydeki IMF heyeti ile önümüzdeki hafta başında Ankara’ya geleceği belirtilen Juha Kahkonen başkanlığındaki Türkiye Masası yetkilileri, tasarruf paketine bizzat müdahil olacak. 
     IMF uzmanlarının, kamuda emeklilik uygulaması dışında "toplu çıkartma" talebini gündeme getirme yönünde çalışmalar yaptığı, KİT’lerden "kanuni hakları ve tazminatları, üç taksitte ödenmek suretiyle" 50 bine kadar işçi çıkartılmasının pakette yer almasını istediği kaydediliyor. Dar bir bürokrat kadro ile Başbakanlık Müsteşarlığı’nın ortaklaşa yürüttüğü çalışmaların liderlerin bilgisine sunulduğu, önümüzdeki hafta da IMF heyeti ile son müzakerelerin yapılacağı öğrenildi. 
     
     60 bin kişi emekli edilebilir 
     Tasarruf önlemleri paketinde, re’sen zorunlu emekliliğin yanı sıra, emekliliğine altı aydan az süre kalan kamu personelinin yüzde 25 zamlı ikramiye ödenerek emekliliğe teşvik edilmesinin de bulunduğu belirtiliyor. 
     Hafta ortasından bu yana Emekli Sandığı ve SSK üzerinde çalışmalar yapan iki IMF uzmanının emekliliği gelen personel sayısını tespit ettiği, bu sayının 120 bini bulduğu öğrenildi. Ancak ilk aşamada emeklilik uygulamasının 60 - 70 bin memur ve işçiyi kapsayabileceği kaydediliyor. 
     
     Çiftçiden de tasarruf 
     Diğer yandan asıl büyük tasarruf kalemlerinden birisinin tarım kesiminden elde edilmesi öngörülüyor. Tarım Bakanlığı ile Maliye Bakanlığı ve Hazine arasında büyük tartışmalara neden olan doğrudan gelir desteği için öngörülen tutar başlangıçta 2.4 katrilyon lira olmasına karşın, bu tutarın 1 katrilyon lirası "üreticinin ürün ekecek takatı kalmadığı, dolayısıyla ayrılan tutarın yeteceği" gerekçesiyle kesildi. 
     Tarım Bakanlığı, destek tutarının azaltılması nedeniyle gelecek yıl tarımsal üretimde büyük açık olacağını savunuyor. 
     Maliye ve Hazine ise devletin almak zorunda kalacağı ürün miktarının bu yolla azaltılmış olduğunu, ürün miktarı düşeceği için de üreticinin ürününü piyasada iyi fiyattan satıp kazançlı çıkacağını düşünüyor. 
     



 EKONOMİ 





















</TEXT>
</DOC>
