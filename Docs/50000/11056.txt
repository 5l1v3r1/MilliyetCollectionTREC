<DOC>
<DOCNO> 11056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/12/son/sontur15.html </URL>
<DATE> 2001/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FP Grup Başkanvekili Bülent Arınç "Derviş Erbakan'a da danışsın" 
</HEADLINE>
<TEXT>

     FP Grup Başkanvekili Bülent Arınç, kapatılan RP'nin Genel Başkanı Necmettin Erbakan'ın, ''başbakanlık yaptığı dönemde ekonomiyi düzlüğe çıkaracak icraatlarda bulunduğunu'' ifade ederek, ''Derviş, önyargısı olmadan, kim ne diyorsa bakmalı, mutlaka Erbakan ile de konuşmalı'' dedi. 
     FP Genel Merkezi'nde düzenlediği basın toplantısında, partisinin, ekonomik programa ilişkin görüşlerini açıklayan Arınç, ''Devlet Bakanı Kemal Derviş'in kişiliğine ve ekonomik tecrübesine diyeceklerinin olmadığ ını'' söyledi, ekonomiden sorumlu Devlet Bakanı görevine atanmasının ise ''siyasi açıdan yanlış olduğunu'' savundu. Ekonomik krizin patlak vermesinden sonra bazı bürokratların istifa etmesinin sorunu çözemeyeceğini ifade eden Arınç, ''en büyük sorumluluğun hükümette olduğunu'' söyledi. 
     Kemal Derviş'in ''alaturka usullerle, superman gibi karşılandığını, elinde sihirli bir değnek varmış gibi lanse edilmesinin yanlış olduğunu'' ifade eden Arınç, ''Hükümette ekonomiyi düzlüğe çıkaracak biri bulunmadıysa, 'Bu hükümet niçin görevdedir' diye sormamız doğaldır'' dedi. 
     'Ekonomik programın ulusal olacağı, başarıya ulaşması için siyasal ve toplumsal desteğe ihtiyaç duyulacağı'' şeklindeki açıklamaları hatırlatan Arınç, bu açıklamayı önemsediklerini belirtti. Başbakan Ecevit'in, IMF ile ilgili çelişkili açıklamalar yaptığını öne süren Bülent Arınç, ''Derviş'in hükümetten daha realist, daha akılcı davrandığını ve başarılı olmasını dilediklerini, ancak bugün Türkiye'nin içinde bulunduğu koşullarda işinin çok zor olduğunu'' da ifade etti. 
     FP Grup Başkanvekili Arınç, ''Refahyol döneminde ekonominin düzlüğe çıkarıldığını, dönemin Başbakanı Necmettin Erbakan'ın ekonomik paketleri kamuoyuna açıkladığını'' ifade ederek, ''Derviş'in, Erbakan'ın görüşlerinden istifade edebileceğini'' söyledi. Devlet Bakanı Derviş'in, ''önyargısı olmadan, kim ne diyorsa dinlemesi gerektiğini'' savunan Arınç, ''Mutlaka Erbakan ile de konuşmalı, o dönemde atılan adımların neler olduğunu görmeli'' diye konuştu. Arınç, Hazine'ye gelir sağlanması bakımından bir süre önce tekrar gündeme gelen bedelli askerlik uygulamasının, hayata geçirilebileceğini sözlerine ekledi. 
     Bu arada FP Başkanlık Divanı, parti genel merkezinde Genel Başkan Recai Kutan başkanlığında, saat 13.00'de toplandı. Toplantıda, son siyasi ve ekonomik gelişmelerin yanı sıra FP hakkındaki kapatma davası çerçevesinde bugün Anayasa Mahkemesi'ne sunulacak ek savunma ile ilgili son bir değerlendirme de yapılacak. 




</TEXT>
</DOC>
