<DOC>
<DOCNO> 42332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/15/son/sonspo08.html </URL>
<DATE> 2001/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Belediyesi'nden Aria'ya tepki 
</HEADLINE>
<TEXT>

     Trabzon Belediye Başkanı Asım Aykan, ''Aria'ya vereceğimiz GSM baz istasyonu konusunda imza aşamasına geldiğimiz protokolü, Aria, Trabzonspor'un büyüklüğünü anlayıncaya kadar askıya alıyoruz'' dedi. 
     Asım Aykan, yaptığı yazılı açıklamada, Trabzonspor'un Türk sporu içindeki yerini kavrayamayan Aria'nın, Trabzonspor'a yaptığı fiyat önerisini, tüm Trabzonsporlular gibi tepkiyle karşıladıklarını söyledi. 
     Trabzonspor'un, Türkiye'nin 4 büyük takımından biri olduğunu vurgulayan Aykan, şunları söyledi 
     ''Aria'nın reklam için, diğer kulüplere teklif ettiği para yanında Trabzonspor'a teklif ettiği para kabul edilemez. Bu nedenle, Aria'ya vereceğimiz telefon baz istasyonu konusunda imza aşamasına geldiğimiz protokolü, Aria, Trabzonspor'un büyüklüğünü anlayıncaya kadar askıya alıyoruz.'' 






</TEXT>
</DOC>
