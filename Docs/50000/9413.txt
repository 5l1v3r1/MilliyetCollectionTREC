<DOC>
<DOCNO> 9413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sontur17.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emek Platformu'ndan hükümete uyarı 
</HEADLINE>
<TEXT>

     Emek Platformu Başkanlar Kurulu, "çalışanların taleplerinin derhal yerine getirilmemesi durumunda, Türkiye’nin her tarafının bir miting alanına çevrileceğini, hükümet ve IMF’ye cevabın, salonlarda, meydanlarda verileceğini" bildirdi. 
     İşçi ve memur sendikları ile demokratik kitle örgütlerinin oluşturduğu "Emek Platformu" Başkanlar Kurulu’nda alınan kararlar, bir bildiri ile platform dönem sözcülüğünün üstlenen Türkiye Mimar ve Mühendis Odaları Birliği TMMOB Genel Başkanı Kaya Güvenç tarafından açıklandı. 
     Bildiride, "yaşanan krizin sorumlusunun ülkeyi yönetemeyen hükümet, siyasete duyulan güveni yok edenler ve emek platformunun uyarılarına kulak tıkayanlar olduğu" görüşü savunularak, yaşanan krizin aşılabilmesi için hükümetin ve TBMM’nin, halkın temsilcileri ve özellikle Emek Platformu ile yakın diyaloğa girmesi gerektiği belirtildi. 
     Emek Platformu’nun görüşünün ve onayının alınmadığı programlara, tam bir bütünlük içinde karşı çıkılacağının vurgulandığı bildiride, şu görüşlere yer verildi "Emek Platformu, IMF programlarının alternatifini hazırlamaktadır. Bu süreçte, meşru ve demokratik mücadelemizde Emek Platforumu’nu oluşturan kuruluşların yanı sıra krizden büyük zarar gören esnaf, sanatkar, çiftçiler ve diğer toplum kesimleriyle de yakın işbirliği gerçekleştirilecektir. 
     Emek Platformu Başkanlar Kurulu, 1 Aralık 2000 tarihinde gerçekleştirilen demokratik eylemler nedeniyle başlatılan adli ve idari bütün soruşturmaların durdurulmasını, verilen cezaların tüm sonuçlarıyla birlikte ortadan kaldırılmasını ve sürgün kararlarının geriye alınmasını istemektedir. 
     Başkanlar kurulumuz, tüm işçi çıkarmalarının durdurulmasını talep etmekte ve özellikle medyada yaşanan işten çıkarmaları protesto etmekte, basın çalışanlarının sendikal mücadeleye katılmasını talep etmektedir. 
     Başkanlar kurulumuz, meşru ve demokratik kitlesel basın açıklaması hakkını kullanan kamu çalışanlarına ve çeşitli işyerlerinde haklarını arayan işçilere karşı uygulanan baskıları protesto etmekte ve toplumsal huzur isteyenlerin bu tür yanlış davranışlara bir daha başvurmamasını istemektedir." 
     Başkanlar kurulu bildirisinde, ülkenin ve halkın karşı karşı bulunduğu sorunları aşacak potansiyelin, ülkede mevcut bulunduğuna dikkat çekilerek, siyasi partilerin, hükümetin ve TBMM’nin, tüm halkın taleplerini dile getiren Emek Platforu’nun çağrılarına kulak vermesi istendi. 
     Bildiride, şöyle denildi "Bu taleplerimizin derhal yerine getirilmemesi durumunda Emek Platformu, Kurban Bayramı’nın sona ermesinden itibaren, ayrıntıları Başkanlar Kurulu’nca belirlenecek ve takvime bağlancak bir dizi etkinlik ve eylem gerçekleştirecektir. Hükümetin yanlış tavrını sürdürmesi durumunda, Türkiye’nin her tarafı bir miting alanına çevrilecektir. Hükümete ve IMF’ye cevap salonlarda, meydanlarda, işyerlerinde verilecektir." 
     Emek Platformu Başkanlar Kurulu, TMMOB’nin ev sahipliğinde, 13 Mart’ta yeniden toplanacak. 
     
     




</TEXT>
</DOC>
