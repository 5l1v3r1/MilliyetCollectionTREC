<DOC>
<DOCNO> 16960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/guncel/gun03.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PŞK örgütü çökertildi 
</HEADLINE>
<TEXT>

Yeni ortaya çıkarılan PŞK adlı örgütten 26 kişi yakalandı. Kuzey Irak’ta üslenen PŞK’nın Barzani liderliğindeki Kürdistan Demokratik Partisi’nin güdümünde olduğu belirtildi... 
     Diyarbakır Emniyet Müdürlüğü Terörle Mücadele Şubesi ekiplerince düzenlenen operasyonda, yeni bir terör örgütü ortaya çıkarıldı. Örgütün kurucusu ve üst düzey yöneticilerinin de aralarında bulunduğu 26 kişi yakalandı. PŞK adlı örgütün Partiya Şoreşe Kürdistan - Kürdistan Devrim Partisi , Kuzey Irak’ta eğitim kamplarının bulunduğu ve örgütün Mesut Barzani liderliğindeki Kürdistan Demokratik Partisi’nin güdümünde olduğu belirtildi. Örgüt içerisinde PKK’dan ayrılan bir grubun da yer aldığı öğrenildi. 
     
Eylem hazırlığı içindelerdi      Emniyet’ten yapılan açıklamada, örgütün sansasyonel eylemlerle adını duyurma amacında olduğu bildirildi. Açıklamada, örgütün mevcut Anayasal düzeni silah zoruyla değiştirmeyi hedef aldığı, bu amaçla silahlandıkları, askeri ve siyasi eğitim alarak örgütsel yapılanmalarını tamamladıkları kaydedildi. Örgütün, merkez komite, bölge komiteleri, siyasi, ekonomik, askeri birimler ve il yapılanmaları oluşturarak, illegal yapılarını tamamladıkları belirtilen açıklamada, "Örgütsel faaliyetlerini ülke geneline yaymak için çalışmalarda bulundukları anlaşılmıştır" denildi. 
     Aramalarda, örgüt arşivinin de ele geçirildiği bildirildi. Ele geçen silah ve malzemeler şöyle sıralandı "16 dinamit lokumu, 6 tabanca, 1 Kalaşnikof, 1 elektrikli fünye, 1 av tüfeği, 172 fişek, 1 zaman ayarlı molotofkokteyli, örgüt arşivinin bulunduğu bilgisayar disketleri ve örgüte ait dokümanlar." 
     


 GÜNCEL 




















</TEXT>
</DOC>
