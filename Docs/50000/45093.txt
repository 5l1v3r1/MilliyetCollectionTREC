<DOC>
<DOCNO> 45093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/04/son/sonspo02.html </URL>
<DATE> 2001/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala kız arkadaşını kendi sitesinde anlattı 
</HEADLINE>
<TEXT>

     İtalya Ligi takımlarından AC Milan'da oynayan milli futbolcu Ümit Davala, kendisine ait sitede, beraber olduğu kız arkadaşını ilk kez medyaya tanıttı. 
     Medyada sürekli olarak Ayşe Hatun Önal ile birlikteliğinden söz edildiğini hatırlatan Ümit Davala, şunları kaydetti 
     ''Ben uzunca bir süredir Gülman Somer ile çıkıyorum. Bu ilişkiyi bugüne kadar gizlemeyi uygun bulduk. Yazılanları, çizilenleri, gülerek uzaktan seyrettik. Açıklamanın zamanın geldiğini hissettiğimiz anda da bunu herkese duyurduk. Gerek Milan'a transfer olurken, gerek İtalya'ya geldikten sonra, Gülman'ın bana verdiği desteği inkar edemem. 
     Özellikle buraya geldikten sonra günde ortalama 1 saat telefonla konuşmaya başladık. Hatta arkadaşlarım ''İtalyan Telekomu'na ortak olsan daha iyiydi. Transfer paranı olduğu gibi telefona yatıracaksın'' diye takılmaya da başladılar.'' 
     
     Moldova maçı... 

     Ümit, Moldova ile yapılacak milli maçta oynamasının zor olduğunu söyledi. 
     Ümit Davala, internette kendisine ait ''www.umitdavala.com'' adlı internet sitesinde yaptığı açıklamada, milli futbolcuların akıllarının gelecek ay yapılacak baraj maçlarında olduğunu bildirdi. 
     Milli futbolcu, şu görüşlere yer verdi 
     ''Sakatlığım yeni yeni geçmeye başladı. Milli takımımızın Moldova ile yapacağı maçta forma giyip giyemeyeceğim maç saatinde belli olacak. Ancak tecrübelerim beni yanıltmıyorsa, bu maçta forma giymem zor gibi gözüküyor. Umarım iyileşirim ve bir kez daha milli olma şerefini elde ederim. 
     Ne yalan söyleyeyim hemen hepimizin aklı önümüzdeki ay yapacağımız baraj maçında. Hepimizin tek bir hedefi ve tek bir isteği var. O da ne yapıp ne edip Dünya Kupası finallerine katılmak. Kimsenin endişesi ve korkusu olmasın. Baraj maçında rakibimiz kim olursa olsun, bu milli takım 47 yıllık hasrete son verecektir.'' 
     
     İtalyanca'sını geliştiriyor 

     Davala, İtalya'da boş zamanlarının çoğunu İtalyanca'sını geliştirmek için ders çalışarak geçirdiğini bildirdi. 
     Milli futbolcu, bunun yanı sıra boş zamanlarını, yeni taşındığı kenti tanımak için gezerek ve Türkiye'deki yakınlarını telefonla arayarak geçirdiğini kaydetti. 
     






</TEXT>
</DOC>
