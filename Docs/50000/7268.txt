<DOC>
<DOCNO> 7268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/15/son/sontur25.html </URL>
<DATE> 2001/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaz Yiğit bu kez cezaevi müdürüne rüşvet vermekten yargılanıyor 
</HEADLINE>
<TEXT>

     Bankekspres ile ilgili soruşturma kapsamında, İstanbul DGM tarafından tutuklanan bankanın eski sahibi Korkmaz Yiğit'in, Kırklareli E Tipi Cezaevi'nde kaldığı sırada eski cezaevi müdürüne rüşvet verdiği iddiasıyla hakkında açılan davanın ilk duruşması yapıldı. 
     Kırklareli Ağır Ceza Mahkemesi'ndeki duruşmaya, tutuklu sanık Korkmaz Yiğit ile rüşvet aldığı iddia edilen Kırklareli E Tipi Cezaevinin eski Müdürü Mustafa Bekdemir, avukatlarıyla katıldılar. Yiğit, Mahkeme Başkanının hakkındaki iddianameyi okuduktan sonra yaptığı savunmada, suçlamaları kabul etmedi. 
     Yiğit, şöyle konuştu 
     ''Kasım 1998 ile Mart 1999 tarihleri arasında Kırklareli E Tipi Cezaevi'nde kaldım. Bu süre içinde cezaevi müdürü ile hiç görüşmedim. Zaten cezaevine girdikten sonra beni bir hücreye koydular, başımda da sürekli bir koruma görevlisi bulunuyordu." 
     Duruşmada, aralarında mahkum ve infaz koruma memurları ile diğer görevlilerin yer aldığı 10 tanık dinlendi. Bu kişiler, rüşvet olayına şahit olmadıklarını, Korkmaz Yiğit'in kaldığı bölüme geçmek için 8 kapıdan geçildiğini, kendisi ile cezaevi eski müdürü Bekdemir'i bir arada görmediklerini belirttiler. 
     Duruşma, tanıkların dinlenmesi için başka güne bırakıldı. 



</TEXT>
</DOC>
