<DOC>
<DOCNO> 41184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/09/ekonomi/eko10.html </URL>
<DATE> 2001/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur maaşlarına yüzde 3.4 zam yapıldı 
</HEADLINE>
<TEXT>

     Bakanlar Kurulu kararıyla, memur maaşlarına 15 Eylül 2001’den geçerli yüzde 3.4 oranında zam yapıldı. Maliye Bakanı Sümer Oral’ın, maaş farklarının ödenmesine ilişkin talimatı, tel emri ile saymanlıklara bildirildi. Tüm sözleşmeli personel brüt sözleşme ücretleri de aynı oranda zamlandı. 
     Bakanlıktan yapılan açıklamada, tüketici fiyatları genel endeksindeki kümülatif artış oranının ağustos ayı sonu itibariyle yüzde 39.5 olarak gerçekleştiği hatırlatılarak, kamu çalışanlarının aylıklarında ise 2001 yılı başından bugüne kadar kümülatif yüzde 36.8 oranında maaş artışı sağlandığı kaydedildi. Son zam ile enflasyon farkı da maaşlara yansıtılmış oldu. 
     Bu karar ile kadro karşılığı sözleşmeli personelin 919 milyon 340 bin lira olan ücret tavanı 950 milyon 600 bin liraya yükseltilirken, 399 sayılı Kanun Hükmünde Kararname’ye dahil pozisyonlarda çalıştırılan personelin 997 milyon 600 bin lira olarak uygulanan tavan ücreti, 1 milyar 31 milyon 520 bin liraya yükseltildi. 
     Sözleşmeli olarak çalıştırılan personelin sözleşme ücretleri de aynı tarihten geçerli olmak üzere, yeni bir sözleşme yapılmasına gerek olmaksızın yüzde 3.4 oranında arttırıldı. 
     



 EKONOMİ 



















</TEXT>
</DOC>
