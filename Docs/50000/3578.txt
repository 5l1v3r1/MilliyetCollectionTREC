<DOC>
<DOCNO> 3578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/23/son/sontur22.html </URL>
<DATE> 2001/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Cezaevi'nde de tünel ortaya çıkarıldı 
</HEADLINE>
<TEXT>

     ''Hayata Dönüş Operasyonu''nun ardından Çanakkale E Tipi Kapalı Cezaevi'nde yapılan aramalarda, 8 metrelik bir tünel ortaya çıkarıldı. 
     Yasadışı örgüt üyesi TKEP L mensuplarının kaldığı D-3 koğuşunun yemekhaneye açılan sahanlık bölümünde ortaya çıkarılan tünel, basına gösterildi. Yetkililer, tünelin cezaevinin kuzey yönüne doğru, havalandırma duvarının dışından devam ettiğini, ancak belirlenemeyen nedenle durdurulduğunun anlaşıldığını bildirdiler. 
     Tünelin, TKEP L mensupları tarafından kazıldığının sanıldığını belirten yetkililer, kazı çalışmalarında çıkan toprakların ıslatılarak tünel duvarlarına sıvandığını, bu nedenle hafriyat çıkmadığını kaydettiler. 
     Ortaya çıkarılan tünelin 8 metre kazıldıktan sonra durdurulmasında, cezaevi avlusu çevresinde yapılan kazıların etkili olduğunun sanıldığını belirten yetkililer, ''Cezaevi çevresini yaklaşık 8 metre derinliğe inerek betonladık. Bu arada yerden gelecek sesleri dinlemek için 2'şer metre arayla borular monte ettik. Bunu fark eden mahkumlar çabalarının boşuna olduğu anlayarak kazıyı durdurmuş olabilirler'' dediler. 




</TEXT>
</DOC>
