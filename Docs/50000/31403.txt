<DOC>
<DOCNO> 31403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/ekonomi/eko10.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’nin bankası kalmadı 
</HEADLINE>
<TEXT>

     MERT İLKUTLUĞ İzmir DHA 

     İki yıl önce Yaşarbank ve Egebank’a el konulması ardından, dün de Tarişbank ve EGS Bank’ın Fon’a devredilmesiyle Ege Bölgesi’nin bankası kalmadı. 
     İzmir Ticaret Odası Başkanı Ekrem Demirtaş, "Tarişbank gibi köklü çınarın dimdik ayakta kalmasını, EGS Bank gibi serpilen fidanın büyümesini isterdik, ama kriz izin vermedi" dedi. EGS Kurucu Başkanı Selami Gürgüç ise EGS Bank’ın Türk tekstil ve hazır giyim sektörüne, Tariş’in ise Türk tarımına destek veren çok önemli misyonlar üstlenen iki banka olduğunu kaydetti. Gürgüç, "Tarişbank ve EGS Bank’a el konulmasını, ülkeyi yönetenlerin Telekom yönetiminin değiştirilmesinden daha kolay ve daha önemsiz gördüklerini düşünüyorum ve ülkemin geleceği için üzülüyorum" dedi. 
     
     Verilen süre dolmadı’ 
     İzmir Ticaret Odası Meclis Başkanı ve EGS Bank kurucu ortağı Necip Kalkan ise "EGS Bank’ın sermayesinin 110 trilyon liradan 200 trilyona çıkarılması için yıl sonuna kadar süre verilmişti. Bunun hazırlıkları ve temin çalışmaları yapılıyordu. Süre dolmadan banka Fon’a devredildi. Ege bankalarını yitirdi, ekonominin can damarları kesildi. Bunu hazmedemiyoruz" dedi. 
     



 EKONOMİ 



























</TEXT>
</DOC>
