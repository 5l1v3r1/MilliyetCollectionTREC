<DOC>
<DOCNO> 38344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/siyaset/siy09.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

Bakan çark etti      Ben affı zaten düşünüyordum 
     ANKARA Milliyet 

     Milli Eğitim Bakanı Metin Bostancıoğlu, DSP Genel Başkan Yardımcısı Rahşan Ecevit’in de gündeme getirdiği, ancak kendisinin kısa bir süre önce karşı çıktığı başarısız lise öğrencilerine af ve ek sınav hakkına ilişkin değişikliğin gündemde olduğunu söyledi. Bostancıoğlu, genel liselerde Türk Dili ve Edebiyatı, meslek liselerinde ise alan derslerinden başarısız olan öğrencilerin sınıf tekrarı yapmasını öngören düzenlemede değişiklik yapılmasının da gündemde olduğunu belirtti. Bostancıoğlu, kararın siyasi bir baskı değil, velilerin talepleri olduğunu söyledi. Af çalışmalarının iki ay önce başladığını ifade eden Bostancıoğlu, "Ben bunu zaten düşünüyordum" dedi. 
     
     MHP’li Başkan tutuklandı 
     YAHYA ŞEKER Dinar DHA 

     Zimmetine para geçirmek' suçundan hakkında gıyabi tutuklama kararı olan Dinar Belediye Başkanı Muhammet Yıldırım, dün akşam savcılığa teslim oldu. Adliye’ye tek başına giden Yıldırım, Dinar Cezaevi’ne gönderildi. Dinar'da belediyenin akaryakıt istasyonunda yolsuzluk yapıldığı iddiasıyla açılan soruşturmada 12 belediye birim müdürü tutuklanırken, MHP'li Yıldırım kayıplara karışmıştı. Hakkında gıyabi tutuklama kararı çıkarılan Yıldırım, dün saat 18.30'da Cumhuriyet Savcılığı'na teslim oldu. Yaklaşık bir saat sorgulanan Yıldırım, sevk edildiği nöbetçi mahkemede hakkındaki gıyabi tutuklama kararı vicahiye çevrilerek tutuklandı. 
     
     Sivas idamları Meclis’e havale 
     ANKARA ANKA 

     Sivas Madımak Oteli’nde sekiz yıl önce 37 kişinin yanarak ölümüne neden oldukları gerekçesiyle idam cezasına çarptırılan 31 kişinin idam dosyası, Başbakan Bülent Ecevit imzasıyla TBMM’ye gönderildi. Sivas davasından idam cezası alan 31 kişinin yer aldığı bu dosyayla birlikte TBMM’deki idam cezasının onaylanmasına ilişkin dosya sayısı 65’e çıktı. Beşi hükümet tarafından geri alınan bu dosyalarda, 116 kişinin idam cezasının onaylanmasına ilişkin kararlar bulunuyor. Bu arada TBMM’ye, SP Grup Başkanvekili Ömer Vehbi Hatipoğlu ve DSP Antalya Milletvekili Ahmet Sancar Sayın’ın dokunulmazlıklarının kaldırılmasına ilişkin iki yeni dokunulmazlık dosyası daha geldi. 
     
     Erbakan’a kaçak iskele’ cezası 
     AHMET ERTAN Balıkesir DHA 

     Kapatılan RP'nin yasaklı lideri Necmettin Erbakan'ın Edremit'in Altınoluk beldesindeki evinin önünde bulunan kaçak iskelesine 500 milyon lira para cezası kesildi. Erbakan'ın ayrıca, iki kaçak iskelesi için yılda 602 milyon 500 bin lira kira ödeyeceği belirtildi. Erbakan'ın yaptırdığı ikinci iskelenin gazete ve TV'lerde yer alması üzerine Edremit Kaymakamlığı inceleme başlattı. Çanakkale Denizcilik Müsteşarlığı da, kaçak olan bu iskele için 500 milyon lira para cezası uyguladı. Akçay Liman Başkanlığı yetkilileri, "Müsteşarlık 500 milyon lira para cezası kararı verdi. Ceza tebliğ edildi, ancak henüz ödenmedi" dedi. 
     



 SİYASET 

















</TEXT>
</DOC>
