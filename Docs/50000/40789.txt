<DOC>
<DOCNO> 40789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sondun15.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Oliver Stone Hindistan'daki Bhopal felaketini filme çekmeyi planlıyor 
</HEADLINE>
<TEXT>

     Oscar ödüllü sinema yönetmeni Oliver Stone, Hindistan'da gaz sızıntısı sonucu 22 binden fazla kişinin öldüğü felaketi filme çekmek için felaketi kitaplaştıran Fransız yazar Dominique Lapierre ile görüşüyor. 
     Hindistan'da dün piyasaya çıkan ''It was five past midnight in Bhopal''ın Bhopal'da Geceyarısını Beş Geçe yazarı Lapierre, 1984 yılında Hindistan'ın orta kesiminde bulunan Bhopal kentindeki trajediyi filme almak isteyen Stone ile görüştüğünü söyledi. Lapierre, gazetecilere yaptığı açıklamada, Jeremy Irons ve Penelope Cruz'un filmde rol almak istediğini belirterek, ''Sinema uzun bir süreç ve bu filmin ne zaman sinemalarda gösterime gireceği konusunda bir tarih veremem'' diye konuştu. İspanyol aktris Cruz'un, felaket gecesi evlenen yoksul Hintli kız rolünü oynayacağını belirten Lapierre, yeğeni İspanyol yazar Javier Moro ile birlikte yazdıkları kitabın, İspanya ve Fransa'da altı ay önce piyasaya çıktıktan sonra en fazla satanlar arasında yer aldığını söyledi. 
     Kitabın yıl sonunda İtalya, İngiltere ve ABD'de de raflarda yerini alacağı belirtildi. Lapierre'nin çalışmalarından esinlenerek çekilen iki film Hindistan'da tartışmalara yol açmıştı. Hindistan'da 87 yaşında ölen Nobel Barış Ödülü sahibi Rahibe Teresa'nın hayatının anlatan ''Mother Teresa In the Name of God's Poor'' Rahibe Teresa Tanrının Yoksulları Adına adlı televizyon filmi 1997 yılında çekilmişti. Rahibe Teresa'nın, Kalküta kentinde bulunan Katolik Kadın Cemaati Hayırsever Misyonerleri kurumu, senaryoda Rahibe Teresa'nın yaşamının sansasyonel olarak anlatıldığını belirterek filmi eleştirmişti. 
     Lapierre'nin, Kalküta kentinin gecekondu mahallelerini anlattığı ''City of Joy'' adlı kitabından aynı adla çekilen film de, kent halkı tarafından kentin yoksulluğunun abartıldığı yolundaki suçlamalarına maruz kalmıştı. Madhya Pradeş eyaletindeki Bhopal kentinde bir fabrikadaki kimyasal tankın patlamış ve etrafa 5 bin ton zehirli gazın yayılması sonucu yaklaşık 4 bin kişi ölmüş, onbinlerce kişi yaralanmıştı. Dünyanın bu en büyük sanayi felaketinde kazadan sonra geçen 12 yıl içinde ölü sayısı 22 bini bulmuştu. 






</TEXT>
</DOC>
