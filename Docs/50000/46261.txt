<DOC>
<DOCNO> 46261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/11/siyaset/siy02.html </URL>
<DATE> 2001/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil maaşları eskiye döndü 
</HEADLINE>
<TEXT>

     ANKARA Milliyet 

     TBMM Plan ve Bütçe Komisyonu'nda, milletvekilleri ve emeklilerinin maaşlarıyla ilgili yeni bir düzenleme yapıldı. Maaşlar "en yüksek Emekli Sandığı iştirakçisi" maaşı yerine eskiden olduğu gibi "en yüksek devlet memuru" maaşına endekslendi. 
     Plan ve Bütçe Komisyonu'nda Gelir Vergisi Yasası'na bir geçici madde eklenmesine ilişkin yasa tasarısının görüşmeleri sürerken Komisyon Başkanı Metin Şahin toplantıya ara verdi. Bu arada milletvekili maaşlarıyla ilgili olarak hazırlanan bir değişiklik önergesini her siyasi partiden birer milletvekili imzaladı. 
     
     Oybirliğiyle kabul 
     Cafer Tufan Yazıcıoğlu DSP , Ahmet Kabil ANAP , Hasan Çalış MHP , Mehmet Sadri Yıldırım DYP , Altan Karapaşoğlu AK Parti ile Aslan Polat'ın SP imzalarını taşıyan ortak önerge, Komisyon Başkanlığı'na verildi. Hiçbir milletvekilinin üzerinde konuşma yapmadığı, tasarıya bir madde eklenmesine ilişkin önerge oybirliğiyle kabul edildi. 
     Kabul edilen önergeyle Anayasa değişikliğiyle milletvekili ve emeklilerinin maaşları, eskiden olduğu gibi "en yüksek devlet memuru" maaşına endekslendi. 
     Komisyon Başkanı Metin Şahin, oylamadan sonra yaptığı açıklamada, kamuoyunda yaşanan tartışmalardan sonra "konuya açıklık getirmek" üzere bu düzenlemenin yapıldığını bildirdi. "Genelkurmay Başkanı dendi, Merkez Bankası Başkanı'nın maaşına kadar bile gidildi" diyen Şahin, basın mensuplarından bu düzenlemeyi kamuoyuna duyurmalarını rica etti. 
     



 SİYASET 













</TEXT>
</DOC>
