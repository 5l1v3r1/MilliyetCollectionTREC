<DOC>
<DOCNO> 6663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/spor/ybjkgok.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligden de düştüler 
</HEADLINE>
<TEXT>

     Attila Gökçe 

     Hafta içinde kupadan elenen Beşiktaş dün de Rize deplasmanında umulmadık bir hezimetle ligdeki iddiasına el salladı. 
     Şu son haftanın maçlarını dikkatle yorumladığımızda göreceğiz ki, bazı yöneticilerin toz kondurmadıkları kadro yetersiz ve yeteneksizdir. Şayet Beşiktaş’ı bir sıra takımı olarak görüyorsanız sözümüz yok... Ama adına ve hedefine bakarak bir tartı yapıyorsanız bu takım hiçbir kulvarda hedef koşusu yapamaz. Avrupa’dan sonra Türkiye Kupası’ndan elendiler. Dün de utanç verici bir oyunla lige havlu attılar. Şimdi şu kadroya bir bakalım. Tek tek ele alındığında güya her biri ayrı bir değer. Ama bu değerleri topladığınız zaman ortaya sıradanlıktan başka hiçbir şey çıkmıyor. Takımın büyük kozu Nouma yok. En istikrarlı oyuncusu Tayfur sakat. Tek lideri Kaptan Mehmet de artık güçten, çaptan ve gözden düştüğüne göre o da bir noksan. Yerlerine oynayanların hiç biri üç adamın yokluğunu örtemedi. Fazlı’ya 4.5 milyon dolar sayıp şutsuz ve pozisyonsuz bir adam seyredeceklerse Beşiktaşlı yöneticilere hiçbir şey söylemeyiz. Ahmet Dursun artık sadece rakibinden değil, toptan da kaçıyor. Çocuk istemeden vurdu, gol oldu. Ne yapalım futbol biraz da tesadüfler oyunu. 
     Rizespor inanılmaz ölçüde çabuk oynadı. Savunması, beceriksiz forveti kolayca durdurdu. Kaleci Murat karşı kalede Fevzi’ye ders verdi. Orta alanda Kazım ve Serkan sağ ve sol kanadı çok iyi kapatmakla kalmadı, aynı zamanda hücuma da müthiş destek vererek skorun zenginleşmesini sağladılar. Hele bir Nicolas Allicu’ları var ki, herşeyi ile övgüye değer... İleri uçta İstanbul’da büyüklere bir türlü kendini beğendiremeyen Saffet, olağanüstü güzellikteki üç golüyle hem onurunu kanıtladı, hem de gösteri yaptı. Ümit Ozan, Tetteh ve Saffet’i öyle güzel pozisyonlara soktu ki, Beşiktaş defansı seyretmekten başka hiçbir şey yapamadı. Rizespor topu kazanıp hücuma çıktığı zaman inanılmaz bir çabukluk, yardımlaşma ve beceri örneği sergiliyor. Karol Pecze bu takıma çok şey vermiş. Scala Beşiktaş’a ne verdi Doğrusu bu sorunun yanıtını sezon sonuna kadar bulmak çok zor. 
     Beşiktaş da Karhan’ın dışında profesyonelce, soğukkanlılıkla mücadele eden tek adam göremedik. Penaltı kurtaran Fevzi rakibinin ayağına attığı topla bir başka gol yedi, evlere şenlik. 
     Beşiktaş’ı seyretmek adamı yoruyor, üzüyor, sıkıntıya sokuyor. Çünkü Beşiktaş futbol oynamıyor. Bir hafta içinde ortaya çıkan bu çelişkiye de doğrusu akıl ermiyor. 
     


 SPOR 


































</TEXT>
</DOC>
