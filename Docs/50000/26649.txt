<DOC>
<DOCNO> 26649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/soneko20.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuat Miras "Şu an kanunen görevimin başındayım" 
</HEADLINE>
<TEXT>

     TOBB Başkanı Fuat Miras'ın, başkanlıktan istifa kararının, yönetim kurulunda kabul edilip edilmediği konusu belirsizliğini koruyor. 
     TOBB Yönetim Kurulu Murahhas üyesi Bülent Koşmaz, yaklaşık 3 saat 15 dakika süren toplantının ardından, yönetim kurulu'nun Fuat Miras'ın istifa kararını değerlendirdiğini ve kabul ettiğini açıklarken, Fuat Miras kanunen görevinin başında olduğunu açıkladı. Koşmaz'ın açıklamasının ardından, konuya ilişkin soruları yanıtlayan Miras, çoğunluğun sağlanabilmesi için 15 kişiden oluşan yönetim kurulunda ''üye tam sayısının yarısından bir fazlası olması'' ve bu sayının 9 şiyi bulması gerektiğini kaydetti. 
     Miras, Koşmaz'ın açıklamalarına atfen ''arkadaş bir sürç-ü lisan yaptı. 9'u nasıl 8'e indirdi bilemiyorum'' dedi. Bundan sonra nasıl bir yol izleyeceği konusunda da Miras, ''Arkadaşlarla değerlendirme yapıyoruz. Camiaya zarar vermeyecek bir formülü bulmaya çalışıyoruz'' diye konuştu. 
     İstifa dilekçesini neden verdiğinin sorulması üzerine ise Miras, ''İçerideki bazı tartışmalar neticesinde bazı fikir ayrılıkları oluştu. Bu fikir ayrılıkları ile yönetim kurulunun intizam içinde yürümesini mümkün görmedim. Bunun arkadaşlarla otururken, böyle bir devam etmez dedik. Camiaya da fazla zarar vermemek için yazdık'' şeklinde konuştu. 
     Göreve devam etmek isteyip istemediği yönündeki soruyu üzerine de Miras, şöyle konuştu 
     ''Ben kalmakla gitmek ardasında bir tercih yapmıyorum. Bu sekiz arkadaşın 6-7 tanesi sen varsan biz varız diyen arkadaşlarımdır. Cumartesi günü bütün oda başkanları benim üzerimde yoğun bir baskı oluşturken, dereyi geçerken at değiştirilmez dedi. Düşündüm, camiaya zarar vermemek için görevimin başında kalmayı uygun gördüm. Neticede Cumartesi günü genel sekreteri arıyarak istifamı geri çektiğimi ifade ettim.'' ''Şu anda görevimin başındayım diyebiliyor musunuz '' şeklindeki bir soruyu da Miras, ''Şu anda tabii, kanunen görevimin başındayım'' şeklinde cevapladı. 
     Miras, hukukun kaideleri neyse riayet edilmesi gerektiğini ve arkadaşlarıyla bir değerlendirme yaptığını anlatırken, bunun sonucunda tekrar bir açıklama yapılabileceğini kaydetti. 
     

</TEXT>
</DOC>
