<DOC>
<DOCNO> 14137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/sontur20.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkanı Baykal " Kadromuz değişiyor" 
</HEADLINE>
<TEXT>

     CHP Genel Başkanı Deniz Baykal, ''Eski kadromuz artık partiyi taşıyamaz halde. Kadromuz değişiyor'' dedi. 
     Baykal, İstanbul'un çeşitli ilçelerinden yaklaşık 3 bin gencin CHP'ye katılımı nedeniyle Bostancı Gösteri Merkezi'nde düzenlenen törende yaptığı konuşmada, CHP'nin Türkiye'deki yanlış uygulamalara zamanında karşı çıkmış bir parti olduğunu belirterek, ekonomik krize neden olan bankalar sorununda da gerekli uyarıda bulunduklarını hatırlattı. 
     Türkiye'de önce özel bankaların ''battığını'' kaydeden Baykal, şunları söyledi 
     ''Bankalar daha sonra ekonomiyi batırdı. Ekonomi de halkı batırdı. CHP 3 yıl önce bankalar batıyor, bunun tedbirini alın dedi. Kimse bizi dinlemedi. O zaman Türkiye'nin zararı 3.6 milyar dolardı. Bugün ise 15 özel bankanın zararı 15 milyar dolar. Aradaki 12 milyar dolarlık zararı, Sayın Kemal Derviş Washington'a giderek Dünya Bankası'ndan istiyor. Ama biz bu 12 milyarı Washington'da değil Ankara'da kaybettik.'' 
     Türkiye'nin asıl sorununun ''ekonomik kriz değil kötü siyaset'' olduğunu savunan Baykal, ''Türkiye'nin kurtuluşu, masa başında formül yazarak sağlanamaz. Türkiye'nin çıkışı, bürokratların odasında, Washington kulislerinde olamaz'' dedi. Türkiye'nin sorunlarının dürüst ve cesaretli siyasetle çözülebileceğini ifade eden Baykal, sorunların ancak geçmişte olduğu gibi Türk halkının öz iradesi ve dayanışmasıyla aşılabileceğini bildirdi. 
     Partisince İstanbul'da bugün 10 ilçede kongre yapıldığını anlatan Deniz Baykal, şöyle devam etti 
     'Yani İstanbul'da CHP'nin gücünün yarıya yakını kendi iç sorunuyla uğraşıyor. Bu saatte 10 ilçede kongre yapan CHP, aynı zamanda burada binlerce gençle kucaklaşıyor. Genel Başkan burada, parti yöneticileri burada, İl Başkanı burada, il yöneticileri burada. Ancak ilçelerde arkadaşlarımız kongre yapıyor. 
     Buradaki gençlerle, İstanbul'un üye sayısının yüzde 10'u bir günde yenileniyor. CHP yenileniyor. Büyüme süreci içinde yenileniyor. Var olanı değiştirerek değil, kabuk değiştirerek yenileniyor. Eski kadromuz artık partiyi taşıyamaz halde. Kadromuz değişiyor. CHP'yi siz değiştireceksiniz. Siz CHP'nin altyapısısınız.'' Deniz Baykal, partiye katılan gençlerin tamamen özgür iradeleriyle üye olduklarını belirterek, gençlerin kongreler için değil Türkiye'nin kaderini değiştirmek amacıyla üye olduklarını söyledi. Partinin, kendi içinde genişlemenin sancılarını çekeceğini ifade eden Baykal, ''Sizler, CHP'ye kavga etmek için, iç mücadele için gelmiyorsunuz. CHP'nin ilkelerine sahip olmak için geliyorsunuz. Partiyi bölmek için değil, birleştirmek için geliyorsunuz'' diye konuştu. 




</TEXT>
</DOC>
