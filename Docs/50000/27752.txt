<DOC>
<DOCNO> 27752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur07.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı bakan "Kimse Genel Başkanlıkta Mesut Yılmaz'a rakip olamaz" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ANAP'ın 7. Olağan Büyük Kongresi'nde ''Genel Başkan Mesut Yılmaz karşısında kim rakip olursa olsun, bir netice alamayacağını'' söyledi. 
     Bakanlık'ta, Şeker-İş Sendikası Genel Başkanı Ömer Çelik'i kabulünde, bir gazetecinin, ''Lutfullah Kayalar'ın ANAP genel başkanlığına aday olmasını nasıl değerlendiriyorsunuz '' diye sorması üzerine, Okuyan, ANAP'ın parti içi demokrasiyi en geniş biçimde yerleştirmiş bir parti olduğunu söyledi. 
     Kongrede herkesin aday olabileceğini kaydeden Okuyan, şöyle konuştu 
     ''Genel kurulda başka adaylar da çıkabilir. Herkesin ANAP'ta genel başkanlığa adaylığını koyma özgürlüğü vardır. Arkadaşımız da bu özgürlüğünü kullandı. Ama büyük kongre delegelerimizin de bu adayları enine boyuna ölçüp, biçip kendi özgür iradesiyle oyunu kullanma hakkı vardır. Biz, arkadaşımıza başarılar diliyoruz. ANAP büyük kongresinde Sayın Genel Başkan Mesut Yılmaz'ın karşısına kim rakip olursa olsun, bir netice alacağını düşünmüyorum. Ama adaylık hakkını özgürce kullanıyorlar. Bunu, kendi açısından yerine getiriyorlar. Kendilerine başarılar diliyorum.'' 
     
     







</TEXT>
</DOC>
