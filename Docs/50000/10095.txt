<DOC>
<DOCNO> 10095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/son/soneko02.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı müjde verdi, "kuraklık tehlikesi ortadan kalktı" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, son günlerdeki yağışların kuraklık tehlikesini büyük ölçüde ortadan kaldırdığını, ancak önceki aylarda kuraklık nedeniyle bitki çıkış ve gelişmesinde görülen gecikme ve gerilemeye bağlı olarak üretimde düşüş yaşanabileceğini açıkladı. 
     Gökalp, yaptığı değerlendirmede, kuraklık nedeniyle, başta İç Anadolu, Karadeniz Bölgesi'nin iç kısımları, batı, kuzey ve doğu geçit bölgeleri, doğu Anadolu ve kısmen de Trakya bölgelerinde verimde ortalama yüzde 10-20 düşüş olabileceğine dikkati çekti. Gökalp, yine de ekili olan alanların verimini, büyük ölçüde gelecek aylarda alınacak yağışların belirleyeceğini kaydetti. 
     Bakanlık uzmanlarının yaptığı değerlendirmeye göre, Çukurova'da, yeterli neme ve sıcaklığa bağlı olarak bitkiler hızla gelişmeye devam ediyor. Yağış ve bitkilerin gelişme durumu normal seyir gösteriyor. Yörede, Ocak ayında 10 mm, Şubat ayında ise 67 mm yağış alındı. Çeltik ekimleri için önemli olan Trakya Bölgesi'ndeki bazı barajlarda doluluk oranı yüzde 30-40 civarında. Şubat ayında 18 mm yağış alınan bölgede, ekinlerde herhangi bir sorun bulunmadığı, Mart ve Nisan yağışlarının verimi olumlu etkileyeceği belirtiliyor. 
     
     



</TEXT>
</DOC>
