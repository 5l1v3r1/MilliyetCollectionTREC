<DOC>
<DOCNO> 22879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/24/siyaset/siy01.html </URL>
<DATE> 2001/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Derviş şikayetçi Hükümetle aramızda uyum yok 
</HEADLINE>
<TEXT>

"Bazı bakanlar ekonomik kararları, IMF programı gibi görüp uymak istemiyor" 
     GAZİANTEP DHA 

     Devlet Bakanı Kemal Derviş, "Şu anda yangını söndürmüş durumdayız ama üretimin çarkları tam anlamıyla dönmeye başlamadı. Şimdi bunu sağlamaya çalışıyoruz" dedi. Hükümetle tam bir uyumla çalışmadıklarını dile getiren Derviş, "Bazı bakanlar, alınan ekonomik kararları 'IMF dayatması' olarak görüp uymak istemiyor" diye konuştu. 
     Derviş, Vali Erhan Tanju'yu ziyaretinde düzenlediği kısa basın toplantısında, Gaziantep'in çok güçlü bir sanayi yapısına sahip olduğunu ifade ederek şunları söyledi 
     
"Son on günde iyiye gittik"      "Ekonomide hepimiz son iki ayda çok önemli sıkıntılar yaşadık. Faizler çok yükseldi. Üretimde, ihracatta bu sorunları gördük. Ancak, son 10 günde iyileşme var. Her konuda uzlaşmaya ihtiyacımız var. Hepimizin amacı reel sektörün büyümesi, iş alanlarının arttırılmasıdır. İşçi ve memurun güçlüklerini biliyoruz. Çok zor durumdaki memurlar için gelecek yıl bazı adımlar atacağız. Bunalımı yeni atlatıyoruz. Reel ekonomi için fedakarlıkta bulunmalıyız." 
     
Türkiye seninle gurur duyuyor      Büyükşehir Belediye’sinde Başkan Celal Doğan'dan bilgi alan Derviş, daha sonra Organize Sanayi Bölgesi'ne geçerek tekstil fabrikalarında incelemelerde bulundu. Makineleri inceleyen ve işçilerle konuşan Derviş, bir grup işçi tarafından "Türkiye seninle gurur duyuyor" sloganıyla uğurlandı. 
     
"Hantallığı bitirmeliyiz"      Derviş, Gaziantepli sanayicilerle bir araya geldiği toplantının basına kapalı bölümünde de şu görüşleri dile getirdi 
     "Hükümetle tam uyum içinde olduğumu söyleyemem. Bazı bakanlar, alınan ekonomik kararları 'IMF dayatması' olarak görüp uymak istemiyor. Ama tüm bakanlıklar uyum içinde olmalı. Devletin hantallığı ve bürokrasinin ağır işleyişini ortadan kaldırmalıyız." 
     



 SİYASET 


















</TEXT>
</DOC>
