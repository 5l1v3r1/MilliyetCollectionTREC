<DOC>
<DOCNO> 31878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/son/soneko08.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tütün üretmeyi bırakacak köylülere parasal destek geliyor 
</HEADLINE>
<TEXT>

     Tütün üretiminden vazgeçerek, alternatif ürün yetiştirmeyi tercih eden, Doğu ve Güneydoğu Anadolu Bölgesi'nde faaliyet gösteren tütün üreticileri, bir defaya mahsus olmak üzere desteklenecek. 
     Konuya ilişkin Bakanlar Kurulu kararı, bugünkü Resmi Gazete'de yayınlandı. 
     Buna göre, tütün yerine alternatif ürün yetiştirmeyi tercih eden, Doğu ve Güneydoğu Anadolu bölgelerinde Adıyaman, Bingöl, Batman, Bitlis, Diyarbakır, Hakkari, Malatya, Mardin, Muş, Siirt ve Van il sınırları içinde faaliyet gösteren ve tütün ekim cüzdanı bulunan tütün üreticilerine, bir defaya mahsus olmak üzere, girdi ve gelir desteği ödemesi yapılacak. 
     Alternatif ürün yetiştiren üreticilere, bir yıllık girdi ödemesi ile bakım ve hasat masraflarının karşılanması amacıyla, bir yıllık net gelir farkı ödemesinde bulunulacak. Girdi ödemesi ile net gelir farkı ödemesinin tespiti, Tarım ve Köyişleri Bakanlığı tarafından belirlenecek. Ödemeler ise uygulama tebliğinde belirlenen ilgili mercilerce yapılacak incelemenin sonuçlanmasının ardından gerçekletirilecek. 
     Tüm ödemelerin finansmanı, uluslararası finans kuruluşlarından temin edilen doğrudan mali kaynak veya kredi yoluyla sağlanacak. Üreticilere yapılacak ödemeler, Ziraat Bankası aracılığı ile yapılacak ve söz konusu işlemlerden dolayı Banka'ya, Hazine Müsteşarlığı tarafından genel bütçede yer alan ilgili harcama kaleminden, yüzde 0.5 oranında komisyon ödenecek. 
     Haksız yere yapılan ödemeler ise ilgili kanun hükümleri çercevesinde, bundan yararlananlardan geri alınacak. 
     
     
     







</TEXT>
</DOC>
