<DOC>
<DOCNO> 19712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/05/son/sonspo01.html </URL>
<DATE> 2001/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergun Gürsoy "Bilet bulursam maça gideceğim" 
</HEADLINE>
<TEXT>

     Galatasaray'ın eski yöneticilerinden Ergun Gürsoy, bilet bulması halinde pazar günkü derbi maça gideceğini söyledi. 
     Gazetelerde, ''kışkırtıcı tavır ve demeçleri bulunduğu gerekçesiyle Fenerbahçeli yöneticilerin maça gelmesini istemediği'' şeklinde haberler yer alan Gürsoy, görüşlerini açıklarken, ''Acze düşmüş yöneticilerin düşüncelerini saygıyla karşılarız. Kendi evini koruyamayan ev sahibinin sözlerini dikkate alacağız'' dedi. 
     Fenerbahçeli yöneticilerin, kendi güvenliklerini koruyamadıklarını ve geçen sezon kaleci Rüştü'nün dövülmesini engelleyemediklerini savunan Gürsoy, ''Maça gitmek için Galatasaray Kulübü'nden bilet istedim. Ali Dürüst, bilet olmadığını söyledi. Eğer bilet bulursam, Fenerbahçe maçına gideceğim. Karşılaşmanın bana göre favorisi de Galatasaray'dır'' diye konuştu. 






</TEXT>
</DOC>
