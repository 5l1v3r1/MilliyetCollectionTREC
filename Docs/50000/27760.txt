<DOC>
<DOCNO> 27760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sontur15.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank çalışanları Ankara'da yol kesti 
</HEADLINE>
<TEXT>

     Türk Ticaret Bankası Türkbank çalışanları, bankalarının kapatılması kararını protesto amacıyla Atatürk Bulvarı'nı bir süre trafiğe kapatırken, KESK üyeleri de, Kamu Görevlileri Sendika Yasa Tasarısı'nı protesto etti. 
     Öğle saatlerinde Sıhhıye'de toplanan Türkbank çalışanı yaklaşık 500 kişi, ''Türkbank bizimdir, bizim kalacak'', ''Hükümet istifa'' şeklinde sloganlar atarak Kızılay'a doğru yürüyüşe geçti. İzmir Caddesi çıkışında polis engeliyle karşılaşan protestocular, Atatürk Bulvarı'nı trafiğe kapatarak slogan atmayı sürdürdüler. Emniyet güçlerinin dağılın uyarısına karşın grup daha sonra Sakarya Caddesi'ne yöneldi. Sakarya Caddesi'nde toplanan grup, slogan atmayı sürdürdü. Protestocu bankacılar, ''Basın bizi yalnız bırakma'', ''Emniyete teşekkürler'' sloganları attıktan sonra, mesai saatinin yaklaşması üzerine şubelerine döndüler. 
     Aynı saatlerde Sakarya Caddesi'ndeki havuzun önünde toplanan Kamu Emekçileri Sendikaları Konfederasyonu KESK üyeleri, Kamu Görevlileri Sendika Yasa Tasarısı'nı protesto etti. 
     Tasarının sendikacılığı ''öldürdüğünü'' savunan ve ''Sahte sendika yasasına hayır'' sloganı atan grup adına bir açıklama yapan KESK Ankara Şubeler Platformu Sözcüsü Hasan Karakaya, tasarı geri çekilip, yeniden düzenlenene kadar eylemlerini sürdüreceklerini söyledi. 
     KESK üyeleri, emniyet güçlerinin uyarısı üzerine dağıldı. 







</TEXT>
</DOC>
