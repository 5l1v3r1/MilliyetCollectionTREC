<DOC>
<DOCNO> 18682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/son/sontur02.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm oruçları kritik sınırda...21 tutuklu yatağa bağımlı hale geldi 
</HEADLINE>
<TEXT>

     Ankara Tabip Odası ATO , Numune Hastanesi'nde 8'i yoğun bakımda olmak üzere 34, Ankara Hastanesi'nde ise 20 tutuklu ve hükümlüyle görüşüldüğünü belirterek, ölüm orucuna devam eden 21 tutuklu ve hükümlünün önemli bir kısmının yatağa bağımlı hale geldiğini bildirdi. 
     ATO'dan yapılan yazılı açıklamada, Numune ve Ankara Hastanelerinde yatan tutuklu ve hükümlülerle dün yapılan görüşmelerde, ölüm orucundakilerin tümünde ileri derecede kilo ve cilt altı yağ dokusu kayıpları, deri bulguları ile aşırı halsizlik, dengesizlik, el ve ayaklarda uyuşma, bir kısmında ise kusma, ishal, görme ve işitme bozukluğu yakınmalarının saptandığı belirtildi. 
     Açıklamada, şöyle denildi 
     ''Numune Hastanesi'nde 8'i yoğun bakımda olmak üzere 34, Ankara Hastanesi'nde ise 20 tutuklu ve hükümlüyle görüşülmüş, kabul edenlerin muayenesi yapılmıştır. Muayene edilenlerin önemli bir kısmında Wernikcke-Korsakoff Sendromu'nun ilk dönem bulgularının ortaya çıktığı gözlenmiştir. Bu noktada bir kez daha ölüm orucunu sürdüren tutuklu ve hükümlüler tarafından B1 vitamininin alınması için çağrı yapıyoruz. Ölüm orucuna devam eden tutuklu ve hükümlülerin tümü 190. günlerine yaklaşan açlık nedeniyle her an ölüm tehlikesiyle karşı karşıyadır.'' 
     Ölüm orucuna devam eden tutuklu ve hükümlülerin halen tedavi şanslarının bulunduğu kaydedilen açıklamada, ''Ancak geçen her dakika,bu başarı şansını azaltmaktadır'' denildi. 
     Türk Psikiyatri Derneği Merkez Yönetim Kurulu'nca yapılan yazılı açıklamada da, her gün ölüm haberleri almanın, hem insan, hem de psikiyatri hekimleri olarak kendilerini üzdüğü belirtildi. Açıklamada, ''Asıl işlevi acıları dindirmek olan bir mesleğin üyeleri olarak, ülke yöneticilerinin bir hekim duyarlılığı ve yaklaşımı içinde sorunu en az hasarla çözme çabası içinde olması gerektiğini ve sorunları bu yolla çözebileceğini düşünüyoruz'' denildi. 







</TEXT>
</DOC>
