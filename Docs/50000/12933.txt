<DOC>
<DOCNO> 12933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/25/guncel/agun.html </URL>
<DATE> 2001/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavarın TIR’ı 
</HEADLINE>
<TEXT>

Tepe uyarı lambası ve eskortu olmadan yola çıkan Karayolları TIR'ın 1976 model dorsesi yerinden çıkınca, bir hayat söndü 
     ŞÜKRAN ÖZÇAKMAK İstanbul 

     Trafik Yasası'nı ihlal ederek yola çıkan ağır taşıtlar, tüm trafik kampanyalarına rağmen dehşet saçmaya devam ediyor. Son olarak İzmit'ten İstanbul istikametine giden Karayolları Genel Müdürlüğü 1. Bölge Makine Şefliği'ne ait TIR, Dilovası mevkiinde korkunç bir kazaya yol açtı. Otoyolun sol şeridinde seyreden eskortsuz TIR'dan kopan dorse, 33 yaşındaki mimar Tolga Moran'ın ölümüne neden oldu. 
     
Tepe uyarı lambası yok      Olayda dorsenin içindeki 10 tonluk vinç, hızla öne kayınca dorsenin arka kısmı havalandı. Tepe uyarı lambası olmayan ve stop lambaları yanmayan dorseyi son anda farkeden Tolga Moran, özel otomobiliyle aracın altına girdi. Altınyıldız Uzay Sistem Konstrüksiyonları Şirketi'nin şantiyeler kordinatörü Moran, hastaneye kaldırılırken yolda yaşamını yitirdi. 
     
'Yöneticileri uyarmıştım'      Dorsenin sol arka yan kısmına çarpan diğer otomobilin sürücüsü Şükrü Doğan ise yaralı olarak kurtuldu. Dorsenin 1976 model olduğunu, kazanın da dorsenin eskiliğinden kaynaklandığını iddia eden TIR'ın sürücüsü Nihat Kantu, "Yöneticilerimi bakım ve eskort konusunda uyardım ama kimse beni dinlemedi. Benim bir suçum yok" dedi. 
     
Sorumlu Karayolları’      Ağır taşıt kazalarından Karayolları'nı sorumlu tutan Trafik Komisyonu Başkanı Tan 'Kamu, kamuyu korur mantığı var’ 
     Karayolları'nın pekçok konuda ne yazık ki sorumluluklarını yerine getirmediğini belirten TBMM Trafik Güvenliğini Araştırma Komisyonu Başkanı DSP Milletvekili Ahmet Tan, trafikteki araçların fenni denetiminin Karayolları'nın sorumluluğunda olduğuna da dikkat çekerek, "Devlet araçları sigortasız ve fenni kontrolleri yapılmadan trafiğe çıkıyor. Kamu, kamuyu korur gibi bir mantık sözkonusu" dedi. 
     
'Tren yolu daha uygun'      Tan, şöyle devam etti "Avrupa'da insanla yük aynı yolda buluşmuyor. Özellikle Almanya'da, otoyola ağır vasıta girmiyor. Tren yolu tercih ediliyor. Kimse gramajının üzerinde mal taşımıyor." 
     
Kaybettiği eşinin hesabını soracak      Tolga Moran'la 4 yıl önce evlenen Ebru Moran, eşinin ölümüne neden olanlardan mutlaka hesap soracağını söylüyor. Kazanın tam bir cinayet olduğunu vurgulayan Ebru Moran, "Belki vereceğim mücadele bu tip olayların tekrarlanmasına engel olur" diyor. 
     
5 SORU 5 CEVAP TIR eskortsuz yola çıkamaz’      Ağır ve geniş araçların eskortsuz trafiğe çıkmalarının yasak olduğunu belirten İstanbul Trafik Şube Müdürlüğü yetkilileri, bu tür araçların uyması gereken pekçok kural olduğunu söylüyor. Bu kuralların ne olduğunu biz sorduk, yetkililer anlattı. 
     
1 - Ağır ve geniş taşıtlar trafiğe hangi uyarıcı önlemleri alarak çıkmalı 
     Trafik Yasası'na göre, karayollarına çıkan ağır ve geniş araçlara, artçı ve öncü olarak tanımlanan biri arkasında diğeri önünde olan iki araç eşlik etmek zorunda. Tepe lambası yanıp sönmeli. Dikat yazısı ve uyarı bayrağı olmalı. 
     
2 - Ağır taşıtlar sol şeridi kullanabilir mi 
     Bu tür araçlar, kesinlikle sol şeridi kullanamaz. Sağ şeridi kullanmak zorundadırlar. Zaten bu kural trafik uyarı levhalarıyla da hatırlatılmaktadır. 
     
3 - Bu araçların yapacağı kazalarda sorumluluk kimdedir 
     Yasa dışında trafiğe çıkan aracın sorumluluğu hem şoföre hem de araç sahibine aittir. Tek tarafa suç yüklenmesi durumu sözkonusu değildir. 
     
4 - Araçların trafiğe çıkabilme uygunluğunun denetimi kimdedir 
     Vasıtanın trafiğe çıkacak durumda olup olmadığının tespiti Karayolları Genel Müdürlüğü'nün sorumluluğu altındadır. 
     
5 - Trafikteki diğer sürücü ve vatandaşların sorumluluğu nedir 
     Vatandaş tehlikeyi önceden ihbar ederse 'geliyorum' diyen tehlike önlenebilir. Cep telefonu bulunan sürücüler, hatalı yükleme yapıp, yanlış yolda seyreden vasıtaları bulundukları ilin kodunu yazdıktan sonra 1111 154'ü çevirerek ihbarda bulunsunlar. 
     
Canavara bir günde 10 can      Yurdun çeşitli yerlerinde meydana gelen kazalarda 10 kişi ölürken, 29 kişi de yaralandı. Karabük'te LPG yüklü kamyon ile midibüsün çarpışması sonucu 3 kişi öldü, 8 kişi yaralandı. Karabük'ten İstanbul istikametine giden Tamer Akın yönetimindeki LPG yüklü tanker, Ramazan Yıldız'ın kullandığı 34 ZG 6570 plakalı midibüs ile Mermer mevkiinde çarpıştı. Kazada, kamyon şoförü Akın, Hidayet Bal, Ahmet Altuntaş ölürken, 8 kişi yaralandı. n DHA 
     
Hayvanlara AB küpesi takılacak      Toplumsal değişim projesi olan Ulusal Program'ın UP yürürlüğe girmesiyle tüm Türkiye kayıt altına girecek. Bu durum insanların yanı sıra hayvanları da kapsayacak. Türkiye'deki tüm büyük ve küçük baş hayvana üzerinde kimlik numarası olan bir küpe takılacak. Hayvanlara nüfus cüzdanı uygulamasıyla hayvan hareketlerinin izlenmesi, kaçakçılığın önlenmesi, bulaşıcı hastalıkların yayılmasının engellenmesi sağlanacak. n ANKARA Milliyet 
     


 GÜNCEL 





















</TEXT>
</DOC>
