<DOC>
<DOCNO> 9090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/dunya/adun.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Moldova’da seçimleri kazanan komünistlerin verdiği ilk mesaj Komünizme dönüş yok’ oldu 
</HEADLINE>
<TEXT>
Korkutmayan hayalet 
Komünistlerin 10 yıl aradan sonra iktidara geldiği ilk eski Sovyet cumhuriyeti Moldova’da özelleştirmeye tam gaz devam edilecek 
     CENK BAŞLAMIŞ Moskova 

     Eski Sovyet cumhuriyetlerinden Moldova’da yapılan genel seçimler komünistlerin zaferiyle sonuçlandı. Böylece Moldova, komünistlerin 10 yıllık aradan sonra yeniden iktidara gelmeyi başardığı ilk eski Sovyet cumhuriyeti unvanını alırken, bu sonuçlarla Devlet Başkanı seçilmesi beklenen Komünist Parti lideri Vladimir Voronin’in verdiği ilk mesaj ise "Reformlara kaldığı yerden devam... Eski rejime asla dönülmeyeceği gibi demir yumruk politikası da yok" oldu. 
     Rakip partilerin iddialarının aksine, özelleştirmeye "tam gaz devam" diyen Komünist Parti lideri, "Eski günlere dönmek imkansız" diyerek eski tip komünist çizginin artık tarihe gömüldüğünün işaretini verdi. 
     
Rusya ile yakınlaşma      İktidardaki Devlet Başkanı Mircea Snegur, seçim propagandaları sırasında sık sık seçimlerin "Doğu ile Batı arasında bir tercih" anlamına geleceğini savunmuştu. 
     Önceki gün yapılan parlamento seçimlerinde alınan sonuçlar, Komünist Parti’nin oyların yüzde 50.2’sini aldığını gösteriyor. İkinci sırada Batı yanlısı Başbakan Dumitri Bragis’in lideri olduğu blok yüzde 13, üçüncü sırada ise Hıristiyan Demokratik Parti yüzde sekizlik oy oranıyla yer alıyor. Komünistlerin, yüzde altı barajına çok sayıda partinin takılması sonucu parlamentodaki 101 sandalyeden en az 70’ini ele geçirmesi bekleniyor. 
     Parti lideri Vladimir Voronin, Rusça’yı ikinci devlet dili ilan edeceklerini ve Moldova’nın Rusya ile Belarus’un oluşturduğu birliğe katılmasını sağlayacaklarını açıkladı. Ancak Voronin, demokratik ve reformcu bir hükümet kuracaklarını belirterek, eski Sovyetler Birliği’ne dönüşü arzulamadıkları mesajını verdi ve "Seçmenler icraatımızı beğenmezse dört yıl sonra bizi düşürür. Beğenirse de yine oy verir" dedi. Komünist Parti, yaşlıların yanı sıra ülkedeki Rus azınlık tarafından da destekleniyor. 
     


 DÜNYA 













</TEXT>
</DOC>
