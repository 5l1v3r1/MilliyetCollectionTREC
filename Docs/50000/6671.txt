<DOC>
<DOCNO> 6671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/12/yasam/yas03.html </URL>
<DATE> 2001/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haritamız basit çıktı 
</HEADLINE>
<TEXT>

İnsan ömrünü uzatacak bilgilerin de bulunduğu genetik kasamızın’ sırrı tamamen çözüldü. Meğer gen sayımız tahmin edilenden çok azmış 
     DIŞ HABERLER SERVİSİ 

     İnsanın genetik şifresini çözen bilim adamları gen haritasının’ sanıldığı kadar karmaşık olmadığını ortaya çıkardı. Daha önce 50 - 100 bin arasında geni olduğu varsayılan insanın, bu rakamın çok altında, 26 - 30 bin arası gene sahip olduğu belirlendi. 
     Geçen haziran ayında insanın gen haritasının yaklaşık yüzde 90’ının kaydedildiğini açıklayan kurumlar, bugün olağanüstü güvenlik önlemleriyle gen şifrelerinin çözümünde ne kadar yol alındığını ilan edecekler. 
     
     Her hastaya özel tedavi 
     Washington, Tokyo, Londra, Paris ve Berlin’de aynı anda yapılacak basın toplantılarıyla açıklanacak şifrelerimiz, Nature’ ve Science’ bilim dergilerinde de yayınlanacak. Şifrelerimize internetten de ulaşabileceğiz. 
     Açıklanacak DNA şifre çözümleriyle ilk aşamada şeker, kanser, uyuşturucu bağımlılığı ve akıl hastalıklarına karşı yeni tedavi yöntemlerinin geliştirilmesi bekleniyor. Her insanın genetik yapısı farklı olduğu için hastaya özel tedavilerin de gündeme geleceği vurgulanıyor. 
     
     Herkes heyecanla bekliyor 
     Genlerin sırrına ermek için harıl harıl çalışan bilim adamları heyecanlı konuşuyorlar "Genleri belirleme ve şifrelerin çözümü için işin daha başındayız. Ulu bir dağın doruğuna çıktık ve heyecandan başımız döndü. Sersemledik ama önümüzde harikulade dağ sıraları bulunuyor." 
     Yaşamın tüm bilgileri, DNA’nın muazzam uzunluktaki çift merdiven sarmalında saklı. A, C, T ve G harfleriyle tanımlanan "nükleotid" gen grupları, DNA merdiven sarmalında 3 milyar 100 milyon kez birbirinin üstüne dolanıyor. 
     
     2 SİNEK 1 İNSAN 
     Bilim adamlarının son çalışmaları sonucunda ortaya çıktı ki genlerin hayatımızı tamamen kontrol ettiği yolundaki inanış doğru değil. Çünkü hayatımızın yönünü belirlemede genlerimiz kadar çevrenin de önemli bir etkisi var. 
     Yine son bulgulara gösterdi ki haritamızdaki gen sayısı bir fareninkinden yalnızca 300 adet fazla. Yine şaşırtıcı bir karşılaştırma bunca yıldır peşinde olduğumuz genetik malzememiz, bir meyve sineğinin ise sadece iki katı. 
     


 YAŞAM 





















</TEXT>
</DOC>
