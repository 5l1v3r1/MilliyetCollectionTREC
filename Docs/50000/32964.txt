<DOC>
<DOCNO> 32964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/siyaset/siy02.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirin’in diş parası milletin cebinden 
</HEADLINE>
<TEXT>

Milletvekili Nazlı Ilıcak'ın eşi, işadamı Emin Şirin, sağlık harcamalarını 'eş durumundan' Meclis'ten tahsil ediyor 
     SALİHA ÇOLAK Ankara 

     Başbakan Bülent Ecevit, gözlüklerinin 600 milyon lirayı bulan bedelini cebinden öderken, trilyonluk servete sahip işadamları, "eş durumundan", sağlık harcamalarını Meclis'e fatura ediyor. 
     İstanbul Büyükşehir Belediyesi ile "parti yakınlığının da etkisiyle" iş yapan, park ve bahçelerle yol kenarlarında kullanılmak üzere yurtdışından getirilen özel çiçekleri satarak milyarlar kazandığı ortaya çıkan, İstanbul Bağımsız Milletvekili Nazlı Ilıcak'ın eşi Emin Şirin, sağlık harcamalarını, "eş durumundan" Meclis'e ödetti. 
     
     Yönetmelik alır diyor, o da alıyor 
     Şirin, TBMM'de personel ve milletvekillerine yapılan tedavi yardımını düzenleyen yönetmelik hükümlerine göre, milletvekili eşi olarak tedavi harcamalarının faturalarını Meclis'e gönderiyor. Şirin'e, faturalarının Türk Tabipler Birliği'nin belirlediği standartlar içinde kalan bölümü Meclis tarafından ödeniyor. 
     
     Meclis'in 2 milyarı Emin Şirin'e 
     Her türlü sosyal güvenceye tabi ya da milyarlarca liralık iş hacmi bulunan şirketlerin sahibi olsalar da, yönetmelik hükümlerine göre sağlık harcamalarını Meclis'e ödeten milletvekili eşlerinden biri olan Şirin'in 18 Nisan seçimlerinden bu yana maliyeti yaklaşık 2 milyar lira. Edinilen bilgiye göre Şirin, çeşitli rahatsızlıklar sonucu gördüğü tedavilerin yanı sıra, sağlık harcamaları arasında fiyatlar nedeniyle en pahalı kalemlerden birini oluşturan diş için de "milletten destek almış." Şirin'in yaklaşık 500 milyon liralık diş tedavisi Meclis tarafından karşılanmış. 
     



 SİYASET 

















</TEXT>
</DOC>
