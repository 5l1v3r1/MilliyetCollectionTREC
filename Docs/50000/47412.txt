<DOC>
<DOCNO> 47412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/dunya/adun.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TOZ PARANOYASI DÜNYAYI SARDI 
</HEADLINE>
<TEXT>
Şarbondan değil korkudan ölecekler 
Art arda yaşanan şarbon vakaları yüzünden ABD ve pek çok ülkenin posta merkezlerinde gaz maskesi ve eldiven olmadan çalışılmıyor 
     SEMA EMİROĞLU New York 

     Son bir hafta içinde ABD'lilerin uykularını kaçıran şarbon vakaları, dünyada huzur bırakmadı. Tüm ülkeler şarbona karşı alarma geçerken her paket ve mektuba şüpheyle yaklaşılıyor. Almanya'dan Güney Afrika'ya Malezya'dan Japonya'ya kadar pek çok ülkede postanelerde çalışanlar gaz maskesi kullanıyor, eldiven takıyor. Özel giysili ekipler ise her ihbarı değerlendiriyor. 
     
     Posta işlemleri durdu 
     İkiz kulelerde 6 bine yakın kişinin öldüğü gerçeğine daha yeni yeni alışmaya başlayan New Yorkluların yaşadığı panik ise çok daha fazla... ABC ve NBC televizyonları ile New York Times'a şarbon bakterisi taşıyan zarfların gönderilmesinin ardından, CNN, CBS ve Fox televizyonları ile New York'un belli başlı gazeteleri, posta operasyonlarını durdurdular. 
     
     Ladin bağlantısı olabilir’ 
     Amerikan makamları, şarbon vakaları ile, Usame bin Ladin arasında ilk kez bağlantı kurdu. FBI, şarbon bakterisinin yer aldığı zarfların 11 Eylül saldırısını gerçekleştiren teröristlerin yaşadıkları eyaletlerden postalandığının anlaşılması üzerine, olaylarla Bin Ladin arasında ilişki kurulduğunu bildirdi. 
     Bu arada Avusturya Havayolları'na ait Viyana - Yeni Delhi seferini yapan bir yolcu uçağı, koltuklarından birinde beyaz toz görülmesi üzerine Viyana'ya geri dönerek acil iniş yaptı. 
     
Postadan çıkanı hemen ütüleyin      ABD'den Japonya'ya kadar dünyada paniğe yol açan şarbondan korunmak için şüpheli mektupların buharlı ütüyle ütülenmesi öneriliyor. Uzmanlar, buharlı ütü ve nemli kumaş parçasının şarbonu etkisiz hale getirdiğini söylüyor. Biyoterör uzmanı Ken Alibek, Kongre üyelerine verdiği brifingde, bu yöntemi dile getirerek, "Mektupları ütüleyin" dedi. 
     
33 kişiye bulaştı Kongre tatil      ABD Temsilciler Meclisi Başkanı Dennis Hastert, ABD Senatosu'nda Senatör Thomas Daschle'ın birçok yardımcısı ve Kongre binasında iki polis memuru da dahil toplam 33 kişiye şarbon bakterisi bulaştığının tespit edildiğini belirtti. Şarbonun Senato havalandırma sistemi ve posta odasında bulunduğuna dair kanıtlar olduğunu kaydeden Hastert, beş gün süreyle meclisi tatil ettiğini, Senato’nun da aynı şekilde tatile gireceğini söyledi. 
     
Mektuplar tek elden      Senatör Dacshle’ye ve NBC müdürü Brokaw’a gönderilen mektuplardaki yazılar birbirinin aynısı. 
     
New York Valiliği’ne sıçradı      New York Valisi George Pataki'nin Manhattan'daki bürosunda dün şarbon mikrobu tespit edildi. Pataki, konuyla ilgili yaptığı açıklamada, güvenlik görevlilerinin kullandığı odada salı gecesi yapılan incelemenin sonuçlarının dün pozitif olarak alındığını bildirdi. Vali Pataki dahil hiçbir valilik çalışanında şarbon tespit edilmediği, ancak tüm çalışanların tedbir olarak antibiyotik kullanacağı açıklandı. 
     
Uzay Merkezi boşaltıldı      ABD'de, şimdi de Florida Cap Canaveral'daki Kennedy Uzay Merkezi'ne şüpheli mektuplar gönderildi. Uzay Merkezi sözcülerinden William Johnson, "İlk analizler, mektupların zehirli olmadığını gösteriyor" dedi. Sözcü, iki binayla posta işlem merkezinin önlem olarak boşaltıldığını, posta merkezinin analizler sonuçlanıncaya kadar kapalı kalacağını belirtti. 
     
İşte Saddam’ın Bayan Mikrop’u      ÖNAY YILMAZ İstanbul 

     Irak'ın dünyanın en büyük şarbon anthrax mikrobu depolarının yanı sıra, kimyasal ve biyolojik silahlara sahip olmasında en büyük rolü oynayan kişi, "Mrs. Virus" Bayan Virüs lakabıyla anılan biyokimya uzmanı Dr. Rihab Taha... Kuzey Irak ve Halepçe'de kullanılan kimyasal silahların hazırlanmasından sorumlu olan Taha, dünyanın önemli istihbarat örgütlerinin listesinde baş sıralarda yer alıyor. Birleşmiş Milletler BM yetkilileri, İngiltere'de eğitim gören Taha sayesinde Irak'ın bölgedeki biyolojik ve kimyasal silahlar hakkında uzman bir ülke konumuna geldiğini belirtiyor. 
     



 DÜNYA 














</TEXT>
</DOC>
