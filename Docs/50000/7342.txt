<DOC>
<DOCNO> 7342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/16/yasam/ayas.html </URL>
<DATE> 2001/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kızlara dağ dayanmaz 
</HEADLINE>
<TEXT>

Dünyanın en yüksek zirvesine 5 Türk kadını meydan okuyor... Genç kızlar, Everest’e ilk kadın tırmanışını yapmak için çalışıyor 
     PERVİN METİN İstanbul 

     Bugüne kadar uğruna 161 dağcının hayatını kaybettiği, 8 bin 850 metre yükseklikteki Everest’e 5 Türk kadını tırmanmaya hazırlanıyor. Burçak Özoğlu, Meltem Çolak, Eylem Elif Koç, Suna Yılmaz ve Gülay Ünal şimdilerde bu zorlu yarış için çalışıyor... 
     Nasuh Mahruki’den sonra zirveye ulaşan ilk Türk grubu olarak tarihe geçmek isteyen genç dağcılar, en ufak dikkatsizliğin bedelini ağır ödeyeceklerini bile bile, yüreklerindeki tutku ve cesaret sayesinde Everest’in kendilerini karşılayacağına inanıyorlar... 
     
     Tırmanış 2002’de 
     Hepsi de dağcılığa, Ortadoğu Teknik Üniversitesi’nde ODTÜ dağcılık ve kış sporları alanında eğitim alarak başlamış. Temel ve ileri düzeyde kış dağcılığı, kar-buz-kaya tırmanışı gibi eğitimlerini tamamladıktan sonra yurtiçinde ve yurtdışında 50’nin üzerinde tırmanış yapmışlar. 
     Burçak, Ankara Üniversitesi Siyasal Bilgiler Fakültesi’nde, Suna da ODTÜ’de araştırma görevlisi olarak çalışıyor... Meltem tasarımcı, Gülay öğretmen, Eylem ise Amerika’da İşletme masterı yapıyor. 
     
     Hepsi de okumuş kadınlar 
     Hepsinin başka meslekleri de var. Ancak dağcılığı hobi olarak yapmadıklarını söylüyorlar. Burçak, bunun kanıtı olarak şu bilgileri veriyor 
     "Rekorum 7 bin metre. Kırgızistan’daki Khan Tengri zirvesine tırmandım. Gülay’ın 5600, Elif ve Meltem’in 5100, Suna’nın 4000 metre civarı tırmanışları var. Bu projenin önemli bir yanı da Türkiye’den ilk ulusal ekspedisyonu düzenlemek. Ekibimizde 10 kişi olacak. Diğer dağcılar erkek. Ancak tırmanışın ana hedefi ilk kadın tırmanışı gerçekleştirmek." 
     
     Büyük tırmanış 2002 kışında... 
     Yurtiçi ve yurtdışında 50’nin üzerinde tırmanış yapan genç kadın dağcılarımız son dönemde özellikle yüksek irtifa tırmanışlarını çalışıyorlar. 5 sporcu, şehir antrenmanlarının yanı sıra yurtdışında da hazırlık yapacak. 2001 yaz aylarında Kırgızistan’da 7 bin metrelik zirvelere tırmanacak olan kızlar Everest’e de 2002’de tırmanacaklar. Sporcuların 5 bin metre üzerinde pek çok deneyimi var. 
     


 YAŞAM 
























</TEXT>
</DOC>
