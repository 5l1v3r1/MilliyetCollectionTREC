<DOC>
<DOCNO> 5648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/son/sontur06.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu yöneticilerinin yargılamasına başlandı 
</HEADLINE>
<TEXT>

     Türkiye Futbol Federasyonu Başkanı Haluk Ulusoy, Genel Sekreter Aydın Torunoğlu ve 2 başkan vekilinin de aralarında bulunduğu 36 kişinin, ''hizmet nedeniyle emniyeti suiistimal ve bu suça iştirak ile resmi mercileri iğfal'' suçlarından yargılanmalarına başlandı. 
     Ankara 13. Asliye Ceza Mahkemesi'nde görülen davanın bugünkü ilk duruşmasına, 13 sanık ve avukatları ile müşteki Spordan Sorumlu Devlet Bakanlığı'nın 2 avukatı katıldı. 
     Duruşmada, sanıkların kimlik tespitleri yapıldı ve iddianame okundu. 
     Futbol Federasyonu Yönetim Kurulu Üyesi Rahmi Magat savunmasında, 49 yıldır avukatlık yaptığını ve 40 yıldır da federasyonun yönetim kurulu üyesi olduğunu belirterek, ''Ödül olarak da buraya gelmekten çok üzgünüm'' dedi. Türk futbolunun gelişmesi için yıllardır özveri ile çalıştığını ifade eden Magat, ''Türk milletinin parasını kötü kullandığımız iddiasıyla huzurunuzdayız. Biz, kulüplerin parasını mümkün olduğunca tasarruflu kullandık'' diye konuştu. 
     Yönetim Kurulu Üyesi Mukan Perinçek, Futbol Federasyonu Genel Kurulu'nun kendilerini oybirliği ile akladığını belirtti. Başkanvekili İsmail Dilber de, ''40 yıl kadar milli forma giydim. Bu kadar hizmet varken, çalma, çırpma, cebinden harca buraya çık'' dedi. 
     Savunmasını yapan diğer sanıklar da haklarındaki suçlamaları kabul etmediler ve beraatlerine karar verilmesini istediler. Sanık avukatı, Futbol Federasyonu'nun özerk bir yapıya sahip olduğunu, en yetkili organının da Genel Kurulu olduğunu ifade ederek, müvekkillerinin Genel Kurul'da oybirliği ile seçildiklerini kaydetti. Devletten, federasyona gelir aktarılmadığını kaydeden avukat, davanın açılması için de Bakanlığın, Futbol Federasyonu Genel Kurulu'ndan izin alması gerektiğini söyledi. Avukat, davanın açılmasının ve Bakanlığın davaya müdahil olarak katılma isteminin usulsüz olduğunu söyledi. 
     Müşteki Spordan Sorumlu Devlet Bakanlığı'nın avukatı, Bakanlığın dava ya müdahil olarak katılması yönünde karar verilmesini talep etti. Yargıç, savunması alınmayan aralarında Futbol Federasyonu Başkanı Haluk Ulusoy'un da bulunduğu 23 sanığın ihzaren celplerine Polis zoruyla getirtilmesi , dinlenen sanıkların duruşmalardan vareste tutulmasına, müdahillik talebinin incelemesine karar vererek, duruşmayı erteledi. 




</TEXT>
</DOC>
