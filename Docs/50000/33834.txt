<DOC>
<DOCNO> 33834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur03.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de hırsız kovalayan kalabalığa pompalı tüfekle ateş edildi 
</HEADLINE>
<TEXT>

     Konak İlçesinde meydana gelen olayda, hırsız oldukları öne sürülen 2 kişiyi kovalayan kalabalığa komşuları tarafından pompalı tüfekle ateş açıldı. Olayda 3 kişi, ayaklarından yaralandı. 
     Son günlerde hırsızlık olaylarının arttığı Güzelyalı Mim-Kent Sitesi 46 26 Sokakta mahalle sakinleri, durumu şüpheli olan ve hırsız oldukları sanılan 2 kişinin peşine düştü. Kimliği belirlenemeyen 1 kişiyi yakalayan mahalleli, genci dövdü. Dayak yiyen genç, öfkeli kalabalığın elinden kurtulup kaçtı, diğeri ise bir evin bodrumuna sığındı. Hırsız olduğunu sandıkları kişinin sığındığı eve doğru giden öfkeli kalabalığın üzerine, evden Ramiz Aksu 20 adındaki genç tarafından pompalı tüfekle ateş açıldı. 
     Ateş sonucu Esin Hira Koçak 25 , Çetin Aksoy 30 ve Arif Çetinkaya 28 ayaklarına isabet eden saçmalar sonucu yaralandı. 9 Eylül Tıp Fakültesi Hastanesi'ne kaldırılan yaralılar tedavi altına alındı. Evin bodrumuna sığınan kişi ise kargaşadan yararlanarak kaçtı. 
     Silah seslerinin geldiği Mim-Kent Sitesi 46 26 sokağa Asayiş Şube'ye bağlı ekipler gönderildi. Bu arada çelik yelekli ve otomatik silahlı sivil görevliler de olay yerine sevkedildi. Komşularını yaralayan ve elinde pompalı tüfek bulunan Ramiz Aksu, güvenlik güçlerine teslim oldu. 
     Aksu, Emniyet Müdürlüğü Cinayet Bürosu'na götürülerek gözaltına alındı. 






</TEXT>
</DOC>
