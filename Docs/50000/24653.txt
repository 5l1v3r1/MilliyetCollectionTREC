<DOC>
<DOCNO> 24653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/02/son/sondun01.html </URL>
<DATE> 2001/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hanedan cinayeti...Nepal Veliaht Prensi, Kral ile Kraliçeyi öldürdü... 
</HEADLINE>
<TEXT>

     Nepal'in başkenti Katmandu'da, Nepal Kralı Birendra ve Kraliçe Aishwarya'nın, Veliaht Prens Dipendra tarafından vurularak öldürüldüğü bildirildi. 
     Başbakan ve orduya yakın kaynakların açıklamasında, 29 yaşındaki Veliaht Prens Dipendra'nın, Narayan Hity Kraliyet Sarayı'nda akşam yemeği sırasında aile içinde çıkan büyük bir tartışma sonucu, Nepal Kralı Birendra, Kraliçe Aishwarya, Prens Nirajan, Prenses Shruti ve kraliyet ailesine mensup diğer 12 kişiyi öldürdükten sonra intihar ettiği belirtildi. 
     Nepal Başbakan Yardımcısı Ram Chandra Paudel yaptığı açıklamada, saldırının veliaht Prens Dipendra tarafından yapıldığını belirterek, Maocu gerillaların olayla bir ilgisi bulunmadığını kaydetti. 
     Saraya yakın kaynaklar, saldırıya, Veliaht Prens'in evlilik planlarıyla ilgili bir tartışmanın neden olabileceğini söylediler. Bu arada, Başbakan Girija Prasad Koirala'nın hükümeti olağanüstü toplantıya çağırdığı bildirildi. 
     Olayla ilgili resmi açıklamanın bugün yapılması bekleniyor. Nepal basınında yer alan haberlere göre, Nepalli astrologlar Veliaht Prens'in 35 yaşından önce evlenmesi veya çocuk sahibi olması durumunda Kralın öleceği kehanetinde bulunmuşlardı. 
     Kraliyet ailesinin ölümünün resmi makamlarca doğrulanması halinde, olay anında sarayda bulunmayan Kralın kardeşlerinden Prens Gyanendra'nın tahta geçeceği kaydedildi. 
     Nepal Kralı Birendra Bir Bikram Shah Deva 55 , 1972'de tahta geçmişti. 
     Peru'daki Aydınlık Yol gerillalarını örnek alan Maocu gerillaların, 1996 yılında başlattığı silahlı mücadelede 1500'den fazla kişi yaşamını yitirdi. 
     Nepal'deki anayasal monarşiye son vermek ve feodal yapıyı yok etmek için savaştıklarını söyleyen Maocu gerillalar, ülkedeki 75 bölgenin 29'unda faaliyet gösteriyor. 
     Öte yandan, BM Genel Sekreteri Kofi Annan, yayımladığı mesajda Nepal'deki olaydan dolayı ''derin üzüntü'' duyduğunu belirtti. 
     
     







</TEXT>
</DOC>
