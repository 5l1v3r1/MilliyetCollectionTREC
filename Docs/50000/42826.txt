<DOC>
<DOCNO> 42826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/soneko11.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Moratoryum iddialarını ciddiyetsiz buluyorum" 
</HEADLINE>
<TEXT>

     Devlet Bakanı Kemal Derviş, bugün basında yer alan moratoryum iddialarını ''ciddiyetsiz'' bulduğunu bildirdi. 
     Dış Ekonomik İlişkiler Kurulu DEİK ve Türk-İngiliz İş Konseyi'nin ortaklaşa düzenledikleri ''Türkiye'de Sermaye Piyasaları ve Yatırım Olanakları'' konulu konferansa katılmak üzere geldiği Londra'da temaslarına başladı. 
     Bakan Derviş, bu sabah ilk olarak kaldığı otelde bir İsviçre bankası olan CSFB'nin temsilcisi David Mulford'u kabul etti. Yaklaşık bir saat süren kahvaltılı toplantının ardından toplantının yapılacağı Queen Elizabeth Konferans Merkezi'ne gelen Bakan Derviş, burada CNBC televizyonunun Avrupa muhabiriyle bir görüşme gerçekleştirdi. 
     Türk ekonomisinin durumu ve son siyasi gelişmeleri değerlendiren Bakan Derviş, bu görüşmeden ayrılırken, gazetecilerin bugün bir günlük gazetede yer alan ''Türkiye'nin dış borçlar konusunda moratoryuma gideceği'' yolundaki iddiası konusundaki değerlendirmesinin sorulması üzerine, ''ciddiye almaya gerek yok'' dedi. Bakan Derviş, ''2002 mali yılı bütçe tasarısı hazırlanırken ABD'ye yönelik terör saldırılarının ardından çıkabilecek bir savaş ihtimalinin de göz önünde tutulup tutulmadığının'' sorulması üzerine de, ''her türlü şey dikkate alınacak tabii'' dedi. Bakan Derviş, daha sonra Uluslararası Kredi Derecelendirme Kuruluşu Standard And Poors'un Londra'daki merkezinde yapılacak bir görüşmeye katılmak üzere konferans merkezinden ayrıldı. 
     Bu arada çalışmalarına başlayan ''Türkiye'de Sermaye Piyasaları ve Yatırım'' konferansında da, Türkiye ile ilgili geniş değerlendirme ve analizler ortaya konuluyor. Toplantının açılış konuşmasını yapan Türk-İngiliz İş Konseyi Eş Başkanı Hasan Çolakoğlu, Türkiye'de mali piyasalarda gözle görülür değişmelerin yaşandığı son bir yılı kısaca değerlendirdi. Türkiye'nin mali yapısında önemli reformlar yapıldığını hatırlatan Çolakoğlu, söz konusu reformların yeni fırsatlara kapı açtığını ve yeni bir döneme girildiğine işaret ederken, yatırımcılardan bu olumlu dönemi iyi değerlendirmelerini istedi. 
     Konseyin İngiliz Eş Başkanı William Alexander'da yaptığı konuşmada, Türkiye'de ekonominin rayına oturtulması açısından olumlu bir dönem yaşandığına dikkat çekerken, bu değişimin büyük bir süratle gerçekleştiğini ve yatırımcıların bu olumlu değişimden cesaret almaları gerektiğini kaydetti. Türk-Amerikan İş Konseyi Başkanı Akın Öngör ise yine ekonomik yapıdaki reformları işaret ederken, bütün bunların kolay olmadığını ancak sürecin sağlıklı bir biçimde işlediğini ifade etti. Türkiye'nin yıllık enflasyonunun 2002 yılı itibariyle yüzde 40 seviyesine indirilmesini öngörüldüğünü belirten Öngör, politik sistemde de olumlu değişimlerin yaşandığını kaydetti. Öngör, Türkiye'nin bu olumluya gidiş döneminde yabancı yatırımcıların desteğinin önemli olduğunu belirterek, daha çok sayıdaki yatırımcıyı Türkiye'de görmek istediklerini bildirdi. 







</TEXT>
</DOC>
