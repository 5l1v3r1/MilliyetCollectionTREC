<DOC>
<DOCNO> 27567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/ekonomi/eko03.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka birleşmesinde yarar var 
</HEADLINE>
<TEXT>

     ANKARA Milliyet 

     Kamu bankalarının görev zararları ve bazı fonların tasfiyesi ile Emlak Bankası’nın Ziraat Bankası bünyesine katılmasını öngören tasarısı Genel Kurulu’nda görüşüldü. Devlet Bakanı Kemal Derviş Genel Kurul’da, kamu bankalarındaki zararın ucuz popülizmden kaynaklandığını belirterek, Emlak Bankası ve çalışanlarına ilişkin tepkilerin de duygusal olduğunu söyledi. Derviş şöyle konuştu 
     "Ucuz popülizmin Türkiye’ye bir yarar getirmeyeceği artık görüldü. Kamu bankalarının birleştirilmesinde yarar vardır. Ziraat Bankası’nın yaptığı bazı kamu hizmetleri mutlaka devam edecek. Şube sayısının rasyonelleşmesi konusunda yeniden bir çalışma yapacağız." 
     ANAP Milletvekili Aydın Ayaydın ise "Kapatma işlemi objektif kriterlere göre yapılacaksa burada kapatılacak banka Emlakbank olamaz. Başka bankalar kapatılmalı. Emlakbank’ın 500 milyon dolar sadece marka değeri var" diye konuştu. DSP Milletvekili Ahmet Güzel de Horzum Olayının bankaya büyük zarar verdiğini anımsatarak, Emlak Bankası’nın bankacılık faliyetlerine devam etmesi gerektiğini söyledi. 
     
     Hükümet önergesini çekti 
     Bankaların yeniden yapılandırılmasıyla görevli yöneticilerin ’sorumlu tutulacakları işlemleri’’ sınırlandıran ve Bakan Derviş imzasıyla sunulan hükümet önergesi tartışmalar üzerine geri geri çekildi. Söz konusu geçici 5’inci madde Plan ve Bütçe Komisyonu’ndan gelen şekliyle kabul edildi. 
     Buna göre, bankaların yeniden yapılandırılmasıyla görevli yönetim ve denetim kurulu üyeleri, reel sektörün faaliyetlerinin devamını temin etmek, bankaların aktiflerini seyyal kılmak, pasif kalitesini yükseltmek ve özelleştirmeye hazırlık amacıyla yapacakları ve konusu açıkça suç teşkil etmeyen işlemlerden’ sorumlu tutulamayacak. Yeniden yapılandırma sürecinde, bu kişilerin iş ve işlemleriyle ilgili 3. kişilerce kusura dayalı açılacak davalar temsil ettikleri banka veya bankalara açılacak. Bankaların bu yöneticilere rücu hakkı saklı kalacak. 
     
     



 EKONOMİ 
































</TEXT>
</DOC>
