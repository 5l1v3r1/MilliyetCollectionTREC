<DOC>
<DOCNO> 29147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/son/sonspo23.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Tümer bize gelmek istiyor. Samsunsporla anlaşacağız" 
</HEADLINE>
<TEXT>

     Beşiktaş Kulübü Asbaşkanı Yıldırım Demirören ile yönetici Fikret Orman ve menajer Sinan Engin, Fulya Tesisleri'nde transfer etmeyi düşündükleri Samsunsporlu Tümer ile bir süre görüştü. 
     Fikret Orman, görüşme sonrası yaptığı açıklamada, Tümer'in Beşiktaş'a gelmek istediğini, kendilerinin de Samsunspor Kulübü'yle anlaşmaya çalıştıklarını söyledi. Orman, Samsunspor Kulübü'yle yaptıkları görüşmelerde sonuca ulaşamadıklarını belirterek, ''Görüşmeler devam ediyor. Samsunspor'un anlayış göstermesini bekliyoruz'' dedi. 
     Beşiktaş Kulübü olarak, ''hülle'' yöntemini en son çare olarak düşündüklerini kaydeden Orman, ''Biz öncelikle transfer etmeyi düşündüğümüz futbolcuların kulüpleriyle anlaşmak istiyoruz. Ancak bütün kulüplerin hülle yöntemini kullandığı dönemde, Beşiktaş Kulübü de kayıtsız kalmayacaktır'' diye konuştu. 
     Orman, Samsunsporlu İlhan için de görüşmelerinin sürdüğünü sözlerine ekledi. 
     Beşiktaş Kulübü Asbaşkanı Yıldırım Demirören ise Tümer ile daha önce de görüşme yaptıklarını, bu aşamada Samsunsporlu futbolcu için ''hülle'' yöntemini düşünmediklerini söyledi. 
     
     Tümer 'Kulüplerin anlaşmasını bekliyorum' 
     Tümer de, kendisi ile ilgili herhangi bir sorunun olmadığını, transferinin gerçekleşmesi için iki kulübün anlaşmasını beklediğini ifade etti. 
     İki kulüp arasında ufak tefek pürüzler olduğunu hatırlatan Tümer, ''Ben 4 yıl Samsunspor forması altında hizmet verdim. Artık Samsunspor'da misyonumu tamamladığımı düşünüyorum. Beşiktaş'ta forma giymek istiyorum. Samsunsporlu yöneticilerden anlayış bekliyorum. Beşiktaş Kulübü'nün de bonservis sorununu çözeceğine inanıyorum'' şeklinde konuştu. 






</TEXT>
</DOC>
