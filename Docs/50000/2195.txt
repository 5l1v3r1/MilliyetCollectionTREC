<DOC>
<DOCNO> 2195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/14/son/sontur11.html </URL>
<DATE> 2001/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışına öğretmen gönderilecek 
</HEADLINE>
<TEXT>

     Milli Eğitim Bakanlığı, yurtdışına, 301 öğretmen gönderecek. 
     Yurtdışında yaşayan vatandaşların çocuklarının eğitim-öğretimlerinde görevlendirilecek öğretmenler, sınavla seçilecek. 
     Sınava başvurular, 17 Ocak Çarşamba günü başlayacak. Başvurmak isteyen adayların, şu şartları taşıması gerekiyor 
     - En az 5 yıllık öğretmenlik hizmeti bulunmak, 
     - 5 yıllık hizmetin son 3 yılını Milli Eğitim Bakanlığı'na bağlı resmi okullarda yapıyor olmak, 
     - Almanya, Belçika, Fransa, İngiltere, İsviçre gibi ülkelerde sınıf öğretmenliği yapabilmek için yükseköğretim kurumlarının sınıf öğretmeni yetiştiren bölümlerinden veya bu bölümlerin dışında herhangi bir bölümden mezun olup, halen sınıf öğretmeni olarak görev yapmak ve KPDS'den en az ''C'' düzeyinde başarılı olduğunu belgelendirmek, 
     - Branş öğretmenliği için yabancı dil branşı hariç, Almanca, Fransızca veya ingilizce dillerinde KPDS'den en az ''C'' düzeyinde başarılı olduğunu belgelendirmek, 
     - Son 3 yıllık sicil notu ortalaması en az ''iyi'' derecede olmak, 
     - Erkek adaylar için Askerliğini yapmış olmak, 
     - Daha önce yurtdışında eğitim müşavirliği, eğitim ataşeliği, eğitim ataşe yardımcılığı, idari ataşelik, okutmanlık ve öğretmenlik yapmamış olmak, 
     - Yurtdışında yapacağı görevde ehil, mesleki bilgi ve tecrübe sahibi, hizmetin gerektirdiği özelliklerin yanında devleti temsil etme yeteneğine sahip olmak, 
     - Devlet aleyhine herhangi bir faaliyete karışmamış olmak veya karışan kişilerle ilişkisi bulunmamak, ilgili makamlarca yapılacak arşiv araştırması ve güvenlik soruşturması sonucunda elde edilecek bilgi ve belgelerde yurtdışında görev yapmasına mani hali bulunmamak, 
     - Yurtdışında çalışmalarını olumsuz etkileyebilecek şahsi ve ailevi zaafları bulunmamak. 
     Yurtdışına, sınıf öğretmenliğinin yanı sıra Din Kültürü ve Ahlak Bilgisi, Müzik, Anaokulu, Tarih, Coğrafya, Sosyal Bilgiler, Felsefe Grubu, Matematik, Fizik, Fen Bilgisi, Bilgisayar, İngilizce, Biyoloji,Ev Ekonomisi, Mobilya ve Dekorasyon, Kuaförlük, Metal İşleri, El Sanatları, İş Teknik ve Edebiyat branşlarında öğretmen gönderilecek. 
     Başvurular, 17 Ocak Çarşamba günü başlayacak, 16 Şubat Cuma günü sona erecek. Adaylar, ilçe milli eğitim müdürlüklerine şahsen başvuracaklar. Öğretmenler, iki aşamalı sınavla seçilecek. Test sınavı, 25 Mart Pazar günü saat 10.00'da yapılacak. Mülakat sınavının tarihi daha sonra duyurulacak. 




</TEXT>
</DOC>
