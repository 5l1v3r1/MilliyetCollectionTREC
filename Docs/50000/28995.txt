<DOC>
<DOCNO> 28995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/27/ekonomi/eko07.html </URL>
<DATE> 2001/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyar doların hesabı sorulacak 
</HEADLINE>
<TEXT>

     ERSAN ATAR Ankara 

     Danıştay, Merkez Bankası eski Başkanı Gazi Erçel’in 52 milyar liralık kişisel hesabını dalgalı kura geçişten önce dolara çevirmesi ve aynı günlerde birçok bankaya 4 milyar dolar satış yapılmasının soruşturulması gerektiğine karar verdi. Başsavcılık, Erçel hakkında beş yıla kadar hapis istemiyle dava açmaya hazırlanıyor. Soruşturma, banka yöneticilerine de sıçrayabilecek. 
     
     Soruşturma kararı 
     Yargıtay Cumhuriyet Başsavcısı Sabih Kanadoğlu, Erçel’in Halkbank’taki 52 milyar liralık TL hesabını 22 Şubat’tan üç gün önce 19 Şubat’ta dolara çevirdiğinin ve o günlerde Merkez Bankası’ndan çok sayıda bankaya toplam 5 milyar 188 milyon 900 bin dolarlık satışın yapıldığının ortaya çıkması üzerine her iki konunun soruşturulması için Başbakanlık’tan izin istemişti. Başbakanlık, Erçel’in kişisel hesabı ile ilgili iddianın soruşturulması için izin vermişti ancak 5 milyar 188 milyon 900 bin dolarlık satışla ilgili, "ticari sır" tespitini yaparak Kanadoğlu’nun bu yöndeki talebini reddetmişti. 
     Erçel kişisel hesabının soruşturulmasına, Kanadoğlu da milyar dolarlık satışın soruşturulmamasına itiraz etti. Her iki itirazı değerlendiren Danıştay 2. Dairesi, Erçel hakkındaki iznin yerinde olduğuna, 5 milyar doları aşkın satışın da Başsavcılığın istemi doğrultusunda soruşturulmasına karar verdi. 
     



 EKONOMİ 































</TEXT>
</DOC>
