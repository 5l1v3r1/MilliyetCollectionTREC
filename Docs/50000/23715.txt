<DOC>
<DOCNO> 23715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo10.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferde ilk imza Gençlerbirliği'nden... 
</HEADLINE>
<TEXT>

     Birinci Futbol Ligi'nde maçların geçen hafta tamamlanmasının ardından, dış transferdeki açılışı Gençlerbirliği yaptı. 
     Kırmızı-siyahlı kulübün yönetimi, Belçika'nın Lokeren takımından forvet oyuncusu Souleyman Youla ile 4 yıllık anlaşma yaptı. Gine asıllı Belçikalı futbolcunun kulübüne 1,5 milyon dolar bonservis bedeli, kendisine de yıllık 300 bin mark 4 yıllık 1,2 milyon mark ödeneceği açıklandı. 
     Youla'nın 21 yaşında olduğunu ve geçen sezon Anderlecht takımında kiralık olarak forma giydiğini bildiren Gençlerbirliği Kulübü Başkanı İlhan Cavcav, ''Türkiye'yi UEFA Kupası'nda en iyi şekilde temsil edeceğiz. Bu amaç doğrultusunda ciddi adımlar atma zorunluluğu hissediyoruz'' dedi. 
     Cavcav, Ankaralı futbolseverlerin desteğine ihtiyaç duyduklarını da belirterek, şöyle konuştu 
     ''Seyirci desteğinin önemini, Fenerbahçe'nin lig şampiyonluğunda gördük. O şampiyonlukta seyirci büyük rol oynadı. Gençlerbirliği, UEFA'da Türkiye'yi temsil ederken, Ankaralıları ardında hissetmeli. Yabancı transferlerimizi kontenjan doldurmak için yapmıyoruz. Olayın ciddiyetini göz önünde bulundurarak hareket ediyoruz.'' 
     Bu arada, UEFA Kupası nedeniyle hazırlıklarına erken başlayacak olan Gençlerbirliği'nde tatilin 25 Haziran'da sona ermesi kararlaştırıldı. Takım, yurtdışında kamp yapacak. 
     
     







</TEXT>
</DOC>
