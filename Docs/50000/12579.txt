<DOC>
<DOCNO> 12579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/sontur08.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Tabipleri Birliği "Açlık grevindekiler kritik sınırda" 
</HEADLINE>
<TEXT>

     Türk Tabipleri Birliği Merkez Konseyi, cezaevlerinde açlık grevi yapanların pek çoğunun klinik tablolarının ağırlaştığını ve hayati tehlike eşiğine gelindiğini bildirdi. 
     TTB'den yapılan açıklamada, bazı cezaevlerinde açlık grevlerinin devam ettiği belirtilerek, en son dün Ankara Sincan F Tipi Kapalı Cezaevi'nde Cengiz Soydaş'ın açlık grevine bağlı olarak öldüğü kaydedildi. 
     TTB'nin, bir hekim örgütü olarak bir sorumluluk ve duyarlılık içinde olduğu kaydedilen açıklamada, şöyle denildi 
     'Açlık grevlerinin sürdüğü kentlerdeki meslektaşlarımızın aktardıkları ile biliyoruz ki açlık grevi yapanların pek çoğunun klinik tabloları ağırlaşmış ve hayati tehlike eşiğine gelinmiştir. Tıbbın olanaklarının büyük ölçüde sınırlandığı bu durumda biz hekimler bu önlenebilir ölümlere tanıklık etmek istemiyoruz. Daha önce de açıklamalarımızda belirttiğimiz gibi başta hükümet ve ilgili bakanlıkların esas çabayı göstermesi gerekenler olduğunu belirterek, herkesi çözüm için çaba harcamaya çağırıyoruz.'' 




</TEXT>
</DOC>
