<DOC>
<DOCNO> 30539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/05/son/sontur05.html </URL>
<DATE> 2001/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'daki grev turizmde Türkiye'ye yaradı... 
</HEADLINE>
<TEXT>

     Türk ekonomisinin lokomotifi haline gelen turizmde, rakipler hata üstüne hata yaparken, Türk turizmi artı puanlar kazanmaya devam ediyor. 
     İspanya'da bir hafta önce turist taşıyan otobüs şoförlerinin yaptığı grevin ardından, şimdi de İspanyol Milli Hava Yolları ''İberia'' pilotlarının temmuz ve ağustos ayının her pazartesi günü greve gideceklerini açıklamaları, Almanya başta olmak üzere başka Avrupa ülkelerinde İspanya satışlarının yüzde 10 azalmasına yol açtı. 
     Turizm Araştırma ve Strateji Merkezi Başkanı ve Öger Tour Başdanışmanı Hüseyin Baraner, İspanyol ulaşım sektöründe yaşanan grevin açıklanmasıyla Almanya'da, İspanya satışlarında geçen haftadan beri önemli ölçüde azalma hissedildiğini bildirdi. 
     Baraner, Almanya'daki çocuklu ailelerin İspanya grevinin açıklanmasıyla Türkiye'ye yöneldiğini kaydederek, ''İspanya satışları daha çok ağustos ayı için düştü. Tur operatörlerinin verilerine göre ağustos ayında Türkiye satışları önemli ölçüde arttı. Bu artışta çocuklu ailelerin Türkiye'yi tercih ettikleri gözlendi'' dedi. 
     
     
     






</TEXT>
</DOC>
