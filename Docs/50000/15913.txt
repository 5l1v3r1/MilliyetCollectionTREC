<DOC>
<DOCNO> 15913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/12/son/soneko10.html </URL>
<DATE> 2001/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı'ndan vergi borçlularına ek süre 
</HEADLINE>
<TEXT>

     Maliye Bakanlığı, vergi borçlularına yönelik getirilen tecil ve taksitlendirmeden yararlanmak için başvuruda bulunan, ancak ilk taksidi yatıramayan mükelleflere bu ay sonuna kadar ek süre verdi. 
     Maliye Bakanlığı'ndan yapılan yazılı açıklamada, 414 seri nolu Tahsilat Genel Tebliği ile mükelleflerin 31 Aralık 2001 tarihi itibarıyle vadesi geldiği halde ödenmemiş olan vergi borçları için ilk taksit 2001 yılı Mart ayı içinde ödenmek üzere 18 ay ile taksitlendirme imkanı getirildiği hatırlatıldı. 
     Açıklamada, bu konuda yeni bir düzenlemeye gidildiği ve birinci taksidi Mart ayı içerisinde ödeyememiş olan mükelleflere, bu taksit tutarını, Nisan için aylık yüzde 6 tecil faizi işletilerek bu ay sonuna kadar ödemeleri halinde, ödeme kolaylığı tebliğinden yararlanmaya devam edecekleri belirtildi. 
     Maliye Bakanlığı'nın daha önce yayınlanan tebliği uyarınca, vergi borcu olanlar, 16 Mart akşamına kadar düzenlemeden yararlanmak için başvurada bulunmuştu. Bu çerçevede sadece vergi gelirlerinin yüzde 80'den fazlasının tahsil edildiği bilgisayar kapsamındaki 20 ilde 500 binin üzerinde mükellef, 1,5 katrilyon liralık borcunu bu şekilde ödeyeceğini taahhüt etmişti. 
     Ancak, başvuruda bulunan mükelleflerin bir kısmı, 31 Mart'ın tatil gününe gelmesi nedeniyle 2 Nisan akşamı sona eren ilk taksit ödeme döneminde, vergi borcunu yatırmamıştı. 
     



</TEXT>
</DOC>
