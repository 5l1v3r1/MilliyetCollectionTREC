<DOC>
<DOCNO> 47889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun25.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam bir ABD vatandaşına taziye mektubu gönderdi 
</HEADLINE>
<TEXT>

     Irak Devlet Başkanı Saddam Hüseyin'in, bir ABD vatandaşına, 11 Eylül'de düzenlenen terörist saldırılar için üzüntüsünü bildiren mektup gönderdiği bildirildi. 
     Christopher Love adlı Amerikan vatandaşının, Saddam'a elektronik posta yoluyla ''sorunların çözülmesi için Bush ile telefonda konuşmasını isteyen'' bir mesaj gönderdiği ve Irak liderinin bu mesaja cevaben mektubu yazdığı belirtildi. 
     Saddam, Christopher Love'e gönderdiği mektupta, ''ABD Başkanı George Bush'a, 11 yıldır uygulanan BM yaptırımları yüzünden ölen 1,5 milyon Iraklı için taziyede bulununcaya kadar başsağlığı dilemeyeceğini'' ifade etti. 
     Irak lideri, ABD'deki terörist saldırılar için ilk kez şahsen üzüntülerini dile getirdiği mektupta, ''Müslümanların çok sevdikleri birini kaybettiklerinde dedikleri gibi, Allah'a emanetiz ve ona dönüyoruz. Allah seni korusun'' yazdı. 
     






</TEXT>
</DOC>
