<DOC>
<DOCNO> 32530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/soneko25.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Teknokrat hükümet demokrasi dışı bir çözümdür" 
</HEADLINE>
<TEXT>

     Türk Sanayicileri ve İşadamları Derneği TÜSİAD , teknokrat hükümetin, demokrasi dışı bir çözüm olduğunu savundu. 
     TÜSİAD'dan yapılan yazılı açıklamada, Türkiye'nin içinde bulunduğu ekonomik krizden çıkmasının tek yolunun teknokrat hükümetinin işbaşına gelmesi olduğu yolundaki görüşlerin son günlerde yaygın olarak dile getirildiği hatırlatıldı. 
     Türkiye'nin gelişmesinin, piyasa ekonomisinin sağlam temeller üzerine oturmasına ve demokrasinin sağlıklı işlemesine bağlı olduğu vurgulanan açıklamada, bu olguların birbirinden bağımsız olarak düşünmenin ve içinde bulunulan olağanüstü dönemi aşmak için demokrasi dışı çözümler üzerinde durmanın doğru bir yaklaşım olmadığı belirtildi. 
     Bu yaklaşım üzerinde durmanın kısa dönemli bile olsa Türkiye'nin sorunlarına çözüm getirmeyeceği, aksine siyasi ve ekonomik krizi derinleştirerek güven bunalımını artıracağı kaydedilen açıklamada, şu görüşlere yer verildi 
     ''Sorunlara demokrasi dışı yollarla çözüm aranması, Türkiye'nin Batı dünyasına entegre olma hedefinden vazgeçmesi anlamına gelecek ve bugüne kadar demokratikleşme yolunda katedilmiş ilerlemeye gölge düşürecektir. Türkiye, içinde bulunduğu zor dönemi atlatmak için ekonomi yönetimindeki ve siyasi yapıdaki aksaklıkları, demokratik çerçeve içine alarak, hızlı ve kararlı bir şekilde gidermek bilinciyle hareket etmelidir.'' 







</TEXT>
</DOC>
