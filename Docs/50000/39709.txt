<DOC>
<DOCNO> 39709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/30/son/sontur12.html </URL>
<DATE> 2001/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı bakandan mesaj "Operasyonu siyasi polemik yapmayın" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''Vurgun Operasyonu'' ile ilgili olarak, ''Bu işi başka bir noktada siyasi polemik konusu yapmak bize göre yanlıştır'' dedi. 
     Okuyan, SSK'da yürütülen yeniden yapılanma çalışmaları hakkında bilgi vermek amacıyla Bakanlık'ta düzenlediği basın toplantısında, gazetecilerin ''Vurgun Operasyonu'' ile ilgili sorularını yanıtladı. 
     Yaşar Okuyan, bir gazetecinin ''Vurgun Operasyonu'nun, Beyaz Enerji Operasyonu ile benzediği yönünde haberler çıkıyor, görüşler bildiriliyor. Sizce sonu da Beyaz Enerji Davası gibi olacak mı '' sorusunu şöyle yanıtladı 
     ''Bayındırlık ve İskan Bakanlığı'ndaki operasyonların hukuksal çerçeve içinde sürmesi, oradaki hadiselerin yine yargı süreci içinde var olan iddiaların ortaya çıkarılması ve bunların mahkemeye intikal ettirilmesi, böyle bir süreçtir. Şimdi böyle bir süreç içinde bu işi başka bir noktada siyasi polemik konusu yapmak bize göre yanlıştır. Geçtiğimiz yıllarda, dönemlerde maalesef hep bu yanlışlıklar yapılmıştır. 
     En son yanlışlık da Enerji ve Tabii Kaynaklar Bakanlığı'ndaki buna benzer operasyonlar sırasında olmuştur. Mesele hemen siyasileştirilmek ve siyasi yöne çekilerek bir polemik konusu yaratılmak istenmiştir. Bunlar yanlıştır. Hangi bakanlıkta olursa olsun, ister geçmiş, ister bugün, isterse bundan sonra nerede bir hırsızlık, yolsuzluk, suiistimal ve rüşvet varsa onun üzerine gidilmelidir, gidilecektir. Bu devletin asli görevidir, yargının asli görevidir. Ama bunu yaparken işi sadece ve sadece siyasi maksatlı bir çerçeveye oturtursanız, en büyük kötülüğü yapmış olursunuz. Niye, çünkü gerçekten hırsızlık ve yolsuzluk yapan, rüşvet alanları sis bombaları içinde kaybetmiş oluruz. Bunun için hepimize düşen görev hangi bakanlık hangi partiye ait olursa olsun, bu tip olaylarda sabırla yaklaşmak, yargı sürecinin sonucunu beklemektir. 
     Yargı sürecinin sonucunu beklemeden siyasi yorumlara gittiğimiz vakit hem hukuka olan inancımızda tartışma yaratmış oluruz, hem de doğru bir yaklaşım sergilemiş olmayız.'' 
     ''Koray Aydın'ın bakan olduktan sonra şirket kurması doğru mu '' sorusu üzerine de Okuyan, ''Kendisinin bu soruya vereceği cevap benim vereceğimden daha önemlidir. Sayın Bakanın cevaplandıracağı bir soru''dedi. 
     
     






</TEXT>
</DOC>
