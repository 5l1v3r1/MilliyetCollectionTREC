<DOC>
<DOCNO> 39725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/31/ekonomi/eko03.html </URL>
<DATE> 2001/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya taksit ya karanlık 
</HEADLINE>
<TEXT>

Enerji Bakanı Çakan elektrik borcu olan kamu ve özel kuruluşlara Gelin taksitlendirme yapalım, yoksa enerjinizi keseceğiz’ diye seslendi 
     ANKARA Milliyet 

     Enerji ve Tabii Kaynaklar Bakanı Zeki Çakan, elektrik borcu olan kamu ve özel kuruluşlara ödeme takvimlerini hazırlamaları konusunda çağrıda bulundu. "Bizim niyetimiz üzüm yemek, bağcıyı dövmek değil" diyen Çakan, elektrik borcu olan kamu ve özel sektör kuruluşlarının bir ödeme takvimi belirleyerek kendilerine getirmelerini istedi. 
     
     Belediyelere kolaylık 
     Çakan, "Gelin karşılıklı oturalım, belirli bir taksitlendirme yapalım, bu konuda maksimum hakkımı kullanacağım, gerekli girişimlerde bulunmalarını rica ediyorum yoksa enerji kesintisine gitmek zorunda kalacağız" dedi. Çakan özellikle birikmiş borcu olan belediyelerden tüketim vergisi alınmamasını ve İller Bankası’nın payının kendilerine aktarılması için bir kararname çalışması içinde de bulunduklarını belirtti. 
     TEAŞ’ın TEDAŞ’a 1 katrilyon, BOTAŞ’ın TEAŞ’a 830 trilyon lira borcu bulunduğunu belirten çakan, bu üç kuruluşun tahsilatının hızlandırılması konusunda çalışmalar yapıldığını söyledi. Çakan TEDAŞ’ın kayıp - kaçak oranlarının yüzde 21.6 olduğunu söyledi. İskan raporu olmadığı için 88 bin kişinin elektrik abonesi olamadığını belirten Çakan, fiili olarak oturulan ancak abone olamayan mesken sayısının Türkiye çapında 286 bin olduğunu tespit ettiklerini ve İmar Kanunu’nda bir değişiklik yapılması için Başbakanın talimat verdiğini söyledi. 
     
     Hazine’den yanıt bekliyor 
     Çakan yüzde 21.6’lık kayıpkaçak oranının bir puan bile aşağı çekilmesi halinde Türkiye’nin 60 trilyon liralık kazanç elde edeceğini kaydetti. 
     İşletme hakkı devirleri konusunda Hazine’den net bir yanıt beklediklerini kaydeden Çakan, Hazine garantisi yerine başka bir garanti sisteminin getirileceği yönündeki bilgilerin de doğru olmadığını ve kendisinin böyle birşeyi uygun görmediğini kaydetti. 
     
     Başbakanlığın 468 milyar borcu var 
     Enerji Bakanı Zeki Çakan, düzenlediği basın toplantısında, gazetecilerin, Cumhurbaşkanlığı, Başbakanlık ve Meclis’in borçları nedeniyle elektriklerinin kesilip kesilmeyeğine ilişkin bir sorusu üzerine şöyle konuştu "Başta Cumhurbaşkanı olmak üzere enerji paralarının tahsil edilmesi konusunda bize yardımcı olmalarını, 30 Haziran 2001 tarihinde yazıyla arzettim. Cumhurbaşkanlığı’nın son ödeme tarihi 11 Eylül 2001’dir, ancak Cumhurbaşkanlığı borcunu ödemiştir. Başbakanlığın şu andaki borcu 468 milyar liradır. Türkiye Büyük Millet Meclisi’nin ise 83 milyar liradır. Bunların son ödeme tarihleri ise 11 Eylül 2001’dir." 
     



 EKONOMİ 

















</TEXT>
</DOC>
