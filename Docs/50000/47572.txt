<DOC>
<DOCNO> 47572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/18/son/sonspo22.html </URL>
<DATE> 2001/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de gönderilen futbolculardan teknik kadroya yaylım ateşi 
</HEADLINE>
<TEXT>

     Birinci Süper Futbol Ligi takımlarından Göztepe'de, yönetim kurulunun aldığı karar doğrultusunda süresiz izin verilen futbolcu Metin Diyadin, Teknik Direktör Rıza Çalımbay'ın açıklamalarını ''samimiyetsiz bulduğunu'' kaydederek, ''Ben teknik direktör olsam, dürüstçe bu futbolcuları istemiyorum derdim'' dedi. 
     Diyadin, Göztepe'de teknik direktör Rıza Çalımbay'ın süresiz izin verilen 6 oyuncuyla ilgili, ''Gitmelerini ben istemedim, yönetimin kararı'' şeklindeki açıklamasını inandırıcı bulmadığını söyledi. 
     Sezon başından beri aynı isimlerin gönderilmesi yolunda söylentilerin çıktığını kaydeden Diyadin, şöyle konuştu 
     ''Bu futbolcular, Göztepe'yi kendi kulüpleri olarak sahiplendiler. 
     Taraftarıyla bütünleştiler. Arşivlere bakıldığında, Başkan Hamdi Türkmen'in geçen yılki açıklamaları, bizim ne kadar samimi futbolcular olduğumuzun kanıtıdır. Ancak bu yıl ne olduysa oldu, sezon başından beri bizim isimlerimiz telaffuz edilmeye başlandı. Ben Rıza Çalımbay'ın yerinde olsam, dürüstçe Ben bu futbolcuları istemiyorum 
     derdim. Çalımbay'ın sözlerini samimiyetsiz buluyorum.'' Çalımbay'ın, Feyyaz Uçar'ın Beşiktaş'tan gönderilişini örnek gösterdiğini ifade eden Diyadin, sözlerini şöyle sürdürdü ''Feyyaz, Beşiktaş'tan ileriye dönük çekleri kırdırdığı için gönderildi. Arkadaşlarımız ise geçen sezondan olan çeklerini kırdırdı. Bizim arkadaşlarımızın da üçüncü kişilere borcu var. Bunları ödemeleri gerektiği için bu yola başvurdular. Kulüp yönetimi de bu çeklerin tahsili konusunda herhangi bir şey söylemedi. Rıza Çalımbay'ın açıklamalarında, Feyyaz'ın durumu ile benzerlik kurması yanlış.'' Eşyalarını topladığını, arkadaşlarıyla vedalaştığını kaydeden Diyadin, ''Taraftarlarımıza bir şey söylemek istiyorum Onlar bize her zaman sahip çıktılar. Bizim ne şartlarda futbol oynadığımızı onlar çok iyi biliyorlar'' diye konuştu. 
     






</TEXT>
</DOC>
