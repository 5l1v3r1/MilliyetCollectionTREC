<DOC>
<DOCNO> 26374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/spor/spo05.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’un umudu Derviş 
</HEADLINE>
<TEXT>

Ekonomiden Sorumlu Devlet Bakanı, 2008 Olimpiyatları için Moskova’daki seçime davet edildi 
     MURAT AĞCA 

     TÜRKİYE’yi ekonomik krizden çıkarmak için kolları sıvayan Kemal Derviş, bu kez de olimpiyat adaylığımızın umudu oldu. IOC Değerlendirme Komisyonu’nun ülkedeki mali krizi İstanbul’un 2008 adaylığına engel olarak görmesi üzerine, Derviş’in ikna amacıyla Moskova’daki seçime gitmesi gündeme geldi. Bakan’ın uluslararası ağırlığından faydalanılması için de çalışma başlatıldı. 
     13 Temmuz’daki oylama öncesinde kulis çalışmalarına katılması isteğiyle temasa geçilen Derviş’in konuya olumlu yaklaştığı öğrenildi. Derviş, Moskova’da Türkiye’nin krizi aşmak üzere olduğunu ve olimpiyatı yapacak finansman gücüne sahip bulunduğunu vurgulayacak. Devlet Bakanı Fikret Ünlü, Vali Erol Çakır ve Belediye Başkanı Ali Müfit Gürtuna da seçimde hazır bulunacak. 
     
Yarış kızıştı      2008’e ev sahipliği yapacak kentin seçimi için geri sayım başlarken, uluslararası kulis çalışmaları da hız kazandı. Değerlendirme Komisyonu raporunda ön plana çıkan Pekin, Paris, Toronto ile ikinci planda kalan İstanbul ve Osaka dev seçim öncesi son kozlarını büyük bir gizlilik içinde hazırlıyorlar. Paris’e, Fransa Başbakanı Jospin’in başkanlık edeceği açıklandı. 
     



 SPOR 























</TEXT>
</DOC>
