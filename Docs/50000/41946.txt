<DOC>
<DOCNO> 41946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/son/sondun18.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılarla ilgili olduğu öne sürülen bir kişi yakalandı 
</HEADLINE>
<TEXT>

     ABD'deki saldırılarla ilgili olarak Almanya'nın Hamburg kentinde 1 kişinin tutuklandığı bildirildi. 
     Hamburg Emniyet Müdürü Gerhard Müller, ABD'deki saldırılarla bağlantısı olduğunu tahmin ettikleri 1 kişinin tutuklandığını belirterek, ''Bize çok ilginç gelen bir mesleği var'' demekle yetindi. 
     Müller, tutuklanan kişinin milliyeti, yaşı ve kimliği hakkında bilgi vermedi. Reuters ajansının haberine göre ise Alman polisi, bir havaalanı çalışanını gözaltına aldı. 
     Arap Emirliği vatandaşları 
     Hamburg Eyaleti İçişleri Bakanı Olaf Scholz, Hamburg kentinde yaşadıkları bildirilen ve ABD'deki saldırılarla bağlantısı olduğu sanılan 2 kişinin Birleşik Arap Emirlikleri BAE vatandaşı olduğunun tahmin edildiğini açıkladı. 
     Scholz, düzenlediği basın toplantısında FBI'ın edindiği bilgiler ışığında Alman polisinin 3 dairede arama yaptığını belirtti. 
     Scholz, şüphelilerin kayıtlarının incelendiğini ve kayıtlarda ikisinin de BAE pasaportu bulunduğunun ortaya çıktığını kaydetti. Hamburg polisi, söz konusu kişilerin 2000 yılının Haziran ayından 2001 yılının Ocak ayına kadar Hamburg'ta oturduklarını açıklamıştı. 







</TEXT>
</DOC>
