<DOC>
<DOCNO> 45520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/spor/spo02.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Endişeli bekleyiş 
</HEADLINE>
<TEXT>

Sarı-Lacivertli yönetim terör olaylarından duyulan endişe nedeniyle, hem kafileyi taşıyacak uçakta, hem de Köln’de kalacakları otelde ekstra güvenlik önlemleri alınması için şimdiden harekete geçti 
     YALÇIN TÜRK 

     FENERBAHÇE Yönetimi terör olayları yüzünden oluşan gerginlik nedeniyle hem kafileyi Almanya’ya taşıyacak uçakta, hem de Köln’de yapacakları kampta ekstra güvenlik önlemleri alınmasını istedi. Yönetim öncelikle THY ile görüşmeler yaparak oyuncularını rahatlatacak ve korkudan arındıracak tedbirler için uyarıda bulundu. Alman polisi ile de temasa geçilerek gerekli uyarılar yapıldı. 
     LEVERKUSEN maçı için kamp yapılacak otel için ise Dışişleri Bakanlığı ile Alman Polisi’nin yazışma yapması sağlandı. Sarı-Lacivertliler, PKK’nın çok etkin olduğu Köln’de otel ve çevresinde polis bulundurulmasını, kafileyi taşıyan otobüsün de korunmasını talep etti. Hem Yugoslav oyuncuların, hem de son maçları tehir edilen İsrailli oyuncu Revivo’nun şiddet olaylarından çok rahatsız oldukları belirttildi. 
     
Yusuf eve kapandı      FENERBAHÇELİ futbolcu, hocasına ve yöneticilere söz verdiği için, zamanını idmanda ve evinde geçirdiğini söyledi. Yusuf, geçen sezona oranla kendisini daha güçlü hissettiğini belirtti, "Kendimin nasıl bir oyuncu olduğumu biliyorum. İyi futbolcu tipleri arasındayım. Geçen sezon hem sakatlık hem de sezon başı sorunları nedeniyle kafam rahat değildi. Bu sezon daha iyiyim" diye konuştu. 
     
Denizli dert küpü      YUSUF KOBAL 

     FENERBAHÇE Teknik Direktörü Mustafa Denizli, milli takımlarına giden oyuncularının geriye sağlam dönebilmelerinin en büyük dileği olduğunu bildirdi. Deneyimli teknik adam, pazartesi gününden itibaren çok yoğun bir tempoya gireceklerini söyleyip "Sizlerle fazla konuşacak zamanımız olmayacak. Bir haftadır küçük bir grup halinde çalışıyoruz" dedi. 
     LEVERKUSEN maçı öncesinde 11 futbolcuyla çalıştıkları için taktik antrenman yapamadıklarından şikayetçi olan Mustafa Denizli, "Bir teknik adam için en zor konu budur. Herşeye rağmen çalışma temposundan son derece memnunum. Her oyuncum hazır durumda. Ama görev paylaşımı vardır. Bu paylaşım bundan sonrada aynı biçimde devam edecek" diye konuştu. 
     
     Dersimiz futbol 
     HÜSEYİN YAVUZ 

     FENERBAHÇE’NİN kış futbol okulu, 2001 - 2002 sezonu faaliyetlerine başladı. Sarı - Lacivertli kulübün dört dörtlük hale getirdiği Fikirtepe Tesisleri’nde gerçekleştirilen açılış törenine, yönetim kurulu üyeleri Raif Dinçkök ve İlhan Ekşioğlu ile Alt Yapı Genel Koordinatörü Cemil Turan da katıldı. Yaklaşık 8 ay boyunca açık kalacak ve 2 Haziran’da sona erecek okulda, 1987 - 1993 doğumlular arası sporcu adayları yer alacak. Kış futbol okulunda başarılı gözükenlerin, kulüp bünyesinde faaliyet gösteren takımlara dahil edilecekleri bildirildi. 
     
Neşeli idman      SARI - Lacivertli takımın dünkü idmanında ortalık kahkaha sesleri ile inledi. Mustafa Denizli neşe içinde geçen antrenmanda futbolcularıyla şakalaştı. Denizli, çalışmanın ikinci bölümündeki kondisyon idmanının ardından, oyunculara bugün için izin verdi. Andersson çalışmaya katılırken, Ali Akdeniz ise sakatlanarak idmanı terk etti. Fenerbahçe’nin Şampiyonlar Ligi’ndeki rakibi Barcelona deplasmanda Deportivo’ya 2 -1 yenildi. 
     
Jet gibi inşaat      ŞÜKRÜ Saracoğlu Stadı’nın yeniden yapılan maraton tribününde ilk kat çıkıldı. Büyük bir hızla ilerleyen inşaatın, marttaki Galatasaray maçına yetişmesi beklenirken, biten ilk katın Antalyaspor sınavında açılacağı bildirildi. Bu arada yönetim, stadın mülkiyetini almaktan şimdilik vazgeçti. Kulübün şu ana kadar stat için 8 milyon dolar harcadığı, projenin tamamlanması için 25 milyon dolar daha yatırımda bulunacağı açıklandı. 
     



 SPOR 





















</TEXT>
</DOC>
