<DOC>
<DOCNO> 8344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun02.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD Irak konusunda Türkiye'yi küstürmesin" 
</HEADLINE>
<TEXT>

     Merkezi Washington'da bulunan düşünce kuruluşu The Brookings Institute'un uzmanlarından Phil Gordon, Irak politikası çerçevesinde ABD'nin, Türkiye'yi küstürecek bir davranışta bulunmama konusunda dikkatli olması gerektiğini bildirdi. 
     Gordon, ABD'nin Irak politikasının değerlendirildiği bir panelde yaptığı konuşmada, ABD'nin eski Başkanı Bill Clinton yönetiminin izlediği, Irak'a yaptırım politikası ve Irak lideri Saddam Hüseyin rejimine muhalif grupları destekleme polikikasının başarılı olamadığını söyledi. 
     Clinton yönetiminin Ulusal Güvenlik Konseyi üyesi olarak görev yapan Gordon, ''Türkiye, bizim bölgede en iyi dostumuz. Ve Türkiye, Irak muhalefetine destek konusuna karşı çıkıyor. Yeni ABD Başkanı George Bush yönetiminin, bölgede herkesi dinleyerek, oluşturacağı politikaya destek toplaması lazım'' dedi. 
     Gordon, Saddam'ın bir ABD Başkanı daha değiştirdiği, Ortadoğu karışıklıkları yüzünden Araplar'ın düşmanlığının arttığını, Irak'a yaptırım politikasının işlemediği ve Irak muhalefetiyle sonuca ulaşılmasının çok şüpheli göründüğü bir ortamda Bush yönetiminin önündeki bütün Saddam'ı indirme seçeneklerinin ''çok zor'' olduğunu söyledi. 
     Phil Gordon, ''Saddam'dan kurtulmanın tek yolu, içerden, Saddam'a yakın bir askeri yetkilinin inisiyatif kullanması olabilir. Bana göre, yaptırımları desteklemek, olabilecek en kötü politikadır. Bush yönetimi, bölgede herkesi dinlemeli. ABD, Irak'ın toprak bütünlüğünü desteklediğini göstermeli. Yoksa bölgede istikrarsızlık kaynağı, ikinci bir Afganistan oluşur'' dedi. 
     ABD Dışişleri Bakanı Colin Powell'ın bölgeye düzenlediği ziyarette Türkiye'nin bulunmayışını nasıl değerlendirdiği sorulan Gordon, ''Powell'ın mutlaka her ülkeye getmesi gerekmiyor. Ancak ABD, Türkiye'yi huzursuz edecek bir davranışta bulunmama konusunda dikkatli olmalı. Çünkü dostu Türkiye'ye ihtiyacı var'' dedi. Bir başka soru üzerine Gordon, Irak operasyonu konusunda Türkiye'nin şikayetinin içeriğinin, sadece ''kendisine önceden haber verilmemesi'' olduğunu belirtirken, ''gözden kaçmaması gereken nokta şu ki, Türkiye, operasyonun gayri-meşru olduğunu söylemedi'' diye konuştu. 
     Brookings Institute uzmanlarından Meg O'Sullivan ise konuşmasında, Irak'a yönelik yaptırım politikasının ''daha sıkı'' uygulanması politikasının, Saddam'ı iyice köşeye sıkıştıracağını savundu. O'Sullivan, Saddam'ın bütün finansal kaynaklarını kısmak için, petrol ihracının engellenmesi gibi yöntemlere başvurulması gerektiğini söyledi. 
     Panelde konuşan Brookings uzmanı Michael O'Hanlon da, yaptırım politikasının işlediğini ve Saddam'ın on yıl öncesine oranla çok yıprandığını, ordusunun gücünün yarıya indiğini savundu. O'Hanlon, Amerikan ordusunun Körfez Savaşı'yla kendini geliştirdiğini, bölgede askeri güçlerini tutmak için bir neden bulduğunu ve ''gelecek sefere'' 
     ne yapacağını iyi bilen bir ekibinin olduğunu kaydetti. Aynı kuruluşun uzmanlarından James Lindsay ise, kamuoyu yoklamalarına göre Amerikan halkının, Irak'a düzenlenen son operasyona destek verdiğinin ortaya çıktığını ve Bush yönetiminin, ''daha fazla güç kullanması halinde'', Amerikan halkını yanında bulacağını savundu. 




</TEXT>
</DOC>
