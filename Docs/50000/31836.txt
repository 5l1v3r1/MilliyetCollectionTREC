<DOC>
<DOCNO> 31836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/yazar/ozkan.html </URL>
<DATE> 2001/07/13/ </DATE>
<TIME>  </TIME>
<AUTHOR> Tuncay Özkan  </AUTHOR>
<HEADLINE>
Yurtdışındaki komisyon hesapları ve kamu bankaları 
</HEADLINE>
<TEXT>

     Halk Bankası bir gerçekliğin adıdır. Türkiye'de kamu bankası yağması gerçeğinin. Bu olayın Yenal Ansen adıyla özleşmesi, koruma ve kollama gayretlerinden kaynaklanıyor. Oysa bankanın Ansen kadar önemli ve yetkili adları var. Bunlardan bir kısmı genel müdür yardımcısı durumunda. Ama Ansen'e dokunulamayınca onlara da ulaşılamıyor. 
     
Fintur bulmacası      Bu dosyada gerçeklerin ortaya çıkarılması için üç noktanın mutlaka ortaya konulması gerekiyor. Bunların birincisi Halk Bank - Fintur ilişkisi. Fintur İzmir'de kurulu aracı kuruluş. Sahipleri Tarık Manoğlu ile Christ Chrowley. Son 5 yıldır Halk Bankası tarafından verilen harici garanti mektupları yurtdışında bu firma aracılığı ile nakde çevrilmiştir. Burada bu noktada yapılacak incelemeler pek çok komisyon iddiasını açığa kavuşturacaktır. Aydınlatılması gereken en önemli iddia Halk Bankası'ndan garantiyi alan kuruluşun Fintur'a yönlendirilmekte olduğu ve 10 - 20 komisyon ödendikten sonra işlem yapıldığı noktasıdır. Sistem Raif Zihnali'nin diğer kamu bankalarında yaptığı komisyon işlemlerini benzemektedir. 
     
İsviçre'deki hesaplar      Hatta hemen hemen aynı gözükmektedir. İncelemeler bunları açığa kavuşturur. Fintur'un hesabı da uluslararası komisyon ve rüşvet işlerine karışan, Türkiye'deki bürokratlara rüşvet dağıtmakla ünlü, halen kırmızı bültenle aranan Raif Zihnali'nin Tancot firması gibi Cenevre'deki Discount Bank And Trust Company'dedir. Fintur'un sahipleri ve Cenevre'deki gizli hesaplar incelenmedikçe bankayla ilgili iddiaların komisyonlar boyutunda sonuç almak çok zordur. 
     İkinci bakılması gereken ilişki ağı Halkbank - Demir Halkbank ilişkisi. Demir Halkbank, Halk Bankası'nın zaman zaman 1 milyar markı bulan dövizleri bu bankada faizsiz olarak kullanılmaktaymış. Bunun karşılığında da Halk Bankası garantili işlemler bu bankadan istenilen koşullarda nakde çevrilmekteymiş. Demir Halkbank'tan, Halk Bankası garantisi ile verilen kredilerin de mutlaka incelenmesi gerekir. 
     
Yurtdışında şubem var      Üçüncü olarak Fintur - Ziraat Bankası ilişkileri ön plana çıkıyor. Halk Bankası garantili kredilerin büyük çoğunluğu Fintur aracılığıyla Ziraat Bankası'nın yurtdışı birimlerinden nakde çevrilmiştir. Fintur ya doğrudan ya da önce Demir Halkbank'tan geçirerek bu kredileri nakde çevirmiş. Nihai kredilendiren ise off shore gibi kullanılan Ziraat Bankası'nın yurtdışı şubeleri. Son beş yılda yurtdışı birimlerden verilen kredilerin tamamı Ziraat Bankası yetkililerinin onaylarını taşımaktadır. Çoğunda imza sahibi Genel Müdür Yardımcısı Emin Erdem görülüyor. Emin Erdem yeni yönetimin gelmesiyle emekliliğini isteyerek bankadan ayrılmış. Ama böyle bir araştırmada seve seve gelip yardımcı olur. Ne de olsa devlet zorda. 
     Kamuya el atmadan, özel sektörün üstüne üstüne yürüyüp, hukuku kamu için ayrı, özel sektör için ayrı kullananlar er geç halı altına pislik biriktirmenin bir çıkar yol olamayacağını anlayacaklardır. Çünkü pislik halıdan taşmaktadır. 
     
Zamanı aşırmak      Her şeyimizden çaldılar. Ekmeğimizden, aşımızdan, havamızdan, özgürlüğümüzden, demokrasimizden, paramızdan, canımızdan... 
     Şimdi bir hukuk zamanından çalmadıkları kalmıştı, onu da göstere göstere gerçekleştirdiler. Susurluk düğümünün en önemli ipucu zaman aşımı yoluyla bırakıldı. Gitti, gider sanmayın. Susurluk'u unutmayın, unutturmayın. Işıklarınızın her açılıp kapanışında çeteleri, faili meçhulleri, kanı, gözyaşını hatırlayın. 
     Abdi İpekçi'nin kızı Nükhet İpekçi'nin deyişiyle "Zaman katillerin katilliklerini, hırsızların hırsızlıklarını" yok etmiyor. Zaman saklanan her şeyi ortaya çıkartıyor. Zamanı aşırdım, paçayı kaçırdım sananlar, tarihin onları enselerinden yakaladığını er geç anlarlar. Zaman aşmaz, tarih şaşmaz. 
     
     







Yapısal değişim ve emperyalizm 


Bu da "baz" ağacı 


Devlet benim 


2 metrelik duvar 


Sivil toplum örgütleri nerede 


Arjantin’de tango, Türkiye’de çiftetelli 


Kriz nasıl çözülür 


Açıkçılar her yerde aynı 


Yurtdışındaki komisyon hesapları ve kamu bankaları 


Halk kime oy verir 


Kimyasal ölüme soruşturma 


Bir Demirel klasiği 


CRM muhalefet 


Dosya kalemde muhafaza edilir 


"Döviz fiyatı" ile yatar kalkar hale geldik 


</TEXT>
</DOC>
