<DOC>
<DOCNO> 1316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/spor/spo07.html </URL>
<DATE> 2001/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRK HAFTASI 
</HEADLINE>
<TEXT>

     ASLI BIÇAKÇI - Milano 

     "Radardan kaçan uçak" 
     FATİH Terim’in Fiorentinası’nın deplasmanda Juventus’la 3 - 3 berabere kalmasının ardından Inter formasıyla Milan’a nefis bir gol atan Hakan Şükür de İtalya’da haftaya damgasını bastı. İtalyan basını, "Ayakta alkışlanacak gol" yorumunu yaparken, Corriere dello Sport gazetesi, "Radar kontrollerinden kaçan uçaklar gibiydi" diye yazdı. 
     
     "Yıldırım’a benziyor" 
     GAZETE, Hakan Şükür’ü yıldırıma benzetirken, Türk futbolcunun Galatasaray’da olduğu günleri hatırlattığı belirtildi. "Maçın devleri Bierhoff ve Hakan Şükür. Türk, derbinin havasını göklere çıkardı" diyen gazete, Hakan’a 6.5 puan verirken, "Milan formasını görünce olağanüstü oluyor. 11. dakikada öldürücü uçan bir vuruş icat etti" ifadelerine yer verdi. 
     
     "Çıkmaya layık değildi" 
     GAZZETTA dello Sport gazetesi, "Hakan Şükür ve Boban’dan antolojik goller" başlığını atarken, 6.5 puan verdiği Türk futbolcu için, "Inter’e hemen avantaj getiren mükemmel bir golü uçarak atıyor. Takıma hız katıp arkadaşlarına yardım ediyor. Belki de çıkmaya layık değildi. Ama profesyonelliğinden ödün vermedi ve oyundan Recoba’nın elini sıkarak çıktı" yorumunu yaptı. 
     
     "Şaheser bir gol" 
     TUTTO Sport ise, "Hakan, çıktığı için kızgın Çıkmak zorunda olmak yazık" ifadesini kullandı. Gazete, 7 puan verdiği Hakan Şükür için "Sağ ayağının dışıyla uçuyor ve sessizliği haykırışıyla dağıtıyor. Şahaser bir gol. Güzel oynadı, arkadaşlarına pozisyonlar hazırladı. Layık olmadığı halde oyundan çıkmasından etkilendi" dedi. 
     


 SPOR 




























</TEXT>
</DOC>
