<DOC>
<DOCNO> 33917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/yasam/yas01.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada faciaya ramak kaldı 
</HEADLINE>
<TEXT>

Haziran ayında İstanbul üzerinde iki ayrı olayda yüzlerce yolcu taşıyan dört uçak çarpışmaktan mucize eseri kurtuldu.. Bir dahaki sefere mucize işler mi, bilinmiyor.. 
     ÖMER ERBİL İstanbul 

     Frekanslardaki parazit ve yoğun trafik, İstanbul semalarına yine büyük tehlike yaşattı. Atatürk Havalimanı'nda uçaklar çarpışmaktan son anda kurtuldu. 
     Havalimanı Başmüdürü Kemal Ünlü, DHMİ Genel Müdürlüğü'ne 11 Temmuz 2001'de gönderdiği yazıda tüm uyarılara karşın 'yakın geçme Airmiss ' olayının yaşandığını doğruladı. Ve pilotlar ile kontrolörün uyarılmalarını istedi. Günde ortalama 700'e yakın uçağın iniş - kalkış yaptığı Atatürk Havalimanı'nda ilk olay 8 Haziran akşamı yaşandı. Ankara'dan kalkan tarife saati 19.00 THY 143 sefer sayılı 155 yolcu kapasiteli Boing 737 - 800 tipi yolcu uçağı, İstanbul'a iniş izni istedi. Hava tarfik kontrolörü 'Okey' verdi. 
     
     Trafik bir anda karıştı 
     Ancak Sofya'dan kalkan tarife saati 19.15 THY 1428 sefer sayılı Boing 737 - 800 tipi yolcu uçağı da, 'kendine verilmediği halde' bu talimatı uyguladı. 
     Ve hava trafiği bir anda karıştı. Alçalan bu yolcu uçağının altında, trafikte bekleyen TCMSS kuyruk numaralı Beechcraft tipi özel bir jet vardı. 
     Kulenin tüm çağrılarına rağmen, THY 1428 cevap vermedi. Son çare olarak jetin pilotu uyarıldı. Bu uçak bulunduğu koordinatları derhal terketti ve facia önlendi. 
     30 Haziran'da gerçekleşen bir başka yakın geçme hadisesi de, yine THY'na ait bir yolcu uçağı ile bir Türk iş jeti özel uçak arasında yaşandı. 
     Bu olayda da, iniş için izin bekleyen iş jetinin üzerine, bu kez hava trafik kontrolörünün yanlış talimatı nedeniyle bir yolcu uçağı alçaldı. İş jetinin kendi radarında olayı farketmesi üzerine facianın eşiğinden dönüldü. 
     
     Meteoroloji radarı yok 
     Hava kontrolörleri, bu tür olayları, günde 12 saat çalışmalarına, teknolojinin gerisinde kalan radar sistemleri zaman zaman çöktüğü için görmeden uçak indirmelerine, telsiz frekanslarının da arızalı olmasına bağlıyor. 
     THY Pilotları Derneği Başkanı Necmi Ekici de, bu tür olayların ne ilk ne de son olduğunu belirtiyor ve şöyle konuşuyor 
     "Trafik yoğun, personel yetersiz. Tek frekansla tüm hava trafiği sağlanıyor. Böyle olunca frekanstaki sesler karışıyor. Hala meteoroloji radarı yok. Tehlikeli bulutu uçak kendi radarında görüp yön değiştiriyor. Kontrolör bunu görmediği için pilotla tartışıyor. Durumu öğrendiğinde ise bütün uçuş planı değişiyor. Bu tehlikeler ortaya çıkıyor." 
     
     Gökçen'in ajitasyonu mu 
     Atatürk Havalimanı Başmüdürü Kemal Ünlü de, konuyla ilgili soruları şöyle yanıtlıyor 
     'Atatürk Havalimanı'nı çok yoğun göstermek birilerinin işine geliyor. Sabiha Gökçen Havaalanı'ndaki arkadaşların ajitasyonu bunlar. Atatürk Havalimanı'nda kargaşa gösterip, sinek avlayan limana uçak çağırıyorlar. 835 uçak indirdiğimiz gün oldu. Yaşayan her canlının aldığı tehlike var." 
     
     'Uyarmaya çalıştım cevap alamadım' 
     Hava Trafik Kontrolörü Esin Pehlevan tarafından 9 Temmuz tarihinde düzenlenen raporda, facianın eşiğinden dönülen ilk olay şöyle anlatıldı 
     "Trafiğin yoğun oluşunun yanında, kullandığımız ACC ve APP frekanslarının aşırı derecede parazitli ve anlaşılmaz oluşu çalışmaları olumsuz etkiliyor. Alçalma sırası gelen THY 143'e alçalma talimatı verdim. Ancak THY 1428'in alçalmaya başladığını gördüm. THY 1428'in altında başka bir trafiğin TCMSS olması nedeni ile derhal THY 1428'i aradım. 3 -4 kez aramama rağmen cevap alamadım. Ayırmayı sağlamak için TCMSS'i arayarak 180 uçuş başına dönmesini söyledim. Tekrar THY 1428 'i aradım. Konuşabilseydim diğer trafiğin bir üst seviyesinde tutabilecek, vektörle trafikten ayıracaktım. Cevap vermediğinden hadise meydana gelmiştir" 
     
     Airmiss Yakın geçme nedir 
     İki uçağın karşılıklı olarak kontrolsüz ve tehlikeli bir şekilde yakın geçmesine denilir. Uçakların birbirine yakınlıkları alçalma, düz, yükselme pozisyonlara göre değişir. Düz uçuştayken aralarında en az bin feet yaklaşık 300 metre civarında mesafe olması gerekir. 
     



 YAŞAM 

























</TEXT>
</DOC>
