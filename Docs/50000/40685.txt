<DOC>
<DOCNO> 40685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/05/son/sontur22.html </URL>
<DATE> 2001/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez cinayet günü uyuşturucu hap almış 
</HEADLINE>
<TEXT>

     İşadamı Üzeyir Garih'in katil zanlısı olarak yakalanan Yener Yermez'in, olay günü mezarlığa girerken karşılaşıp para istediği Garih'i, bu isteğine karşı çıktığı için dua derken öldürdüğü belirlendi. 
     İstanbul DGM Cumhuriyet Savcılığı kaynaklarından alınan bilgiye göre, katil zanlısı Yener Yermez, 24 Ağustos 2001 Cuma günü 10 milyon lira karşılığında anlaştığı Pınar Konuşkan ile Eyüp Mezarlığı'nda ilk kez birlikte oldu. 
     Ertesi gün de çarşı iznine çıkan ve 5-6 adet uyuşturucu hap alan Yermez, yine buluştuğu Konuşkan'la mezarlığa gitti. Ancak Yermez ve Konuşkan, bu kez sadece öpüştüler. 
     Bir süre sonra mezarlıktan çıkan Yermez, mezarlığa giren yolun başında karşılaştığı Üzeyir Garih'ten para istedi. Garih'in bu isteğe karşı çıkması üzerine aralarında sözlü tartışma yaşandı. 
     Bunun üzerine yoluna devam eden Yermez, Eyüp Meydanı'nın yanındaki seyyar satıcıdan bir bıçak satın alarak geri döndü. 
     Yermez, mezar başında dua ederken bulduğu Garih'i, arkadan bıçakladı. Bunun üzerine cebinden 200 milyon lira para çıkartarak Yermez'e veren Garih, zanlının uzaklaştığı sırada da yardım istemeye başladı. Bunun üzerine geri dönen Yermez, peş peşe Garih'e bıçağı saplamaya devam etti. 
     Garih'in öldüğünden emin olan Yermez, daha sonra bıçağı gömerek olay yerinden ayrıldı. 
     Kollarında jilet izleri de bulunan Yermez'in, basında iddia edilenin aksine Pınar Konuşkan'la mezarlıkta uygunsuz şekilde Üzeyir Garih'e yakalanmadığı ve aralarındaki tartışmanın bu nedenle çıkmadığı belirtildi. 
     Bu arada, ''Tanık'' sıfatıyla poliste ifadesi alınan Pınar Konuşkan'ın, 2.5 aylık hamile olduğunu kabullendiği, ancak çocuğun Yener Yermez'den olmadığını, babasının da kim olduğunu bilmediğini söylediği bildirildi. 
     
     






</TEXT>
</DOC>
