<DOC>
<DOCNO> 31490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/11/son/sondun05.html </URL>
<DATE> 2001/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD füze savunma testi yapacak... 
</HEADLINE>
<TEXT>

     ABD, Rusya ve Çin'in şiddetle karşı çıktığı ulusal füze savunma planı çerçevesinde, 14 Temmuz'da ''Minuteman-2'' adlı bir kıtalararası balistik füzeyi vurma denemesini yapacak. 
     California'daki Vandenberg hava üssünden Pasifik Okyanusu yönünde, vurulması hedeflenen füze atılacak. Bundan yaklaşık 20 dakika sonra, Başkan George Bush yönetiminin önerdiği füze savunma sistemi çerçevesinde geliştirilen vurucu füze, 80 kilometre uzaktaki Marshall adalarında bulunan Ronald Reagan Füze Test Merkezi'nden, hedef füzeyi vurmak üzere fırlatılacak. Her şey planlandığı gibi giderse, 10 dakika sonra ''öldürücü araç'' vurucu füzeden ayrılacak ve Pasifik Okyanusu'nun ortasında hedef füzeyle çarpışacak. 
     ABD'nin ulusal füze savunma sistemi hakkında ülke içinde ve uluslararası alanda tartışmalar sürerken, yapılacak testin maliyeti 100 milyon dolar olarak belirtiliyor. Eski Başkan Bill Clinton döneminde yapılan füze denemesi, başarısızlıkla sonuçlanmıştı. Yeni testin başarısı, sistemi kurmakta ısrarlı Bush yönetimi için büyük önem taşıyor. Savunma Bakanı Donald Rumsfeld, ''Benim tahminim, testin sonucu başarılı da olsa, başarısız da olsa basit bir şey gibi gösterileceği. Test sırasında pek çok şey yolunda gidebilir. Aynı zamanda pek çok şey yolunda gitmeyebilir de'' dedi. Kongre de, şüpheyle yaklaşılan füze savunma sisteminin bu önemli testini yakından izleyecek. Demokrat Parti'liler, Cumhuriyetçi Parti'li Bush yönetiminin bu çabasına, bütçeye yüklü bir maliyet getireceği ve aslında çok da işe yaramayacağı gibi eleştiriler yöneltiyor. 
     ABD, bu füze savunma sistemini, İran, Irak ve Kuzey Kore gibi devletlerden gelebilecek füze saldırılarına karşı kendini savunmak için veya ''kazara'' harekete geçirilen füzeleri vurmak için kullanmayı amaçlıyor. Rusya ile ABD arasında 1972 yılında imzalanan Anti-Balistik Füze Antlaşması ABM , bu iki ülkenin ulusal füze savunma sistemi kurmalarına olanak vermiyor. ABD, antlaşmada değişiklik için bastırırken, Rusya ''silahlanma yarışını artıracağı'' gerekçesiyle bu girişime karşı çıkıyor. 







</TEXT>
</DOC>
