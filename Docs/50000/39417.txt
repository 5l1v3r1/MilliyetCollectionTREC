<DOC>
<DOCNO> 39417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sontur02.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçelievler'de facia kılpayı atlatıldı 
</HEADLINE>
<TEXT>

     Bahçelievler'de dolum tesisine transfer yapan 10 tonluk LPG yüklü tanker alev aldı. Patlamayla birlikte çıkan yangında, tanker sürücüsü ağır yaralanırken, çevrede oturan vatandaşlar korkulu anlar yaşadı. 
     Kocasinan Mahmutbey Caddesi Merkez Mahallesi'nde bulunan Kral Oto Gaz Dolum Tesisi'ne ait tanka, sabah saatlerinde gaz transferi yapan Hacı Bayram Güden'e 35 ait 34 UB 8793 plakalı LPG yüklü tanker bir anda alev aldı. 
     Transfer sırasında sızan gazın parlaması sonucu çıkan yangında 10 tonluk olduğu belirtilen tankeri alevler sararken, sürücü Güden ağır yaralandı. 
     Olay yerine gelen polis ekipleri ilk olarak tankerin patlama ihtimaline karşı çevrede oturan vatandaşları binalardan dışarı çıkartarak bölgeden uzaklaştırdı. Kocasinan Belediyesi itfaiye ekipleri de köpük sıkarak tankerdeki yangının dolum tesisine yayılmasını önlemeye çalıştı. 
     Yaklaşık yarım saatlik çalışma sonucunda tankerdeki yangın kontrolaltına alınarak söndürülürken, itfaiye ekipleri, yüksek ısı nedeniyle patlama ihtimali bulunan tankere uzun süre su sıkarak aracı soğutmaya çalıştı. 
     Yangında ağır yaralanan sürücü Güden, kaldırıldığı Özel Gelişim Hastanesi'nde yapılan ilk müdahalenin ardından İstanbul Tıp Fakültesi Hastanesi'ne kaldırılarak tedavi altına alındı. Vücudunda derin yanıklar oluşan Güden'in sağlık durumunun ciddiyetini koruduğu öğrenildi. 
     Yangının ardından tanker kullanılamaz hale gelirken, dolum tesisinde bulunan 7 adet otomobilde de maddi hasar meydana geldi. 
     Evlerinden çıkarak sokakta bekleyen vatandaşlar da çok korktuklarını belirterek, ''Uçak düştü zannettik. Bir ara alevler 10 metre kadar yükseldi'' şeklinde konuştular. 
     
     
     







</TEXT>
</DOC>
