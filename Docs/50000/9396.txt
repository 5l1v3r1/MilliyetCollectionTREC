<DOC>
<DOCNO> 9396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/28/son/sonspo08.html </URL>
<DATE> 2001/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel maç berabere sonuçlandı 
</HEADLINE>
<TEXT>

     Milli Futbol Takımı, özel maçta deplasmanda Hollanda ile golsüz berabere kaldı. 
     
     Yaklaşık 40 bine yakın seyircinin izlediği karşılaşmanın ilk yarısında, atak üstünlüğünü elinde bulunduran ev sahibi Hollanda, sürekli milli takım kalesine yüklendi. Özellikle Overmars ve Kluivert ile ileride etkili olmaya çalışan Hollanda, milli takım savunmasının yerinde müdaheleleriyle beklediği golü bulamadı. 
     Eksik bir kadroyla rakibinin karşısında çıkamayan milli takım ise ilk yarıda orta alanda iyi organize olamayınca, hücumda hemen hiçbir varlık gösteremedi ve rakip kaleye etkili biçimde gidemedi. Zaman zaman orta alanda yaptığı basit pas hataları nedeniyle rakibe atak şansı tanıyan milli takım, ancak savunmasının ayakta kalmasıyla ilk yarıyı golsüz kapamayı başardı. 
     6. dakikada Reiziger'in sağdan ortasında, uzak noktada bulunan Kluivert'ın yakın mesafeden vuruşunda, top auta gitti. 
     9. dakikada savunmanın hatasından yararlanan Kluivert'ın ceza alanında vuruşu, az farkla autla sonuçlandı. 
     14. dakikada Makaay'ın ceza alanı dışından sert şutunda, kaleci Ömer topu güçlükle çeldi. 
     29. dakikada nadir gelişen milli takım atağında, Hakan Şükür'ün soldan ceza alanına ortasında, Sergen, uygun durumda kafayı vuramayınca, milliler bir golden oldu. 
     42. dakikada Hollanda, en tehlikeli atağını geliştirdi. Bu dakikada ceza alanına yapılan ortada, topu kafayla Kluivert, Cocu'nun önüne indirdi. Bu futbolcunun yakın mesafeden vuruşunda, kaleci Ömer topu son anda kornere atarak tehlikeyi önledi. 
     Kalan dakikalarda Hollanda'nın atakları sonuç getirmedi ve ilk yarı golsüz eşitlikle tamamlandı. 
     Karşılaşmanın ikinci yarısında da ev sahibi Hollanda'nın atak ve baskılı oyunu sürdü. Bu yarıda da orta alanda topa daha çok sahip olarak sürekli milli takım kalesine yüklenen Hollanda, A Milli Takım savunmasının yerinde müdahaleleriyle beklediği gole ulaşmayı başaramadı. 
     A Milli Takım ise bu yarıda da oyunu daha çok kendi yarı alanında kabul etti ve savunmada gösterdiği performansla rakibe gol şansı vermedi. Milli takım, ancak orta alandaki pas hataları nedeniyle yine iyi organize olamadı ve ileriye top aktaramadığı için hücumda etkisiz kaldı. 
     İkinci yarıya ev sahibi Hollanda, Van Der Sar'ın yerine Westerveld, Cocu'nun yerine Seedorf ve Frank De Boer'in yerine Ooijer'i, A Milli Takım ise Sergen'in yerine Ogün, Hasan Şaş'ın yerine de Nihat'ı alarak başladı. 
     65. dakikada Hollanda'da bu kez Kluivert'in yerine Vennegoor, Overmars'ın yerine de Sikora oyuna girdiler. 
     Türkiye ise 70. dakikada sakatlanan Tugay'ın yerine ilk kez A milli olan Tolga'yı oyuna aldı. 
     71. dakikada Seedorf, ceza alanındaki Makaay'ı gördü. Bu futbolcu da kafayla topu Vennegoor'un önüne indirdi. Vennegoor'un vuruşunda, kaleci Ömer'i geçen topu, Ümit Özat son anda çizgi üzerinden çıkardı. 
     82. dakikada Abdullah'ın soldan ceza alanına ortasında, Hakan Şükür'ün uygun durumda kafa vuruşunda, top az farkla auta çıktı. 
     A Milli Takım'da, 86. dakikada Tayfun'un yerine Oktay, 89. dakikada da Abdullah'ın yerine yine ilk kez A milli olan Hakan Bayraktar oyuna alındı. 
     Oyunun son dakikasında Seedorf'un ceza alanı sol köşesinden kullandığı serbest vuruş da sonuç getirmeyince, karşılaşma golsüz eşitlikle sona erdi... 
     




</TEXT>
</DOC>
