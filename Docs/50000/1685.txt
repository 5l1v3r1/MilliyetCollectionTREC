<DOC>
<DOCNO> 1685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/11/son/sondun06.html </URL>
<DATE> 2001/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Gazze İle Mısır arasındaki geçişi açtı 
</HEADLINE>
<TEXT>

     İsrail ordusu, Gazze Şeridi ile Mısır arasındaki geçiş noktası Refah’ı bu sabah yeniden açarak, ulaşıma izin verdi. 
     Basın mensupları, İsrail ve Filistin yetkilileri arasında dün akşam Erez’de yapılan güvenlik toplantısında alınan karar doğrultusunda Refah’ın bu sabah yeniden trafiğe açılmasının ardından, İsrail ordusunun Gazze’yi kuzeye bağlayan karayolu üzerindeki Netzarim’de kurduğu barikatı kaldırdığını belirttiler. 
     İsrail ordusunun geçiş noktasını açması üzerine Filistin güvenlik güçleri de Refah’taki görev yerlerine döndüler. 
     Gazze Şeridi’nin en güneyinde yer alan Refah geçiş noktası, 28 Eylül’de başlayan çatışmalardan bu yana birçok kez İsrail ordusu tarafından güvenlik gerekçesiyle kapatılmıştı. 
     Filistinli yetkililer, dün akşamki toplantının ardından İsrail’in Gazze Şeridi’ndeki ablukayı da kaldırmakla yükümlü olduğunu kaydettiler. 
     Öte yandan, Kudüs’ün batısında aşırı dinci Yahudilerin çoğunlukta bulunduğu bir semtte çöp kutusuna bırakılan bir bomba da İsrail güvenlik güçleri tarafından etkisiz hale getirildi. 
     




</TEXT>
</DOC>
