<DOC>
<DOCNO> 21194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sonspo08.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını "Alınan iyi sonuçlar Terim'in gelişini etkilemez" 
</HEADLINE>
<TEXT>

     İtalyan spor basınında bugün yer alan haberlerde, Maldini-Tassotti ikilisi başarılı olsa da Milan'ın gelecek sezonki teknik direktörünün Fatih Terim olduğu belirtildi. 
     Corriere dello Sport gazetesi, Milan ile ilgili haberinde, ''Maldini ve Tassotti iyi sonuçlara rağmen yerlerini garantilemiyor. Çünkü gerçekte Terim ile önceden imza var. Yeri ayrılmış durumda'' yorumunda bulundu. 
     Gazetede, ''Maldini ile Terim arasında gidip geliniyor'' denilse de kırmızı-siyahlı kulübün 2. başkanı Adriano Galliani'nin ''Floransalı Türk imparatoru'' göreve getireceği ifade edildi. 
     Tutto Sport gazetesi de ''Galliani, Maldini ve Tassotti'yi alkışlıyor ama Milan Terim'e hazırlanıyor'' diye yazdı. 
     Alınacak sonuçların Terim'in gelişini değiştirmeyeceğini dile getiren gazetede, ''Ne Tassotti ne de Maldini, kırmızı-siyahlı yöneticilerle sözleşme yenileme konusunda görüşme yaptı. Aksine herkes gelecek sezon Terim ile çalışmanın programını hazırlayıp, bunun üzerine konuşuyor'' görüşüne yer verildi. 
     Tutto Sport, Terim'in 2 yıllık sözleşme imzalayacağını ve ''dünyanın en soylu takımlarından birinde kabiliyetini göstereceğini'' ifade etti. 






</TEXT>
</DOC>
