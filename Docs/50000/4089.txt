<DOC>
<DOCNO> 4089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/son/sonspo07.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kavga eden Ahmet Dursun'la Erman barıştı 
</HEADLINE>
<TEXT>

     Beşiktaş'in bugün yaptığı antrenmanda kavga eden Ahmet Dursun ile Erman Güraçar, çalışma sonrasında biraraya gelerek, olayın abartılmaması gerektiğini söylediler. 
     İdman sonrasında konuyla ilgili basın mensuplarının sorularını yanıtlayan Ahmet ve Erman, barıştıklarını bildirdiler. Siyah-beyazlı takımın forvet oyuncusu Ahmet, sinirlerine hakim olamadıklarını ve böyle tatsız bir olay yaşandığını söyledi. Ahmet, bugünkü çalışmanın çok sert geçtiğini vurgulayarak, ''Sertlikten kaynaklanan bir nedenle Erman ile kavga ettik. Pozisyon sırasında da sinirlendik ve birbirimize girdik. Sinirlerimize hakim olamadık. Şimdi sorun yok. Barıştık'' diye konuştu. 
     Erman ise, olmaması gereken bir olayın yaşandığını belirterek, ''Büyütecek birşey yok'' dedi. 
     Erman, takım olarak çok iyi çalıştıklarını dile getirerek, şöyle konuştu 
     'Her futbolcu en iyisini yapmaya çalışıyor. Teknik direktörümüzün isteklerini yerine getirme uğraşı içindeyiz. Liglerin ertelenmesi de sinirlerimizi gerdi. Biz bir aileyiz. İnşallah böyle bir olay bir daha yaşanmaz. Pozisyon sırasında aynı anda ikimizin de sinirlenmesi böyle bir olayın yaşanmasına neden oldu.'' 
     Beşiktaş Futbol Takımı Menajeri Sinan Engin de, futbolun sert bir oyun olduğunu vurgulayarak, Ahmet ile Erman arasında yaşanan olayın da abartılmamasını istedi. Her zaman için futbolcular arasında bu tür olayların yaşanacağını ileri süren Engin, ''Daha sonra futbolcularla biraraya geldik, konuştuk ve konuyu tatlıya bağladık. Herşey kontrolümüzde. Beşiktaş'ta polemikler varmış gibi düşünceler oluşmasın'' diye konuştu. Engin, siyah-beyazlı takımın bugünkü antrenmanını çok sevdiğini de kaydederek, ''Futbolcuların hırsı ve agresif çalışması beni çok sevindirdi. Bu bakımdan bugünkü antrenmanı çok sevdim'' dedi. 




</TEXT>
</DOC>
