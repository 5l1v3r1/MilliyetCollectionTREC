<DOC>
<DOCNO> 40815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/son/sonspo08.html </URL>
<DATE> 2001/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman formalı Türk, yarı finalde Türkiye'ye karşı... Neler söyledi 
</HEADLINE>
<TEXT>

     32. Avrupa Erkekler Basketbol Şampiyonası'nda, yarı finalde Türkiye'nin rakibi olan Almanya'nın Türk asıllı oyun kurucusu Mithat Demirel, ''Benim için özel ve zor bir maç olacak'' dedi. 
     Mithat Demirel, yaptığı açıklamada, Türk Milli Takımı'nın 19 sayı geriden gelip maç kazandığını, bunun da kendileri için karşılaşmanın çok zor geçeceğinin en büyük kanıtı olduğunu söyledi. 
     Türkiye-Hırvatistan maçında Türkiye'nin kazanmasını istediğini, sonucun istediği gibi olması nedeniyle sevindiğini ifade eden Mithat, sözlerini şöyle sürdürdü 
     ''Hırvatistan'a karşı Türkiye'nin kazanmasını istedim. Alman Milli Takımı'nda oynamama karşın tabii ki Türküm. Türk taraftarlar da takımlarının kazanmasında büyük etken oldu.'' 
     Kazanmak isterim 
     Mithat, Türk olduğunu, ancak bununla beraber sporcu olduğunu hatırlatarak, ''Sahada her zaman kazanmak isterim'' dedi. 
     Türkiye'ye karşı oynamanın kendisi için zor olacağını yineleyen Mithat, ''Bu maçta Türk seyircileri önünde, kazanmak için oynayacağım. Beni Fransa maçında desteklediler. Ancak yarı final maçında destekleyeceklerini hiç sanmıyorum. Zor ve özel bir maç oynayacağım'' diye konuştu. 
     Seyirci baskısı 
     Salonu dolduran binlerce seyircinin, olumlu etkisinin yanı sıra olumsuz etkisinin de bulunduğunu belirten Mithat Demirel, Türk Milli Takımı'nın kazanmaya koşullandığı için seyirci baskısından olumsuz etkilendiğini söyledi. 
     Mithat, taraftarların coşkusu yüzünden Türk oyuncuların zaman zaman gerçek performanslarını sahaya yansıtamadığını, bunun da kendileri için bir avantaj olacağını kaydetti. 
     16 yaşından beri Almanya milli takımlarında forma giydiğini anlatan Mithat, A Milli Takım'da ilk yılı olduğunu bildirdi. Alman Milli Takımı'nda yalnızca 1 Alman asıllı oyuncunun bulunduğunu ifade eden Mithat, diğer tüm oyuncuların başka kökenlerden geldiğini söyledi. 
     Türk Milli Takımı'nda, İbrahim ve Hidayet'in çok iyi oynadığını da vurgulayan 23 yaşındaki Mithat, Türkiye'nin takım halinde iyi bir oyun ortaya koyduğunu kaydetti. 
     
     







</TEXT>
</DOC>
