<DOC>
<DOCNO> 24871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/guncel/gun01.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En güzel park 
</HEADLINE>
<TEXT>

Türkiye Eğitim Gönüllüleri Vakfı, bir eğitim parkı da Ankara'da açtı. Gönüllü kişilerin görev alacağı parktan tam 10 bin çocuk faydalanacak 
     ANKARA Milliyet 

     Türkiye Eğitim Gönüllüleri Vakfı'nın TEGV yurt çapındaki eğitim parklarına bir yenisi daha eklendi. Semahat - Nusret Arsel Etimesgut Eğitim Parkı Ankara'da hizmete açıldı. Başbakan Yardımcısı Mesut Yılmaz, İçişleri Bakanı Sadettin Tantan, Bayındırlık Bakanı Koray Aydın, Çalışma Bakanı Yaşar Okuyan, Devlet Bakanı Hasan Gemici, Vali Yahya Gür ve Büyükşehir Belediye Başkanı Gökçek'in katıldığı açılış töreninde konuşan TEGV Yönetim Kurulu Başkanı İbrahim Betil, parkın "Bir Milyon Çocuk Eğitim Kampanyası"nın önemli bir adımını oluşturduğunu belirtti. 
     
1 milyon dolar harcandı      Betil sözlerine şöyle devam etti "Burada yapılacak çalışmaların önemli bölümü, kendini eğitime adamış insanlarımız tarafından gönüllü olarak yapılacak. Daha şimdiden çocuklara destek olmak için haftada belli birkaç saatini ayırmayı taahhüt eden 60 kişi var." Tesisin kuruluşuna bağışlarıyla katkıda bulunan Semahat Arsel de parkın inşaatı için 1 milyon 100 bin dolar harcadıklarını, bunun yanı sıra eğitimin devamlılığını sağlayabilmek için 2 trilyon 300 milyar liralık fon ayırdıklarını söyledi. 
     
Okul çıkışında gelecekler      Resmi açılış yapılmadan önce bir ay içinde 1700 çocuğun parktan yararlanmak için başvurduğunu kaydeden Arsel, "Bu rakam ülkede eğitime ne kadar ihtiyaç olduğunun en açık kanıtıdır" dedi. 
     Semahat - Nusret Arsel Eğitim Parkı Etimesgut bölgesinde 10 bin çocuğa okul sonrası saatlerde bilgisayar, internet, İngilizce, sanat, spor ve okul destek amaçlı öğrenim programları sunacak. Tesiste, 2 basketbol, 1 futbol sahası, 1 çocuk parkı ile bahçe satrancı bulunuyor. 
     



 GÜNCEL 















</TEXT>
</DOC>
