<DOC>
<DOCNO> 8352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/22/son/sondun10.html </URL>
<DATE> 2001/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın bombalanmasında son bilanço 3 ölü, 25 yaralı 
</HEADLINE>
<TEXT>

     Irak, Amerikan ve İngiliz uçaklarının geçen haftaki bombardımanında ölü sayısının 3'e yükseldiğini, yaralı sayısının da 25 olduğunu açıkladı. 
     Irak, daha önce ölü sayısını 2, yaralı sayısını 20 olarak vermişti. El Tavra'nın haberine göre, Cuma günkü saldırı hakkında ayrıntılı bilgi veren Sivil Savunma Genel Müdürü General Kasım Muhammed Nuri, müttefik uçaklarının attığı bazı füzelerin de patlamadığını söyledi. Nuri, Reşidiye ve Hafriye dışında Bağdat'ın dış kesimlerinde Numaniye ve Nahravan'ın da hedef alanın yerler arasında olduğunu açıkladı. General Nuri, bombardımanda yerleşim yerlerindeki binaların zarar gördüğünü belirtti. 
     Bu arada, Rus parlamentosunun alt kanadı Duma, Devlet Başkanı Vladimir Putin'den, Irak'a uygulanan yaptırımların yararsız olduğunu BM'ye resmen bildirmesini istedi. Duma'da 2'ye karşı 359 oyla kabul edilen, bağlayıcılığı olmayan karar tasarısında, hükümetten Irak'la ekonomik ilişkilerin düzeltilmesi de istendi. Duma'nın kararında hükümete, Körfez bölgesinde Rusya'nın ulusal çıkarlarının temini konusunda somut adımlar atması ve Irak krizine insani bir çözüm bulunması için çalışması çağrısında bulunuldu. Rusya Dışişleri Bakan Yardımcısı Vasili Sredin de yaptığı açıklamada, Irak'a karşı yaptırımlar konusunda gelecek hafta New York'ta yapılacak BM toplantılarına, Rusya'nın katkıda bulunmaya hazır olduğunu söyledi. 




</TEXT>
</DOC>
