<DOC>
<DOCNO> 17512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/22/son/sondun09.html </URL>
<DATE> 2001/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Saldırıdan Filistin yönetimi sorumlu" 
</HEADLINE>
<TEXT>

     İsrail Başbakanı Ariel Şaron'un sözcüsü Raanan Gissin, Tel Aviv kenti yakınındaki Kfar Saba'da bu sabah meydana gelen patlamadan Filistin yönetimini sorumlu tuttu. 
     Gissin, 2 kişinin ölümü ve 39 kişinin yaralanmasıyla sonuçlanan bombalı saldırıdan Filistin yönetimini sorumlu tutarak, ''Olan bitenden Filistin yönetimi ve ona bağlı kuvvetler sorumludur. Filistinli yetkililer terörist eylemlere son vermeliler. Bunu yapmadıkları gibi, bir de terörist eylemlere destek verip yardım ediyorlar'' dedi. 
     Gissin'in bu açıklamalarının ardından Filistin yönetiminden yapılan açıklamada, suçlamalar reddedildi. 
     Filistin Devlet Başkanlığı Sekreteri Tayip Abdülrahim, ''Bu sabahki saldırının sorumluluğunu bize atan İsrail'in suçlamalarını reddediyoruz. Filistin yönetimi sivilleri hedef alan saldırılara karşıdır'' dedi, ancak saldırıyı açıkça kınamadı. Bu arada, Filistin lideri Yaser Arafat ile İsrailli sol muhalefet partisi Meretz'in lideri Yossi Sarid'in bugün Ramallah'ta yapmaları planlanan görüşmenin ertelendiği belirtildi. Sarid, ''Görüşmeyi ertelemek için Filistinlilerle anlaşmaya vardık. Teröristlerin bizim gündemimizi belirlemelerine hiçbir şekilde izin vermemeliyiz, ancak ölü ve yaralıların olduğu bir saldırının ardından konuşmak zorlaşıyor, insanların acısını hesaba katmak gerekir'' dedi. Meretz lideri, ''Diyalog başlatılmasının gerektiğini ve İsrail yerleşim birimi oluşturmayı durdurunca, Filistinlilerin de şiddete son verecekleri bir formül bulacağımızı düşünüyorum'' dedi. 




</TEXT>
</DOC>
