<DOC>
<DOCNO> 15430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/09/son/sontur13.html </URL>
<DATE> 2001/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmit'te kamyoncu eylemi 
</HEADLINE>
<TEXT>

     Kocaeli'nin Körfez İlçesi'nde, Motorlu Taşıyıcılar Kooperatifi'ne üye kamyon ve midibüs şoförleri, ekonomik kriz nedeniyle hükümeti protesto ederek, araçlarıyla D-100 karayolunda konvoy oluşturup trafiği aksattı. 
     PETKİM Yarımca Kompleksi önündeki garajda toplanan kamyon ve midibüslerden oluşan yaklaşık 100 araç, Bahriye Üçok Caddesi üzerinden klakson çalarak, kooperatif binasına geldi. 
     Körfez Esnaf Odası Başkanı Kemal Özkan, burada yaptığı konuşmada, şoför esnafının zor koşullar altında çalıştığını ve koşulların her geçen gün daha da ağırlaştığını söyledi. 
     Halk Bankası'ndan yeterli kredi desteği alamadıklarını bildiren Özkan, hükümetin esnafın sorunlarına çözüm bulmaktan uzak olduğunu öne sürdü. Buradaki konuşmanın ardından tekrar konvoy yapan araçlar, aynı güzergahı izleyerek eylemin başladığı garaja döndüler. Karayolundaki trafiğin aksamasına yol açan eylem olaysız sona erdi. 




</TEXT>
</DOC>
