<DOC>
<DOCNO> 26679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sontur02.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in New York temasları gizli tutuluyor, oteli bile değiştirildi 
</HEADLINE>
<TEXT>

     Ekonomiden sorumlu Devlet Bakanı Kemal Derviş, ''Türkiye'nin, güçlü ekonomiye geçiş programını'' dünyanın para merkezi kabul edilen New York'taki finans kuruluşları, bankacı ve yatırımcı çevrelere anlatmak üzere dün gece Frankfurt'tan New York'a geldi. 
     Ancak Kemal Derviş'in New York ziyareti sırasında yapacağı temaslar son derece gizli tutuluyor. ''Gizlilik talebinin bizzat bakan Derviş'ten geldiğini'' ifade eden New York'taki resmi yetkililer, ''bu konuda basına hiçbir bilgi vermeye yetkili olmadıklarını'' ifade ettiler. 
     Gayriresmi kaynaklar, ''bakanın Waldorf Astoria Oteli'nde kalmayı planladığını, ancak bunun öğrenilmesi üzerine otelin bile son anda değiştirildiğini'' söylediler. 
     Bu arada Kemal Derviş'in önceki ziyaretleri sırasında kendileriyle yakın temas içinde olduğunu belirten bazı özel sektör temsilcileri, kendisine bu kez ulaşma fırsatı bulamadıklarını bildirdiler. 
     Resmi kaynaklar, açıklamada bulunmazken, gayriresmi kaynaklar da Kemal Derviş'in bugün New York'ta Citibank ve ABD Merkez Bankası tarafından düzenlenecek toplantılara katılacağını ve ''güçlü ekonomiye geçiş programı'' konusunda bilgi vereceğini söylemişlerdi. Kimliğinin açıklanmasını istemeyen bir kaynak, bakan Derviş'in ''Türkiye'ye yönelik güveni yeniden oluşturma çabası içinde olduğunu'' vurguladı. 
     Öte yandan Derviş'in temasları sırasında Türkiye'de başlatılan takas konusunun da önemli bir yer tutacağı ifade ediliyor. Hazine, bu operasyonu, TL cinsinden kısa vadeli olan borçlarını, yüksek faizli ancak uzun vadeli dövizle değiştirmek amacıyla başlattı. Türkiye'nin 2001 yılı içinde toplam 35 milyar dolar tutarında borç ödemesi yapacağı, kaynaklar tarafından ileri sürülüyor. 
     Derviş'in daha sonra Washington'a geçmeyeceği ve New York'a yapacağı ''yıldırım ziyareti'' 24 saat içinde tamamlayarak kentten ayrılacağı belirtildi. 
     Derviş'e New York'taki temaslarında Hazine Müsteşarı Faik Öztrak, Bankacılık Düzenleme ve Denetleme Kurulu Başkan Yardımcısı Teoman Kerman ve danışmanı Oya Ünlü'nün eşlik ettiği bildirildi. 
     
     
     







</TEXT>
</DOC>
