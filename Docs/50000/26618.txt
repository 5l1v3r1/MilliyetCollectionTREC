<DOC>
<DOCNO> 26618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun12.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Bosna ve Makedonya'daki durumdan endişe duyuyoruz" 
</HEADLINE>
<TEXT>

     Başbakan Bülent Ecevit, Brüksel'deki NATO zirvesinde yaptığı konuşmada, Türkiye'nin Avrupa Güvenlik ve Savunma Politikası AGSP girişimini baştan beri desteklediğini, ancak Avrupa kıtasında yeni bölünme çizgileri yaratılmasına karşı olduğunu söyledi. 
     Konuşmasına, ABD Başkanı George Bush'a ''hoşgeldiniz'' diyerek başlayan ve Bush'un Brüksel'deki mevcudiyetinin, ''ABD'nin İttifak'a ve Avrupa-Atlantik güvenliğine yönelik ortak çabalara bağlılığını teyit ettiğini'' söyleyen Ecevit, İtalyan ve İngiliz başbakanlarının ''seçim zaferlerini'' de kutladı. 
     ''İttifak'ın geçen yıllarda Balkanlar'da kaydettiği başarılara rağmen, bu bölgedeki yeni risk ve tehditlerin görmezden gelinemeyeceği'' üzerinde duran Ecevit, şöyle devam etti 
     ''Bosna'da Sırp ve Hırvat aşırı unsurlarının yarattığı şiddet olaylarından ciddi endişe duymaktayız. Bu olaylar, barışı koruma gücü SFOR'un önemini ve ülkelerimizin barış ve istikrara yönelik taahhütlerinin önemini bir kez daha ortaya koymuştur. Tüm halkların barış içinde bir arada yaşamasını temin edecek güvenli bir ortamın acilen tesis edilmesi gerekmektedir.'' 
     Kosova'da barış için çok etnili, çok kültürlü ve demokratik bir toplumun oluşturulması amacıyla daha fazla çaba harcanması gereğine değinen Ecevit, Makedonya konusunda şunları söyledi 
     ''Makedonya'daki durum son derece endişe vericidir. Bitola'daki Türk ve Arnavutların ev ve iş yerlerine yönelik saldırılar dahil, uygulayıcıları ve amaçları ne olursa olsun, tüm şiddet olaylarını kınıyoruz. Makedon makamlarının, bu saldırıların sorumlularına karşı etkili önlemler almalarını ve suçluları yargı önüne çıkarmalarını bekliyoruz. Balkanlar'ın diğer bölgelerinde olduğu gibi, Makedonya'daki Türklerle, Türkiye'de yaşayan milyonlarca Balkan kökenli insan, ülkem ve bu bölge arasında organik köprü oluşturmaktadır. Şiddetin siyasi neticeler yaratmasına izin vermemeliyiz. Demokratik seçimlerle işbaşına gelmiş Makedon hükümetinin aşırı unsurlara karşı yürüttüğü mücadeleyi ve sorunların barışçı yollarla çözümlenmesini teminen, geniş tabanlı bir siyasi diyalog temelinde tüm etnik toplum temsilcilerini bir araya getirme yönündeki çabalarını kuvvetle destekliyoruz.'' 
     
     'Deneyimlerden faydalanılmalı' 
     Ecevit, NATO'nun ve diğer uluslararası örgütlerin, Güneydoğu Avrupa'daki sorunlara kalıcı çözüm arayışında, bölge ülkelerinin deneyim ve potansiyelinden daha fazla istifade etmeleri gereğini kaydetti. 
     Başbakan Ecevit, sözlerini şöyle sürdürdü 
     ''Bizim için endişe yaratan diğer bir husus ise, kitle imha silahları ve bunların fırlatma vasıtalarının yarattığı tehdittir. Türkiye, kitle imha silahlarını ve fırlatma mekanizmalarını geliştiren ve bunlara sahip olmaya çalışan ülkelerle ortak sınırı olan tek müttefiktir. ABD hükümetinin, müttefiklerin savunma ihtiyaçlarını göz önünde bulundurarak, füze savunması alanında NATO ve İttifak üyesi ülkelerle yoğun bir diyalog başlatmasından memnuniyet duyuyoruz. Bu konuyu olumlu bir yaklaşım ve işbirliği ruhu içerisinde ele almaya devam edeceğiz.'' 
     NATO'nun genişlemesi konusuna da değinen ve ''Türkiye, müteakip genişleme sürecine bazı Güneydoğu Avrupa ülkelerinin dahil edilmesini tercih etmektedir'' diyen Ecevit, konuşmasının son bölümünde AGSP konusu üzerinde durdu ve şunları söyledi 
     ''Türkiye, bu girişimi başlangıcından bu yana desteklemiştir. Ancak NATO'nun Avrupa güvenlik ve istikrarının sürdürülmesindeki öncü rolüne zarar verilmemesi ve Avrupa kıtasında yeni bölünme çizgileri yaratılmaması gereğine inanıyoruz. Bu bağlamdaki çabaların, Avrupa yeteneklerinin geliştirilmesine yönelik somut adımlarla desteklenmesi önem taşımaktadır. Washington zirvesinde kurulan, NATO ile AB arasındaki etkin, sağlam ve karşılıklı yararın sağlanmasına yönelik yaklaşım muhafaza edilmelidir. NATO'da, AGSK irtibatlı çalışmalarda bazı olumlu gelişmeler kaydedilmiştir. Geçen iki ayda, katılım konusuna tatmin edici bir çözüm bulmak yönünde yoğun çaba harcanmıştır. Ancak bu konuda bir çözüme ulaşmak için daha fazla gayret sarfedilmesi gerekmektedir. Türkiye, katılım konusuna, tüm müttefiklerin meşru güvenlik endişelerine yanıt verebilecek, tatmin edici bir çözüm getirilmesine etkin bir biçimde katkıda bulunmaya hazır ve isteklidir.'' 






</TEXT>
</DOC>
