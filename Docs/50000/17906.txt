<DOC>
<DOCNO> 17906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/25/guncel/agun.html </URL>
<DATE> 2001/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslardan baskın 
</HEADLINE>
<TEXT>

Resmi ağızların Çeçenlerin rehin alma eylemi karşısında aleyhte kampanya açmasına rağmen 250 bin Rus Türkiye tatili için bavul hazırlamaya başladı 
     CENK BAŞLAMIŞ - MOSKOVA 

     Rusya’nın, Swissotel baskınına sert tepki göstererek aleyhte kampanya açmasına karşın, halkın Türkiye’de tatil yapma planında hiçbir değişiklik olmadı. 
     Kremlin sözcüsü Sergey Yastrjembski, Rus turistlere Türkiye’ye gitmeme çağrısı yapılıp yapılmayacağını soran gazetecilere "Aramızdaki verimli ilişkileri düşünerek, Türkiye’nin böyle yaptırımlardan zarar görmesini istemeyiz." dedi. 
     
Haftada 60 uçak inecek      Moskova’daki Türk ve Rus seyahat acenteleri, baskın sonrası rezervasyon iptali yaşanmadığını ve bu sezon Antalya’ya haftada 50 - 60 uçak kaldırmaya hazırlandıklarını açıkladı. 
     Bazı önde gelen Rus sanatçı, gazeteci ve sporcular, "Türkiye’ye gitmeye korkar mısınız" sorusuna şu yanıtları verdi 
     
NEW YORK’TAN GÜVENLİ      Mihail Derjavin sinema oyuncusu Türkiye’de film çektim. Bence, İstanbul , New York ve Toronto’dan daha güvenli. 
     
SEVE SEVE GİDERİM      Alina Kabayeva Artistik jimnastik dünya şampiyonu Şimdiye kadar hiç görmediğim için Türkiye’ye seve seve giderim. Rehin alma olayının bir daha tekrarlanacağını sanmıyorum. 
     
KORKARAK YAŞANMAZ      İgor Şabdurasulov TV - 6 Yönetim Kurulu Başkanı Durmadan birşeylerden korkararak evde oturamazsın ki. Ya sokakta başına tuğla düşerse 
     
TÜRKİYE ÇOK HOŞ      Andrey Sokolov yönetmen Hayır korkmam, çünkü Türkiye çok hoşuma gitti. 
     
Rusya’nın Tarkan’ı geliyor      Rusya’nın Tarkan’ı kabul edilen ünlü şarkıcı Filip Kirkerov’un da 5 Mayıs’ta Antalya’da vereceği konseri iptal etmeyi düşünmediğini söylemesi olumlu havayı güçlendirdi. 
     
Turiste otel bulamıyoruz      TÜRSAB Başkanı Başaran Ulusoy, bu yıl 1.5 milyar dolar tudizm geliri elde edilceğini söyledi 
İHSAN YILMAZ İstanbul 
     Türkiye Seyahat Acenteleri Birliği Başkanı Başaran Ulusoy, en fazla para harcayan turist grubunu oluşturan Rusların, bu yıl 1.5 milyar dolar döviz bırakacağını belirterek "Ruslardan rezervasyon iptali gelmedi. Şu anda onlardan gelen taleplere yetişecek sayıda otel bulamıyoruz" dedi. 
     Rusların talebini karşılamakta güçlük çektiklerini belirten Ulusoy, "Çok fazla talep var. Ayrıca En fazla pazarımızın arttığı ülkelerden biri. Bu potansiyelemizi muhafaza etmek için mücadele ediyoruz" diye konuştu. 
     
İlk tercihleri Antalya      Bu sene 1 milyon 400 bin ile 1 milyon 500 bin arasında Rus turist beklediklerini belirten Ulusoy şunları söyledi 
     "Daha çok Antalya ve Ege’yi tercih ediyorlar ve daha çok alışveriş yapıyorlar. Normal turistlerden yaklaşık 300 dolar daha fazla para harcıyorlar. Kişi başına bıraktıkları para bin dolar civarında oluyor. Bu sene Ruslardan yaklaşık 1.5 milyar dolarlık döviz bekliyoruz." 
     
Türkiye’den ucuzu yok      The Independent, İngiliz turistlere yol gösterdi 
Londra MİLLİYET 
     İngiltere’de yayınlanan The Independent gazetesi, devalüasyon nedeniyle Türkiye’nin İngiliz turistler için son derece ucuz olduğunu anımsatarak vatandaşlarına Türkiye’ye gitmelerini tavsiye etti. 
     Gazetenin haberine göre Türkiye, dokuz popüler turizm merkezi arasında ucuzlukta birinci sırada yer alıyor. Fransa, İspanya, İtalya, Florida, Yunanistan, Almanya, Portekiz ve Hollanda gibi bölgeler harcama bakımından Türkiye’yi epeyce solluyor. 
     Araştırmada turistlerin 10 harcama kalemi endeks olarak ele alınıyor. Buna göre bir turist Florida’da 67.89 sterlin öderken, Türkiye’de bu 47.30 sterline mal oluyor. 
     Yine Türkiye’de bir şezlongun bir günlük kirası 1 sterlin iken, bu İtalya’da 5.78 sterline kadar çıkıyor. Araştırmaya göre Türkiye’de uzak durulması gereken, yani pahalı olan tek şey var. O da 8 sterline mal olan güneş kremi. 
     



 GÜNCEL 















</TEXT>
</DOC>
