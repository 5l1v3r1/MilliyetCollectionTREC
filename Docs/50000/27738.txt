<DOC>
<DOCNO> 27738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/19/son/sonspo13.html </URL>
<DATE> 2001/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcu Alpay'a ABD'den vize engeli... 
</HEADLINE>
<TEXT>

     İngiltere'nin Aston Villa takımında forma giyen ve sezonun sona ermesiyle tatile çıkan Alpay Özalan, çocukları için vize alamayınca, ABD'ye gidemedi. 
     Alpay, kendisine ait ''www.alpayozalan.com'' adresli sitesinde yaptığı açıklamada, kendisinin ve eşinin 2008 yılına kadar ABD vizesine sahip olduğunu, ancak yaptıkları başvuruya rağmen iki çocuğu için vize alamadığını belirterek, ''Bana göre bu olayda bir art niyet var'' dedi. 
     ABD'ye 14 Haziran'da gitmek için basın danışmanı aracılığıyla bu ülkenin İstanbul Başkonsolosluğu'na başvurduğunu bildiren milli futbolcu, şunları kaydetti 
     ''Basın danışmanım pasaportlarla başvuruyu yapmış. Ancak görevli memur pasaportların bana ait olduğunu ve benim de tatilde bulunduğumu öğrenince sert davranmış. Başvuruyu bizzat benim yapmam gerektiği veya bir seyahat acentesi aracılığıyla bunu gerçekleştirebileceğim söylenmiş. Ancak bunun için randevu almam gerektiğini ve 7 Temmuz'a kadar da bunun mümkün olmadığını bildirmiş. Bu işi Ankara'dan da çözebileceğimiz söylenmiş. Ancak Ankara'dan aldığımız bilgiler neticesinde fazla bir farkın olmadığını öğrendik.'' 
     
     Neden vize verilmediğini öğrenmek istiyorum 
     Yaşanan olaylardan sonra gidiş tarihini ertelediğini kaydeden Alpay, daha sonra özetle şöyle dedi 
     ''Seyahat acentesiyle başvurduğumuzda, benim Göcek'te olduğum gerekçe gösterilerek yine geri çevrilmiş. Halbuki ben o sırada İstanbul'daydım. Ama görevli kişi beni kendisine göre İstanbul dışında diye ilan etmiş. Ben Türk Milli Takımı'nda sürekli forma giyen bir futbolcuyum. ABD'ye gittikten sonra geri döneceğimi herkes bilir. Çocuklarıma vize vermeyen bir konsolosluğun bana çıkardığı zorlukların aynısını, belki de daha fazlasını başkalarına da çıkartıyordur. Şimdi ben çocuklarıma neden vize verilmediğini öğrenmek istiyorum. Acaba orada beni sevmeyen biri mi var diye düşünmekten kendimi alamıyorum.'' Alpay, ABD'ye de gitmekten vazgeçtiğini, tatilinin bir bölümünü de ailesi ile birlikte Fransa'da geçirmeye karar verdiğini belirtti. 







</TEXT>
</DOC>
