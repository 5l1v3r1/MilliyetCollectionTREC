<DOC>
<DOCNO> 10742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/10/son/sondun13.html </URL>
<DATE> 2001/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Buda heykellerinin yüzde 80’i imha edildi" 
</HEADLINE>
<TEXT>

     Afganistan’daki Taliban yönetiminin üst düzey bir yetkilisi, tarihi dev Buda heykellerinin yüzde 80’inin imha edildiğini açıkladı. 
     Taliban’ın lideri Molla Muhammed Ömer’in sözcüsü Abdul Hai Muttmain, Associated Press AP ajansına telefonla verdiği demeçte, "Heykellerin yüzde 80’ini imha ettik. Heykellerden geriye çok az bir parça kaldı, o da yakında imha edilecek" dedi. 
     Mısır’daki Sünni toplumun en üst düzey isimlerinden Müftü Şeyh Nasır Ferid Vasil’in heykellerin korunması ricasında bulunmak için Afganistan’a geleceğini hatırlatan Muttamin, "Kim gelirse gelsin artık çok geç" dedi. 
     Heykellerin bulunduğu Bamiyan’daki muhalefet birliklerinin verdiği bilgiye göre, önceki gün öğleden sonra Taliban askerleri top ve patlayıcılar kullanarak heykellerin büyük bir çoğunluğunu imha etti. 
     Ayrıca, kamyon dolusu patlayıcının Bamiyan’a doğru hareket ettiğine yönelik haberler bulunuyor. Taliban’ın bölgeye giriş izni vermemesi nedeniyle heykellerin tam olarak ne durumda olduğu tespit edilemiyor. 
     




</TEXT>
</DOC>
