<DOC>
<DOCNO> 18582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/29/ekonomi/aeko.html </URL>
<DATE> 2001/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir daha bu kadar parayı bulamayız 
</HEADLINE>
<TEXT>

Türkiye’ye sağlanacak 10 milyar doların Türkiye’nin kotasına göre olağanüstü bir rakam olduğunu belirten Derviş, İyi kullanmazsak, bir daha kaynak bulamayız’ dedi 
     YASEMİN ÇONGAR Washington 

     Devlet Bakanı Kemal Derviş, Türkiye’nin ekonomik programına Uluslararası Para Fonu IMF ve Dünya Bankası tarafından sağlanan dış finansman desteğinin, büyük şans’ olduğunu belirtti. 
     Derviş, "Bu kaynağın miktarı, Türkiye’nin kotasına ve diğer ülkelere sağlanan desteğe bakıldığında, IMF’nin sınırlarını zorluyor. Bu kaynağı, Allah saklasın iyi kullanamazsak, bir daha böyle bir kaynağı bulmak çok zor olur. 6 ay, 12 ay sonra yeniden bunalıma girersek çok kötü olur" dedi. 
     
Halk arkamızda’      Derviş, Türkiye’nin yeniden krize girmeyeceğinin kurumsal güvencesinin ne olduğu sorusunu ise "Önemli olan vatandaşın programa destek veriyor olması. Toplumsal destek olunca, kendiliğinden siyasal destek de devam edecektir" diye konuştu. 
     Türkiye’ye 2001’de verilecek 10 milyar doların geliş takvimine ilişkin açıklamalarda da bulunan Derviş, IMF İcra Direktörleri Kurulu’nun kredi konusundaki kesin kararı "11 - 12 Mayıs, ya da en geç 15’ine kadar vereceğini" söyledi. 
     
4 milyar dolar haziranda      İcra Kurulu’nun programı onaylaması için Telekom’un özelleştirme düzenlemesi ve Bankacılık Yasası’ndaki değişikliğin çıkarılmasının şart olduğunu belirten Derviş, IMF’ye sunulacak niyet mektubunun da ABD’den ayrılmadan önce bir, iki gün içinde hazırlanacağını söyledi. Derviş, her şey yolunda giderse 10 milyar dolarlık ek kaynağın 3 - 4 milyar dolarının haziran sonuna kadar Türkiye’ye verileceğini bildirdi ve bu paranın bütçe önceliklerine göre kullanılacağını açıkladı. 
     Bakan Derviş’in basın toplantısına katılan Merkez Bankası Başkanı Süreyya Serdengeçti de para programının mayıs başında açıklanacağını belirtti. Borç takası olup olmayacağına yönelik bir soru üzerine de Bakan Derviş, bunun gündeme gelmediğini belirtti, "Ancak, piyasalara uygun araçlarımız var, onları gerekirse kullanacağız" dedi. 
     Dünya Bankası ve IMF’nin ilkbahar toplantıları kapsamında dün de IMF Başkanı Horst Köhler, Japonya Maliye Bakan Yardımcısı ile İtalya ve Almaya’nın maliye bakanlarıyla görüşen Bakan Kemal Derviş, 10 milyar dolarlık kaynağın 2 milyar dolarının Dünya Bankası’ndan sağlanacağını belirtti. Derviş, bunun 1.2 milyar dolarlık kısmının da "özel yapısal uyum" paketi olarak sağlanacağını belirtti. 
     
Öncelik bankacılık ve yoksullukla mücadele      Dünya Bankası, bir açıklama yaparak, "İddialı reform programını gerçekleştirebilmesi için Türk hükümetine acil ve kararlı destek verilmesi gereğinin farkındayız’’ dedi. 
     Dünya Bankası’nın, yeni krediler içinde kendisine düşen bölümün özellikle üç konu için kullandıracağı belirtildi. Bu üç konu, Türkiye’de bankacılık sektörünün yeniden yapılandırılmasına katkı sağlanması, sağlık ve eğitim gibi önemli sosyal içerikli harcamaların korunması ve başta yoksul kadınlar ve çocuklar olmak üzere krizden en fazla etkilenen kesimlere destek verilmesi olarak sıralandı. 
     Açıklamada, Dünya Bankası kaynağının ayrıca dış yatırım olanaklarının artırılması, özelleştirme ve kamu idaresi alanlarının yanı sıra tarım, enerji, telekom ve sosyal güvenlik reformlarının desteklenmesinde kullanılacağı kaydedildi. 
     Dünya Bankası Başkanı James Wolfensohn da Türkiye’nin programını övdü. Wolfensohn, eski yardımcısı Bakan Derviş hakkında "Derviş’e büyük saygım var" dedi. 
     
Teknokrat bakan değilim’      TÜSİAD’ın siyasi çıkışlar yapmasını eleştirmesiyle ilgili bir soru üzerine Derviş, "İnsan bakan olunca, ister istemez siyasi bir kişiliği olur. Siyasi düşüncesi olmayan bir teknokratın uzun süre Bakanlar Kurulu’nda kalması demokratik olmaz" dedi. Derviş, program yerine oturunca, bir siyasi oluşum içinde yer alabileceğini belirtip, "Toplum felsefem sosyal demokrat çizgide. Bunu açıklamaktan hiçbir zaman çekinmem" dedi. 
     
Kimseye ayrıcalık yok’      Derviş, ekonomik çevrelerin güçlerini kullanarak, siyaseti etkilememesi ve kaynakların siyasi güdüyle toplumsal açıdan yararlı olmayan alanlara kaydırılmaması gerektiğini belirtti. Denizcilerin 270 milyon dolarlık Emlakbank borcunun ertelenmesi talebiyle ilgilibir soruyu da yanıtlayan Derviş, "Böyle bir istek var. Fakat kararname imzalanmadı. Dar kesimlere özel muameleye karşıyım" diye konuştu. 
     
Sıra yabancı yatırımcı çekmekte      Derviş, "Resmi desteği sağladık, şimdi sıra özel destekte" dedi. Bundan sonra New York ve Avrupa başkentlerinde yatırım çevreleriyle görüşerek Türkiye’ye yeniden gelmelerini isteyeceklerini anlatan Derviş, şöyle konuştu "Toplantıları biz düzenleyeceğiz, ama IMF de hazır bulunacak. Almanya, Fransa, İtalya, İngiltere bakanlarıyla görüşüyorum. Ticari bankalara, yatırımcılara Biz Türkiye’ye güveniyoruz’ diyerek bize yardımcı olacaklar." 
     



 EKONOMİ 

















</TEXT>
</DOC>
