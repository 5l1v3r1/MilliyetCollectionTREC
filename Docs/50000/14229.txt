<DOC>
<DOCNO> 14229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/02/son/sondun06.html </URL>
<DATE> 2001/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye, içinde bulunduğu ekonomik krizi aşacak güçte" 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs Rum Kesimi'nin AB üyeliğinin, ''bazı çevrelerin yaklaşımının aksine bir fırsat oluşturduğu kanısında olduğunu'' söyledi. 
     Papandreu, verdiği demeçte, Kıbrıs sorununun ''uluslararası bir konu'' olduğunu ve buna ilişkin BM ve AB kararları bulunduğunu belirtti. 
     Türkiye'nin hazırladığı Ulusal Program'a da değinen Papandreu, bunun Türkiye için, diğer AB adayları için olduğu gibi bir başlangıç noktası olduğunu belirtti. 
     Programın Katılım Ortaklığı Belgesi doğrultusunda ele alınacağını ve AB mekanizmalarınca değerlendirileceğini kaydeden Papandreu, ''Bu karşılıklı bir ortaklık ilişkisi. Karşılıklı sorumluluklar var ve hiçkimsenin hiçkimseye bir şey dikte etmesi söz konusu değil. Bu, adım adım ilerleyen bir süreçtir'' dedi. 
     Türkiye'nin içinde bulunduğu ekonomik krizi aşacak güç ve imkanlara sahip olduğu değerlendirmesinde bulunan Papandreu, krizin zorlukların yanı sıra fırsatlar da yarattığını söyledi. Papandreu, ''Çinlilerin dediği gibi, kriz hem tehlikeyi, hem de fırsatı bünyesinde taşıyor. Kuşkusuz zorluklar yaşanıyor, ancak gerçekleştirilmesi gereken iç reformların yapılması ve AB'ye yaklaşımın hızlandırılması gibi olanaklar da var. Dediğim gibi büyük zorluklar var, ama büyük imkanlar da var'' şeklinde konuştu. 
     Yunanistan'ın Türkiye'nin güçlü bir ekonomiye sahip olmasını istediğini ifade eden Papandreu, ekonomisi güçlü bir Türkiye'nin bölge iskikrarı açısından büyük önem taşıdığını kaydetti. 
     Papandreu, Yunanlı girişimcilerin Türkiye ile mevcut ilişkilerini daha da güçlendirmek ve yoğun bir işbirliği içinde bulunmak istediklerini de belirtti. 
     Türkiye ile Yunanistan arasındaki yakınlaşmanın geldiği noktanın, ''Türk ve Yunan halklarının eseri'' olduğunu belirten Papandreu, halkların dostluk ve işbirliği isteğinin bugün yaşanan süreci getirdiğini kaydetti, Papandreu, sözlerini şu ifadelerle bitirdi 
     ''Dediğim gibi geldiğimiz noktayı halklara borçluyuz. Aslında herşeyi onlar yaptı, biz yalnızca detaylarla uğraşıyoruz. Türk halkından son derece sıcak mesajlar alıyorum. Gezilerimde, havaalanlarında, otellerde rastladığım Türkler derhal sıcak ilgi gösteriyor ve 'İsmail ile devam edin' diyorlar. Türkiye'ye yaptığım ziyaret sırasında da Türk halkından büyük ilgi gördüm. Ankara'ya yeniden ziyaret etmeyi heyecanla bekliyorum.'' 




</TEXT>
</DOC>
