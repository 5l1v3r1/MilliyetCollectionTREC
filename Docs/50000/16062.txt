<DOC>
<DOCNO> 16062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/son/sondun04.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tenisçi Martina Hingis'in sapık hayranına 2 yıl hapis 
</HEADLINE>
<TEXT>

     Tenis yıldızı Martina Hingis'i sürekli takip ederek evinin önünde bekleyen, aşk mektubu ve çiçekler gönderen hayranı, iki yıl hapis cezasına çarptırıldı. 
     Hırvatistan doğumlu Avustralya vatandaşı tekne mimarı Dubravko Rajceviç, ABD'deki Miami Dade mahkemesi tarafından iki yıl hapis cezasına mahkum oldu. 
     Birkaç kez Hingis'in evine girerek tenisçiyi duygusal stres altında bırakan 46 yaşındaki Rajcevic'in psikolojik problemleri olduğu belirtildi. 
     Florida'daki Amelia adasında bir tenis turnuvasına katılan Hingis,kararı duyunca, ''Çok mutluyum. Bu konuyu bir daha düşünmek zorunda kalmayacağım. Neyse ki bitti'' dedi. Rajceviç, hapisten çıktıktan sonra da iki yıl gözetim altında tutulacak ve 20 yaşındaki İsviçreli tenisçi Hingis ile herhangi bir şekilde temas kurmaya kalkarsa tekrar hapse dönecek. 
     Dubravko Rajceviç, bu süre içinde psikolojik tedavi altına da alınacak. 2 milyon dolar kefaletini ödeyemediği için, geçen yıl yakalanmasından beri davası görüldüğü süre boyunca hapiste kalan Rajceviç, artık Hingis ile ilgilenmediğini ve ünlü tenisçiden 100 yıl uzakta kalacağını söyledi. 




</TEXT>
</DOC>
