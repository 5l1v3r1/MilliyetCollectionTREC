<DOC>
<DOCNO> 44682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/02/son/sondun21.html </URL>
<DATE> 2001/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce korudular şimdi başa çıkamıyorlar... DHKP C Brüksel'de... 
</HEADLINE>
<TEXT>

     Terör örgütü DHKP-C yandaşları, Brüksel'de bir basın toplantısı düzenleme girişiminde bulunarak, ABD ve Türkiye'ye yönelik tehditlerini tekrarladılar. 
     Sabancı suikastı faillerinden Fehriye Erdal ile birlikte, Belçika'da tutuklanan, ancak bu ülkenin mahkemeleri tarafından, ''siyasi eylemde bulunmamak'' koşuluyla, tutuksuz yargılanmak üzere salıverilen Musa Asaoğlu ile terör örgütünün Brüksel'deki faal temsilcilerinden Bahar Kimyongür tarafından, Brüksel'deki Basın Merkezi'nde düzenlenmek istenen basın toplantısı, Belçika İçişleri Bakanlığı'nın emriyle engellendi. Basın Merkezi yetkilileri, teröristlere basın toplantısı yapmaları için salon vermeyi reddettiler ve İçişleri Bakanlığı'nın yazılı emrini gösterdiler. 
     Bu gelişme üzerine beraberlerindeki 40 kadar örgüt yandaşıyla Basın Merkezi'nin koridorlarında pankart açarak 4 Türk gazeteci önünde konuşan teröristler, ABD'yi eleştirdiler ve terörist Usame Bin Ladin'i Amerikalıların yarattığını, ABD'nin uluslararası politikasını değiştirmediği takdirde bu tür eylemlerin devam edeceğini söylediler. 
     ''ABD'nin savaş kışkırtıcılığı yaptığını, Körfez savaşı sırasında ABD'ye karşı gereken tepki ve eylemleri yaptıklarını, bugün de aynı şeyi yapacaklarını'' söyleyen teröristler, sivillere yönelik saldırıları doğru bulmadıklarını, ancak Irak'ta ölen 1 milyon çocuk karşısında 11 Eylül olaylarında ölen 6 bin kişinin önemsiz kaldığını öne sürdüler. 
     Teröristler, son Taksim saldırısını da üstlenerek, hedeflerinin çevik kuvvet ve asker olduğunu söylediler. 
     Dağıttıkları bildirilerde ABD ve Başkan George Bush'u ''haydutlukla'' itham eden teröristler, ABD aleyhinde sloganlar attılar ve daha sonra AB kurumlarına ait binalar önünde gösteri yaptılar. 
     






</TEXT>
</DOC>
