<DOC>
<DOCNO> 18249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/son/sontur33.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Ben horlarken kurt sesi çıkarıyormuşum" 
</HEADLINE>
<TEXT>

     Sağlık Bakanı Osman Durmuş, horlama rahatsızlığı nedeniyle İbni Sina Hastanesi'nde muayene oldu. 
     Ankara Üniversitesi Tıp Fakültesi İbni Sina Hastanesi'ne gelen Durmuş, Kulak, Burun, Boğaz Anabilim Dalı öğretim üyesi Prof. Dr. Metin Akıner tarafından muayene edildi. 
     Durmuş, hastaneye gelişinde ''Geçmiş olsun'' diyen gazetecilere, ''Horluyormuşum. Ben horlayınca kurt sesi çıkıyormuş'' diyerek espri yaptı. 
     Hastanede, Prof. Dr. Akıner tarafından muayene edilen Durmuş, Endoskopik Sinüs Cerrahi Ünitesi'nde de kontrolden geçirildi. 
     Muayenenin ardından gazetecilerin sorularını yanıtlayan Durmuş, ''Kilo fazlalığım ve bir de burnumda deviasyon varmış. Horlamam bu nedenleymiş. Onun için önce deviasyon ve kilo problemimin halledilmesi lazım'' diye konuştu. Durmuş, gazetecilerin soruları üzerine ''100 kiloya yakın olduğunu'' söyledi. 
     Prof. Dr. Akıner de Bakan Durmuş'un burnunun orta bölmesinde eğrilik olduğunu belirterek, ''Horlamanın bir nedeni bu, bir nedeni de kilo. Önce ameliyatla burun düzeltilecek, nefes yolu açılacak, bir de kilo vermesini söyledim. Horlamalarda en büyük neden fazla kilo'' diye konuştu. Prof. Dr. Akıner, ''Bunlardan sonra da horlama devam ederse, o zaman horlama ameliyatı yapacağız'' dedi. 
     Prof. Dr. Akıner, burun ameliyatının, Bakan Durmuş'un uygun göreceği bir gün gerçekleştirileceğini bildirdi. 
     
     






</TEXT>
</DOC>
