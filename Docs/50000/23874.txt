<DOC>
<DOCNO> 23874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/29/son/soneko03.html </URL>
<DATE> 2001/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş sabah kahvaltısında ekonomi bürokratlarını topladı 
</HEADLINE>
<TEXT>

     Devlet Bakanı Kemal Derviş, hububat fiyatları konusunda iyi bir çözüm bulunduğunu belirterek, ''Dikkat ederseniz, rakamları dikkatle izlerseniz, sanıyorum program çerçevesinde enflasyonla uyumlu yapabileceğimiz en iyi şeyi yaptık'' dedi. 
     Derviş, Merkez Bankası Sosyal Tesisleri'nde, Kamu Bankaları Yönetim Kurulu Başkanı Vural Akışık ve diğer ekonomi bürokratlarıyla biraraya geldi. 
     Derviş, Kamu Bankaları Yönetim Kurulu üyelerini uğurlarken yaptığı açıklamada, Hükümet olarak birlikte olmak ve birlikte çözüm yaratmanın en önemli şey olduğunu, Türkiye için önemli olanın da bu olduğunu ve bunu da yapabildikleri söyledi. 
     
     Kamu bankaları 
     Kamu Bankaları Yönetim Kurulu ile bu bankalara ilişkin sorunları gözden geçirdiklerini ve çok iyi bir çalışma olduğunu kaydeden Derviş, kendilerinden değerli bilgiler aldığını belirtti. Derviş , şunları söyledi 
     ''Tabi bu çok önemli bir düzen değişikliği. Türkiye için kolay bir düzen değişikliği değil. Ama hepimiz taktir ederiz ki, Türkiye bu kadar ağır bir bunalıma sürüklenirken, bu, en önemli yapısal bozukluklardan bir tanesi idi. 
     20 katrilyon liralık bir görev zararı birikmiş, bu zararın vatandaşa yük olması bir daha olamaz. 
     Kamu bankaları yönetim kurulu bunun için gayret sarfediyor. Ama bu kolay bir iş değil. Bunu adım adım gerçekleştirmek gerekiyor.'' 
     Kamu bankalarının reel ekonominin gereksinimlerine dikkat ederek, reel ekonomideki büyüme ihtiyacını biran önce karşılamak üzere çalıştığını söyleyen Devlet Bakanı Derviş, çalışmalardan memnun olduğunu kaydetti. 
     
     Emlak Bankası çalışanları 
     Bu sürecin zor ve acı tarafları olduğunu da vurgulayan Derviş, şöyle devam etti 
     ''Bu konuda yanlış anlamalar var. Emlak Bankası'nı Ziraat Bankası ile birleştireceğimizi söylüyoruz. Çalışanlar, mevduat aynı Ziraat Bankası'nda durum neyse Emlak Bankası için geçerli olacak. Onun için aşırı bir tedirginlik, bir korkuya hiç gerek yok. İyiye doğru adım adım ilerliyoruz.'' 
     Derviş, IMF'nin geleceğinin hatırlatılması üzerine, bu yönde IMF ile yapılacak görüşmelere ilişkin çalışmaları sürdürdüklerini söyledi. 






</TEXT>
</DOC>
