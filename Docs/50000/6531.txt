<DOC>
<DOCNO> 6531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/11/spor/spo02.html </URL>
<DATE> 2001/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’de pembe günler 
</HEADLINE>
<TEXT>

Kanarya yıllar sonra ilk kez böylesine uyumlu bir ortam, sorunsuz bir dönem yaşıyor 
Revivo yıldızlaştı      FENERBAHÇE, son şampiyonluğu yaşadığı 1996 yılından bu yana ilk kez bu kadar sorunsuz bir dönem yakaladı. Futbolcuların tamamı formda ve son derece istekli. Pres yapan, yenik duruma düşünce yılmayan, oyunu hiç bırakmayan bir takım oluştu. Sezon başında Rapajic ile Revivo arasında yaşanan sorun giderildi. Mustafa Denizli, bu iki ismi birbirlerinin alternatifi yapıp, forma sokmayı başardı. Özellikle Revivo, sürekli oynayabileceğini anlayınca yıldızlaştı. 
     
Kaprise son verdi      BALİC vazgeçilmezliğini yitirdi. Boşnak yıldızı yedek bırakabilme lüksüne kavuşan Mustafa Denizli, bu oyuncunun daha verimli olması için ona şans tanıdı. Kaprise son veren Fenerbahçe’nin hocası, çok ciddi bir örnekle kararlılığını gösterip bütün oyuncuların gözünü korkuttu. Yusuf form tutmakta bocaladı, ancak o da istediği yerde oynadığı zaman ne denli etkili olabileceğini kupa maçında kanıtladı. Böylece Mustafa Denizli’nin seçenek şansı da arttı. 
     
En büyük silah Rüştü      ANDERSSON’un sakatlığı bile Fenerbahçe’ye şans getirdi. Genç santrfor Serhat doğdu. Golcü sıkıntısı yaşanmadı. Türkiye’nin en iyi kalecisi diye nitelendirilen Rüştü son beş yılın en formda sezonunu yaşamaya başladı. Geçen sezonların aksine antrenmanlara katılım oranı yüzde 95’i aşan Rüştü, Fenerbahçe’nin en büyük silahı olarak göze battı. Celil iyileşip formaya göz kırpınca, kış uykusundaki Abdullah birden bire dirildi, grafiği sürekli yükseldi. 
     
Arkadaşlık sağlandı      JOKER gibi kullandığı Ogün’ün ofansif ve defansif verimi Denizli ve Fenerbahçe’ye seçenek oldu. Kaptan Ogün bu sezon çifte zafer amaçlayan takımda hangi alanda görev yaparsa yapsın vasatın altına düşmedi. Alt yapı dirildi, profesyonel takıma dört genç oyuncu katıldı. Genç futbolculara önemli maçlarda forma verebilme cesareti bile takımdaki rekabeti artırdı. Takım çok çeşitli ülkelerin futbolcularından oluşmasına rağmen, yıllardır aranan arkadaşlık olgusu da yakalandı. 
     
Tribün desteği müthiş      YENİ yapılan tribün nedeniyle Fenerbahçe’nin İstanbul’daki maçlarında seyirci desteği İngiltere, İtalya ve İspanya’daki ateşli toplulukları bile solladı. Neredeyse Fenerbahçe Şükrü Saraçoğlu stadına gelen konuk takımlar bu nedenle maça yenik başlamayı kabul etmiş görünüm sergiledi. Denizli’nin bol seçeneği olmasına karşın şu ana kadar bir türlü çözüm bulamadığı ise kolay gol yiyen savunması oldu. Bu mevki oyuncularının da çıkış yaşaması Denizli’yi umutlandırdı. n YUSUF KOBAL 
     
Finalin provası      FENERBAHÇE, Gençlerbirliği karşısına hem ilk yarıda 3 - 1 kaybettiği maçın rövanşı, hem de aynı takımla Türkiye Kupası’nda oynayacağı finalin provası için çıkıyor. Son taktik çalışmasını dün akşam yapan Fenerbahçe’de Johnson ile Ogün’ün sakatlık sorunları devam ediyor. Bu iki oyuncunun forma giyip giymeyeceği bugün belli olacak. 
     
Fener üstün      FENERBAHÇE ile Gençlerbirliği, ligde bugün 56. kez karşı karşıya gelecek. 55 maçtan 20’sini Fenerbahçe, 12’sini Gençlerbirliği kazanırken, taraflar 23 maçta eşitliği bozamadı. Fenerbahçe, Ankara’da yaptığı maçlarda oldukça zorlandığı Gençlerbirliği karşısında, İstanbul’daki karşılaşmalarda ise genelde başarılı sonuçlar aldı. İstanbul’daki lig maçlarında, Sarı -Lacivertli takımın galibiyet sayısında 14 - 3 üstünlüğü bulunuyor. 
     
F.Bahçe - G.Birliği      STAT FB Şükrü Saraçoğlu 
     SAAT 19.00 
     HAKEM Bülent Uzun 
     FENERBAHÇE Rüştü - Mirkoviç, Mert, Mustafa - Lazetic, Johnson, Ogün, Revivo, Abdullah - Yusuf, Serhat 
     GENÇLERBİRLİĞİ Patrick - Tolga, Beyhan, İsmail Güldüren - Babangida, Mustafa, Thomas, Phiri, Ünal - Ümit Karan, M’Boye 
     SAKAT Nihat Gençlerbirliği , Andersson, Serkan Fenerbahçe 
     CEZALI Ferdi, Kona Gençlerbirliği 
     TV DigiTürk Canlı 
     


 SPOR 





























</TEXT>
</DOC>
