<DOC>
<DOCNO> 24356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sontur20.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Emel Sayın şarampole uçtu, ölümden döndü... 
</HEADLINE>
<TEXT>

     Datça'dan Marmaris'e önceki gün otomobiliyle giderken aracı mıcıra kapılan ve şarampole yuvarlanan sanatçı Emel Sayın, kazada büyük tehlike atlattığını belirterek, ''Ölümden döndüm'' dedi. 
     Emel Sayın, Datça'da gazetecilere yaptığı açıklamada, kaza günü otomobiliyle Datça-Palamutbükü'nden, Marmaris'teki annesinin yanına gitmekte olduğunu söyledi. Aracın yolda mıcıra kapıldığını, yolda mıcır bulunduğuna ilişkin herhangi bir uyarı bulunmadığını anlatan Emel Sayın, şöyle konuştu 
     ''Ajlan Büyükburç da böyle bir yolda hayatını kaybetmişti. Mıcır döküyorlar, uyarı levhası asmıyorlar. İstanbul'a döner dönmez avukatımla görüşerek, ilgili kurum hangisi ise onu dava edeceğim. Hakkımı arayacağım. Bunu hakkını arayamayanlar adına yapacağım. Türkiye'de can güvenliği her yerde, herkes için sağlanmalıdır.'' Emel Sayın, mukavele ile bağlı bulunduğu firmanın bazı şarkılarını toplayarak kaset yaptığını, ancak kasetin tanıtımı yeterince yapılmadığı için piyasaya çıktığından çok az kişinin haberdar olabildiğini kaydetti. Sayın, kendisine danışılmadan yapılan bu çalışmadan dolayı firmaya kırıldığını sözlerine ekledi. 
     Datça'da Palamutbükü mevkiini çok sevdiğini, burada huzur bulduğunu bildiren Emel Sayın, Ağustos ayında tekrar Datça'ya geleceğini ifade etti. 
     
     






</TEXT>
</DOC>
