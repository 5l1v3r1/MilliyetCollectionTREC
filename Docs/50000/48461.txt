<DOC>
<DOCNO> 48461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/dunya/dun04.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül sonrası Türkiye güçlendi 
</HEADLINE>
<TEXT>

Financial Times gazetesi Türkiye’nin iddialı bir dış politika oluşturmaya çalıştığını yazdı 
     DIŞ HABERLER SERVİSİ 

     İngiltere'de yayımlanan Financial Times gazetesi, Türkiye'nin, 11 Eylül olaylarından sonra dünyada oluşan yeni siyasal ortamdan istifade edip daha iddialı bir dış politika oluşturmaya çalıştığını yazdı. Judy Dempsey tarafından kaleme alınan yazıda, Türkiye'nin terörle mücadelede ABD ve Avrupa’yla birlikte önemli rol oynayabileceğine inandığı ifade edilerek, Türkiye'nin bu inancının arkasında Ortadoğu'dan çok Avrupa'yla bağlantılı jeopolitik konumunun yattığı ifade edildi. 
     Türkiye'nin bu çerçevede Afganistan'da daha aktif rol alma yollarını aradığının belirtildiği yazıda, Dışişleri Bakanı Cem'in Türkmenistan ve Özbekistan’da nabız yokladığı kaydedildi. 
     
     Geri adım yok 
     Yazıya göre Türkiye Kıbrıs konusunda geri adım atmayacak. Çünkü yeni politik ortamla birlikte, üzerinde bulunan ABD baskısının azalacağına inanıyor ve bu da Avrupa’yı endişelendiriyor. Yazıda, AB'yi endişelendiren bir konunun da, Türkiye'nin, NATO olanaklarının AB'nin kurmayı planladığı Acil Müdahale Gücü tarafından kullanımını veto etmesi olduğu hatırlatılarak, bu konuda da Türkiye'nin elinin güçleneceği belirtiliyor. 
     Yazıda ayrıca Avrupalı bir yetkilinin, "Türkiye, yıllarca terör tehdidinden söz etti ve Avrupa’yı bunu ciddiye almamakla suçladı. Ve bu uyarılarında haklı çıktı" sözlerine de yer veriliyor. 
     
     Silah satışına jet onay gelebilir’ 
     Bu arada ABD'de yayımlanan Defense News dergisinin haberinde, terörist saldırıların ardından, Türkiye'nin ABD açısından öneminin arttığı ve bu çerçevede Ankara'ya silah satışının onaylanmasında sorun çıkmayacağı belirtildi. Rus basını ise, 11 Eylül saldırılarının ardından Türkiye'nin, ABD'nin bölgedeki en önemli müttefiki haline gelmeye başladığını yazdı. 
     



 DÜNYA 














</TEXT>
</DOC>
