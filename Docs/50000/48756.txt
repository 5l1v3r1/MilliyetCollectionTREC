<DOC>
<DOCNO> 48756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/25/son/sondun19.html </URL>
<DATE> 2001/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada şarbon paniği...İsveç Parlamentosu boşaltıldı... 
</HEADLINE>
<TEXT>

     İsveç parlamentosu Riksdag, binaya gönderilen şüpheli bir mektup nedeniyle boşaltıldı. 
     Binanın güvenlik şefi Goran Forsell, binada şarbon olduğu sanılan şüpheli toz içeren bir mektup bulunması üzerine, toplantıların yapıldığı bölümlerin boşaltılarak kapatıldığını bildirdi. 
     Forsell, binanın diğer bölümlerini kapatmayı planladıklarını da belirtti. 
     Bu arada polis tarafından kordon altına alınan binanın önünde 3 itfaiye, bir kimyasal madde arındırma aracı, bir ambulans ve gaz maskeli 3 itfaiyecinin hazır bulunduğu kaydedildi. 
     Öte yandan ABD'nin Moskova Büyükelçiliği'ne mektup taşıyan posta aracındaki bir kutuda şüpheli toz bulunduğu bildirildi. 
     Yetkililer, binanın posta bölümünün geçici bir süre için kapatıldığını ve tozla temasta bulunduğu sanılan çalışanların antibiyotik tedavisini tabii tutulduğunu söylediler. 
     Acil Durumlar Dairesi sözcüsü Lyudmila Skvortsova, kutunun kimyasal testlerden geçirildiğini, ancak tehlikeli bir durumla karşılaşılmadığını belirtti. Tüm testlerin, günler süreceği kaydedildi. 
     İnterfaks ajansı da bunun ABD Büyükelçiliği'nde yaşanan 2. şarbon paniği olduğunu duyurdu. 
     Bu arada, Danimarka'da Başbakanlık ve iki bakanlıkta şüpheli toz alarmı verildi. 
     Güvenlik yetkilileri, Başbakanlık'ın yanı sıra Sağlık ve Adalet bakanlıklarına beyaz toz içeren mektuplar gönderildiğini belirttiler. 
     Mektuplarda şarbon bakterisi bulunabileceğini düşünen yetkililer, üç binadaki posta merkezlerini kapattılar ve önlemleri genişlettiler. 
     






</TEXT>
</DOC>
