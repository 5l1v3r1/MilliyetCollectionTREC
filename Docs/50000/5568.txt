<DOC>
<DOCNO> 5568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/05/spor/yerc.html </URL>
<DATE> 2001/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş beyin 
</HEADLINE>
<TEXT>

     Kritik Fuat Ercan 

     Futbolda adaletin oyuna ve skora pek müdahale edemeyeceği net bir maçtı, Kocaelispor - Ankaragücü karşılaşması. Ligin ilk yarısını sondan üçüncü sırada tamamlayan Körfez ekibi, galibiyete giden yolda futbolun tüm unsurlarını, 90 dakika boyunca eksiksiz ve mükemmel şekilde yerine getirdi. 
     Hikmet Karaman’ın stratejisini çok iyi belirlemiş bir kumandan ustalığında sahaya sürdüğü Kocaelispor’da, Alex Yordanov gibi muhteşem bir orta saha virtüözü görkemli şovuyla takımını zafere götürdü. Devre arasında Bulgaristan’ın Levski Sofya takımından transfer edilen Yordanov, büyülü bir futbol gösterisi sundu adeta tek başına. Topu her ayağına aldığında rakiplerine cehennem azabı yaşatan Bulgar futbolcu, ilk yarıda arkadaşlarını dört net gol pozisyonuna sokarken, ikinci yarıda bir penaltı yaptırdı, iki de gol attırdı. Aradığı lider futbolcu portresini bulan Kocaelispor, kimlik değiştirmiş bir görüntü içinde Ankaragücü’ne sahada boş alan bırakmadı. 
     Nuri ve Kaan Dobra’dan oluşan kanatlarının haricinde, her hattıyla kusursuz oynayan Yeşil-Siyahlılar, yeni görüntüsüyle ikinci yarıda düşme korkusunu üzerinden atabileceğinin sinyallerini verdi. 
     Bu sezonda en iyi futbolunu oynayan rakibi önünde varlık gösteremeyen Ankaragücü, karşılaşma boyunca isteksiz bir görüntü ortaya koydu. İkinci yarı başındaki beraberlik arayışları, saman alevi gibi kısa sürdü ve Ankara temsilcisi, kalecisi Da Silva’nın yediği hatalı gollerle teslim bayrağını çekti. 
     


 SPOR 


































</TEXT>
</DOC>
