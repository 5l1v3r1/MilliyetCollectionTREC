<DOC>
<DOCNO> 42878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/18/son/sontur23.html </URL>
<DATE> 2001/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Terörizmle mücadele için demokrasiden sapmadık" 
</HEADLINE>
<TEXT>

     Partisinin grup toplantısının açılışında yaptığı konuşmada, ABD'de yaşanan terörist saldırıdan duyduğu üzüntüyü dile getiren Ecevit, ''Dostumuz ve müttefikimiz ABD'nin uğradığı korkunç terörist saldırısı bütün insanlığı sarsan bir faciadır'' dedi. 
     Şimdiye kadar bazı AB ülkeleri dahil pekçok ülkenin ''Beni sokmayan yılan bin yaşasın'' anlayışıyla davrandığını ifade eden Başbakan Ecevit, bazı ülkelerin kucaklarını teröristlerin elebaşılarına açtığını ifade etti. Ecevit, Türkiye'de düzenlenen terörist eylemlerden birçoğunun planlamasının Batı Avrupa ülkelerinin kucak açtığı terörist elebaşıları tarafından yapıldığını bildirerek, ''Bu insanlığın ayıbıdır, bu Avrupa'nın bir ayıbıdır'' dedi. 
     ABD'nin başına gelenlerden sonra bu ülkelerin yeni bir değerlendirme yapacaklarını umduğunu ifade eden Ecevit, sözlerini şöyle sürdürdü 
     'Yaklaşık 20 yıldır terörizmden çektiğimiz acılara göz yumanlar vardı. Türkiye'ye yönelik terör eylemlerinin birçoğu dışarıda bu ülkelerde hazırlanmaktaydı. Bu ayıptan da artık kurtulmaları gerekir. ABD ise bizi terörizmle mücadele konusunda anlayışla karşılayan sayılı ülkeler arasında yer alıyordu. Bizim de şimdi bu dost ülkenin acılı döneminde ona olanaklarımız oranında yardımcı ve destek olmamız insanlık borcudur.'' Terörizmin ''Ucuz ve kolay'', terörizmle mücadelenin ise zor hale geldiğini belirten Başbakan Ecevit, terörizmin hiç masraf etmeden, silah kullanmadan, kurşun atmadan çok ağır sonuçlara yol açabildiğini söyledi. Ecevit, ABD'de binlerce insanın öldüğü, gökdelenlerin yıkıldığı olayda sonucun hiçbir silah kullanılmadan elde edilmesinin, terörizmle mücadelenin yöntemlerinin tüm dünyada elbirliği ile değerlendirilmesinin zorunlu hale geldiğini gösterdiğini kaydetti. 
     Türkiye'nin ve Türk istihbaratının terörizmle mücadelede büyük deneyimi olduğunu bildiren Ecevit, ''Diliyorum ki, terörizmle mücadele gereğinin bilincine vardığını umduğumuz ülkeler Türkiye'nin deneyimlerinden yararlanacaktır'' dedi. 
     'Terörizmde artık sınırlar kalkmıştır'' diyen Ecevit, şunları söyledi 
     'Onun için hiçbir ülke terörizmle kesin sonuç alacak şekilde mücadele edemez. Terörizmle mücadele, terörizmin nasıl bir bela olduğunu bilen ülkelerin dayanışmaları ile sağlanabilir. Bu konuda da Türkiye, öncülük etmeye hazırdır. Bizim terörizmde mücadelemizde büyük başarı sağladığımız artık bütün dünyada kabul ediliyor. Bizim terörizme karşı elde ettiğimiz mücadelenin bize kıvanç veren bir özelliği de şudur Biz terörizmi geriletmeyi demokrasiden en küçük bir sapma yapmaksızın sağladık. İnanıyorum ki, Meclis gündemine gelen Anayasa değişikliği maddeleri Meclis'in oy çokluğu belki de oybirliği ile gerçekleşmesi durumunda Türkiye'de demokrasi daha da ilerleyecek ve demokrasiden alacağımız güçle terörizmin güçlüğünü ortadan kaldıracağız.'' 







</TEXT>
</DOC>
