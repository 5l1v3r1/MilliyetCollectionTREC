<DOC>
<DOCNO> 3353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/yazar/tamer.html </URL>
<DATE> 2001/01/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
ABD'de mühendis başkan yok 
</HEADLINE>
<TEXT>

Bizde Cumhurbaşkanları ya asker, ya da mühendis. ABD başkanlarının çoğunluğu ise hukukçu. Neyse ki Sezer'le şeytanın bacağını kırdık 
     ABD'de Florida Üniversitesi bilgisayar mühendisliği bölümünde doktora yapan okurumuz Didem Gökçay, e - posta mesajında "buradaki başkanlar ve siyasetçilerin çoğu hukukçu, bizimkiler ise mühendis. Bizdeki politikacılar, mühendis zihniyetiyle yıllardır yamalı bohça gibi kanunlar yaptılar. Son çıkan af yasası buna iyi bir örnek değil mi " diyor. 
     Can alıcı bir konuya dikkat çeken okurumuz, belki de genç olduğu için, sayıları mühendislerden çok daha kabarık olan asker Cumhurbaşkanlarımıza hiç değinmemiş. 
     Bizim Cumhurbaşkanlarının mesleklerine bakın. Gerçi hepimizin bildiği şeyler, ama altalta sıralayınca ne kadar da çarpıcı duruyor 
     Kemal Atatürk Asker 
     İsmet İnönü Asker 
     Celal Bayar Orta okul mezunu 
     Cemal Gürsel Asker 
     Cevdet Sunay Asker 
     Fahri Korutürk Asker 
     Kenan Evren Asker 
     Turgut Özal Mühendis 
     Süleyman Demirel Mühendis 
     Ahmet Necdet Sezer Hukukçu 
     Bizim listede Sezer tek hukukçu olarak nazar boncuğu gibi dururken, bir de ABD Başkanları'nın mesleklerine bakın 
     John Kennedy Hukukçu 
     Richard Nixon Hukukçu 
     Gerald Ford Hukukçu 
     James Carter Çiftçi 
     Ronald Reagan Aktör 
     George Bush Ekonomist 
     Bill Clinton Hukukçu 
     George Jr. Bush İş idaresi 
     Demokrat Al Gore kıl payı farkla seçimleri kaybetmeseydi, ABD halkı önceki gün uğurladığı başarılı başkanı Bill Clinton gibi hukukçu bir başkanla yoluna devam edecekti. 
     Bize gelince... Sezer'le şeytanın bacağını kırdık. Hukukçu Cumhurbaşkanımızla umarız hukuk devleti olma yolunda kısa sürede mesafe alırız. Zira buna çoook ihtiyacımız var. 
     
Yeni çağın çocuğuna interaktif oyuncak      Arnold Schwarzenegger'in başrolünü oynadığı 6. Gün'de tuhaf bir oyuncak vardı. Kız çocuklarına arkadaş olması için dizayn edilmiş, gerçek çocuk boyutlarında bir bebek yok satıyordu. 
     Yakın geleceği anlatan bu bilim - kurgu filminde söz konusu bebek, bir kız arkadaştan beklenen her şeyi yapabiliyor. Hatta saçları bile uzuyor. 
     Zaten Danimarkalı oyuncak üreticisi Lego'nun değişik ülkelerde yaptırdığı anket de gösteriyor ki, interaktif oyuncaklar, akla - hayale sığmayacak büyük satış rakamlarını yakalarken, klasik oyuncakların satış rakamları yerinde sayıyor. 
     Japon harikası siber canlı Tamagotchi'yi hatırlasanıza... Minik bir elektronik civciv, köpek ya da yeni doğmuş bebek tercih sizin , saat kadranı büyünlüğünde ve 5 dolar gibi erişilebilir bir fiyattan beğeninize sunuluyor. Düzenli besleyip, zamanında uyutup, altını temizleyip eğlendirmediğiniz takdirde de zamanından önce ölerek sizi üzüntüye boğuyor. 4 yıl kadar önce piyasaya ilk çıktığında nasıl da yok satmıştı 
     Tomagotchi'ler Avrupa piyasasına ilk sunulduğu günlerde Londra'daydım. Ünlü oyuncakçı Hamleys'in önünde saatlerce kuyrukta bekleyip 10 tane birden almayı başarmış, Türkiye'ye döndükten sonra armağan ettiğim arkadaşlarımın nezdinde büyük sükse yapmıştım. 
     Amerikalılar bir yıl sonra Tomagotchi'lerin çok daha gelişmişini, Furby'leri piyasaya sürdüler. 800 kelime öğrenebilen, saklambaç oynayabilen bu sevimli yaratık için Çin'deki 5 fabrika 1998 Noeli öncesi gece - gündüz çalıştığı halde ABD pazarına mal yetiştirememişti. 
     Japonlar ve Amerikalılar yok satan interaktif oyuncaklar geliştirirler de İngilizler geri kalır mı BBC'nin hazırladığı bir çocuk programının kahramanları olan Teletubbies, Tomagotchi ve Furby'lerle birlikte, en başarılı interaktif oyuncaklar arasında yerini aldı. Göbeklerinde ekrana benzeyen bir materyal bulunan 4 farklı renkteki Teletubbies, karınlarına basılınca bebek diliyle karşılık veriyor. 
     
rehber.telekom.gov.tr      118'i düşürmekte zorluk çeken ya da hala Türk Telekom'un çıkaracağı rehberleri bekleyenler için iyi bir haberimiz var. Artık tüm telefon numaraları isim ve adresleriyle birlikte internetteki rehber.telekom.gov.tr adresinde. 
     Kişi ya da kurum adını giriyorsunuz, aradığınız numara şıp diye karşınıza çıkıyor. Tabii tersi de mümkün. Gerçi 118 eskisi gibi değil. Telefonda dakikalarca beklenmiyor. Yine de aradığınız numaraya bir "tık"la ulaşmak çok daha rahat. Üstelik internet sayesinde 118'in yoğunluğu da azalacak. Dolayısıyla bu servise ulaşmak da kolaylaşacak. 
     İnternet hizmeti iyi - güzel de, Türk Telekom'un çıkaracağı rehberleri dört gözle bekleyenler de çok. Türk Telekom ağustostan beri abonelerden 14 milyon lira para topluyor. Yetkililerden aldığımız bilgiye göre siparişler önümüzdeki aya kadar devam edecek. Ancak abonelerin adresine postalanacağı söylenen rehberler hala basılmış değil. 
     
     





Şehit Kemal Bey 


Dil, ulusal bilinç ve egemenlik 


Ecevit’in hovardaları 


"Gazetelerin vatanı..." 


Kalkan asil balık 


İki başkanın hikayesi... 


Demirel Paris'e .. 


Fransa kabile midir 


"Türk düşmanları " demekle olmuyor 


ABD'de mühendis başkan yok 


Gerçek farklı çıktı 


Çok kavga, az ekmek, moralimiz felaket 


İzleyici olmayın "sorumlu yurttaş" olun 


</TEXT>
</DOC>
