<DOC>
<DOCNO> 5692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/06/guncel/gun07.html </URL>
<DATE> 2001/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akmerkez'i merak ediyorlar 
</HEADLINE>
<TEXT>

     TAYLAN YILDIRIM İstanbul 

     Hava Kuvvetleri Komutanlığı'nın davetlisi olarak İstanbul'a gelen 14'ü kız 36 Güneydoğulu öğrencinin ilk görmek istedikleri yer, ne Dolmabahçe Sarayı, ne de Boğaziçi Köprüsü oldu. Öğrencilerin çoğunluğu, magazin programlarında seyrettikleri Akmerkez'i merak ettiklerini söyledi. 
     Diyarbakır, Mardin, Batman ve Muşlu öğrenciler, askeri uçakla havaalanına iner inmez, İstanbul hayalleri kurmaya başladı. Öğrencilerin büyük bölümü, "İstanbul'da nereye gitmek istersin " sorusuna, "Akmerkez ve Tatilya" yanıtlarını verdi. Diyarbakırlı İhsan Asker 12 , televizyondan seyrettiği Akmerkez'i, İstanbul'u gören arkadaşlarının da çok methettiğini söyledi. Tatilya'yı görmek isteyen 13 yaşındaki Süleyman Taşar de, askerlerin gezdireceği her yeri çok merak ettiğini dile getirdi. 
     Mardin Yenişehir İlköğretim Okulu öğrencisi Süheyla Ergül ise, arkadaşlarına göre daha romantik "takıldı". Ergül, Kız Kulesi'ni görmek, İstanbul Boğazı'nı seyrederken çayını yudumlamak istediğini ifade etti. 
     Akmerkez'i ve Tatilya'yı görmek isteyen Mehmet Aydemir ise, gezi boyunca kendisine eşlik edecek Üsteğmen Perihan Kilimci'ye sarılarak, gezinin tadını çıkarmaya başladı. 
     Öğrenciler, bugün Benetton Mağazası'nda tepeden tırnağa giyinecek, yarın da Sultanahmet Camii, Topkapı Sarayı, Ayasofya Müzesi ve Yerebatan Sarnıcı'nı gezecek, ayrıca Mydonose Showland'de Magic Puppet Planet Show'u izleyecek. 
     Aynı bölgeden 17'si kız 36 öğrenci de, 2. Ana Jet Üs Uçuş Eğitim Merkezi Komutanlığı'nın misafiri olarak İzmir'e geldi. Çiğli 2. Ana Jet Üs Uçuş Eğitim Merkezi Komutanlığı'na askeri bir uçakla gelen öğrenciler, Üs Komutanı Tümgeneral Murat Bulgan ve Uçuş Okulu Komutanı Tuğgeneral Erol Özgil tarafından karşılandı. Misafir öğrencilere, 11 Şubat'a kadar hem üssün hem İzmir'in tanıtılacağı, çeşitli sosyal ve kültürel faaliyetlere katılmalarının sağlanacağı belirtildi. 
     Karşılamadan sonra öğrenciler, Carrefour Mağazası'nda giydirildi. Öğrencilerin, İzmir'de Roma Sirki, İzmir Fuarı ve Kordon'un yanı sıra Çeşme, Alaçatı ve Dalyanköy ile Teleferik, Meryemana ve Efes harabelerini gezip, Devlet Tiyatrosu'nda oyun izleyecekleri ve sinemaya gidecekleri öğrenildi. Hava Sağlık Üsteğmen Serap Güney'in refakat edeceği öğrencilerden Hasankeyfli Süreyya Kurtay, Efes ve Meryemana'yı gezmekten büyük mutluluk duyacağını dile getirdi. Batmanlı Cemal Aksayırcı da, ilk defa İzmir'e geldiğini ve burada çok farklı şeylerle karşılaşacağına inandığını söyledi. 
     


 GÜNCEL 
















</TEXT>
</DOC>
