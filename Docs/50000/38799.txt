<DOC>
<DOCNO> 38799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/24/son/sonspo07.html </URL>
<DATE> 2001/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'nun Galatasaray'dan gözü korktu 
</HEADLINE>
<TEXT>

     Avrupa Şampiyonlar Ligi'nde Galatasaray ile aynı grupta yer alan SS Lazio'da, teknik direktör Dino Zoff, ''En zorlu grup bizimki'' dedi. 
     Gruptaki 4 takım arasında değer yönünden büyük farkların bulunmadığını ifade eden Dino Zoff, ''Roma ve Juventus'a oranla daha az avantajı bulunan bir gruptayız. Ben yine de iyimserim. İleriye gitmek için gerekenlere sahibiz'' yorumunu yaptı. 
     İtalyan teknik adam, Galatasaray ile ilgili görüşlerini de ''Türklerin ne zaman ne yapacağı belli olmuyor. Galatasaray, büyük bir geçmişi olan bir kulüp ve son yıllarda özellikle Avrupa sahalarında çok iyi işler yaptı. UEFA Kupası'nı kazandı ve Avrupa Şampiyonlar Ligi deneyimi var. Milan, onun hakkında daha fazla şey biliyordur'' dedi. 
     Zoff, gruptaki diğer takımlardan FC Nantes için de ''Fransız futboluna büyük saygım var. Genç yetenekler yetiştiriyor. Hızlı oyun ve atakta çok hareketliler. Tehlikeli bir takım'' yorumunda bulundu. Zoff, Hollanda'nın PSV Eindoven takımı için de, ''Futboldaki değişimlere her zaman öncülük eden bir takım'' dedi . 
     SS Lazio takımının kaptanı Alessandro Nesta da ''Geçen yıla oranla daha zorlu bir gruptayız. Bu yıl 4 takım da dengeli. Biz ve Galatasaray, grupta daha şanslı ve güçlüyüz. Galatasaray ile yapacağımız maç grubu canlandıracak. Büyük bir maç olacak. Ama Nantes da boşa atılacak bir takım değil. Ne olursa olsun şu anda hükme varmak için erken. Takımların değerlerini turnuvada anlayacağız. Çok şey değişti'' dedi. 
     İtalyan spor basını ise gruplarla ilgili olarak sayfalarında yer verdiği haberlerde, AS Roma ve SS Lazio'ya ağırlık verdi. Corriere dello Sport Gazetesi, ilk sayfasında ''Lazio, anneciğim Türkler'' başlığını kullandı. Haberde, ''Hemen Türk cehennemi. Lazio, Türk cehennemine ilk kez çıkıyor. Galatasaray'da teknik direktör eski dost Lucescu ve taraftar çok ama çok sıcak'' denildi. 
     La Gazzetta dello Sport da ''Galatasaray, iflasta ve en iyilerinden yoksun. Tek garanti Lucescu kalıyor'' yorumunu yaptı. 
     Il Messaggero Gazetesi ise ''Zoff, Türkiye'de. Galatasaray, Dino Zoff'u korkutuyor'' başlığını kullandı. 







</TEXT>
</DOC>
