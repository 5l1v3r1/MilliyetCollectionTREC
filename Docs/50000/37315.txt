<DOC>
<DOCNO> 37315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/16/ekonomi/eko02.html </URL>
<DATE> 2001/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Merkez’le kavgaya newline gidiyor... 
</HEADLINE>
<TEXT>

Merkez Bankası, dolarda spekülatif ataklara karşı ortak hareket kararı aldığı yerli özel bankaları yalnız bırakınca tartışma çıktı. Bu sabah Ankara’da zirve var 
     KADİFE ŞAHİN 

     Dolarda hafta başından beri devam eden aşırı artış, büyük bankaların tepkisine neden oldu. 
     Kurdaki spekülatif haraketler ve yabancı bankaların piyasayı yönlendirmelerine karşı Merkez Bankası ile güçbirliğine giden, müdahale havuzu oluşturan Türk bankaları, bankanın bu yönde hareket etmediğini düşünüyor. 
     
     Zirve sabah olacak 
     Bu konudaki düşüncelerini Merkez Bankası yetkililerine iletmek isteyen bankacılar, bu sabah Ankara’ya gidiyor. Görüşmede sektörün önde gelen yedi bankasının temsilcileri ve hatta bazı patronların da bulunacağı bildirildi. 
     Merkez Bankası’nın dolardaki aşırı yükselişte bankalarla ortak hareket edip piyasaya müdahale etmediğini belirten bankaların üst düzey yöneticileri, "Merkez Bankası’nın bu tavrını eleştiriyoruz. Bunu iletmek için görüşme istedik. Bugün sabah bunları iletmek üzere Merkez Bankası yetkilileri ile bir araya gelip piyasa ile neden ortak hareket edilmediğini öğreneceğiz" dediler. 
     
     Yalnız kaldık’ 
     Döviz piyasasına müdahalede özel bankaların yalnız kaldığını ifade eden bankacılardan biri, "Bu artış karşısında yapılan herhangi bir ortak müdahale yok. Tamam biz bir araya gelerek gayri resmi bir havuz oluşturduk ama Merkez Bankası neden bankaların yanında değil. Bırakın bankaları, şirketlerin aktifleri kalmadı. Bu nereye kadar böyle devam edecek " diye konuştu. 
     
     Bu atak bekleniyordu 
     Dün doların 1 milyon 515 bin liraya çıkmasının ardından, 1 milyon 480 bin seviyelerine kadar gerilemesi sırasında Merkez Bankası’nın müdahale etmemesinin bilinçli olduğu bildirildi. Ekonomi üst yönetiminin verdiği bilgiye göre, gerek ekonomi bürokratları gerekse Merkez Bankası bu tip bir spekülatif atağı bekliyordu. Doların piyasanın kendi inisiyatifiyle aşağı indirilmesi bürokratları sevindirdi. Bunu piyasanın önemli bir duyarlılığı olarak algılayan ekonominin en üst düzeydeki yönetimi, bu noktadan sonra piyasanın doları daha da aşağı çekeceği inancında olduğunu belirtti. 
     
DOLAR 1.5 MİLYON Senaryo El yakma operasyonu      ZÜLFİKAR DOĞAN Ankara 

     Dün dolar 1 milyon 515 bin seviyelerine kadar yükseldi. Herkes dünyada Euro ve yen karşısında değer kaybeden doların neden bu denli yükseldiğini konuşuyordu. Konuşulan bir diğer konuysa Merkez Bankası’nın müdahale etmemesiydi. Merkez daha önceden deklare ettiği gibi sadece 60 milyon dolarlık bir satış yaptı. Ama bu piyasa için oldukça düşük bir orandı. 
     Kimileri Merkez Bankası’nın IMF’ye verdiği söz yüzünden ek bir satış yapmadığını söylüyordu. Oysa IMF’nin ikinci adamı Stanley Fischer, Türkiye ziyaretinde uzmanlara Döviz dalgalanırken müdahale etmeyin. Yıl sonu için kur belirlemeyin. Ancak aşırı dalgalanmalar olursa tabii müdaheale edilebilir’ demişti. Son birkaç günde doların geldiği seviyeler göz önüne alındığında IMF’nin bu tip bir müdahaleye ses çıkarmayacağı düşünülebilirdi. 
     
     Dolarda sıcak gün 
     Güne tedirgin ancak önceki günkü seviyeden başlayan dolar bankalar arasında tarihinin en yüksek seviyesini gördü. İlk işlemin 1 milyon 495 bin liradan geçtiği dolar, Merkez Bankası döviz satış ihalesine doğru 1 milyon 500 bini gördü. Merkez Bankası’nın 1 milyon 493 bin lira ortalamadan 60 milyon dolar satması da yükselişi durduramadı. 17 Temmuz’da 1.5 milyonla tarihinin en yüksek seviyesine ulaşan dolar, dün öğle saatlerinde 1 milyon 515 bin lirayla yeni bir rekora imza attı. 
     Akşam saatlerine doğru düşüşe geçen dolar bankalararası para piyasasında 1 milyon 500 binin altına geriledi. Merkez Bankası dolar alış kuru 1 milyon 478 bin, satış kuru 1 milyon 485 bin liradan kapanırken doların ay başından bu yana kazancı yüzde 12.2 olarak gerçekleşti. 
     
     Alanın eli yansın’ 
     Ankara’da konuşulan senaryoların başında Merkez Bankası’nın yükselen kura müdahale etmemesinin bilinçli olduğu da kaydediliyor. Senaryoya göre Merkez doların bir süre daha yükselmesine izin verecek. Daha sonra ise büyük bir operasyon başlatarak fiyatı geriletecek. Bu şekilde yüksek fiyattan dolar alanların eli yanacak. Ve bir daha yüksek fiyattan dolar alınamayacak. 
     



 EKONOMİ 

















</TEXT>
</DOC>
