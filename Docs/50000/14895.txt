<DOC>
<DOCNO> 14895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/06/spor/spo03.html </URL>
<DATE> 2001/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom göz altında 
</HEADLINE>
<TEXT>

Sarı-Kırmızılı takımın Şampiyonlar Ligi’ndeki önlenemez yükselişi, Avrupa’nın ünlü kulüplerini atağa kaldırdı, Galatasaray’ın yıldız futbolcularına olan talep çoğaldı 
     HALİL ÖZER 

     GALATASARAY’DA Real Madrid zaferi futbolcuların değerlerini bir kat daha artırırken, sezon sonunda en az altı futbolcunun yurt dışına gideceği belirtildi. Emre ve Okan’ın Inter ile anlaşmasının ardından Fatih için Paris Saint Germain Teknik Direktörü Luis Fernandez’in yöneticilere "Bu transferi hemen bitirin" talimatı verdiği öğrenildi. 
     ÜMİT’İN Milan ile anlaştığı, Hagi’ye ise İngiltere, Romanya ve Portekiz’den hem oyuncu, hem de çalıştırıcılık yapma teklifleri geldiği bildirildi. Hasan için Milan, Inter ve Lazio sıraya girerken, Jardel’in Barcelona, Lazio, Milan veya Benfica ile anlaşacağı kaydedildi. Capone, Brezilya’nın Corientes, Bülent ise ABD’nin San Diego takımlarının gündeminde bulunuyor. 
     
200 bin dolar dağıtıldı      REAL Madrid’i 3 - 2 yenerek tarihi bir zafer daha yaşayan Galatasaraylı futbolcuların bu sevinci kursaklarında kaldı. Sarı - Kırmızılı oyunculara söz verilen 700 bin dolar yerine sıkıntı nedeniyle 200 bin dolar prim dağıtıldı. 10’ar bin dolar prim alan futbolcular hayal kırıklığı yaşarken, "Real Madrid’i yenmeseydik bunu da alamayacaktık" diye tepki gösterdi. 
     GALATASARAY karşısında hiç ummadığı bir yenilgi alan Real Madrid şoktan h l kurtulamadı. Genel Direktör Jorge Valdano, sorumluların çıkıp hesap vermesi gerektiğini söylerken, "Tanrı’ya şükür tek maç değildi. Yoksa Süper Kupa gibi evimize eli boş dönmüştük" dedi. 
     
Lucescu’nun özverisi      ERHAN TELLİ 

     SARI-KIRMIZILI takımın hocası düzenlediği basın toplantısında ekonomik krizden kendisinin de etkilendiğini belirtti, "1 Temmuz’dan bu yana tek kuruş almadım" diye konuştu. Geldiği günden bu yana haksız eleştirilere uğradığını kaydeden Lucescu, "Önemli olan bundan etkilenmeden işini iyi yapıp, profesyonelce çalışıp, başarıyı yakalamaktır" ifadesini kullandı. 
     GÜVENİNİ ve inancını hiçbir zaman yitirmediğini kaydeden Rumen teknik adam, Real Madrid ile oynayacakları rövanş maçı için iki istediği bulunduğunu söyledi. Lucescu, "İnşallah orada Collina gibi hakem olur. Ayrıca eksiklerimizi giderip en iyi kadroyla sahaya çıkarız" ifadesini kullandı. Rumen hoca, İtalyan basınına verdiği demeçte tur şanslarını yüzde 50 gösterdi. 
     TOPLANTIYA katılan Okan son dakikada kaçırdığı pozisyon için "Eğer yorgun olsaydım, o top yerden giderdi. Kuvvetliymişim ki havadan vurdum. Artık ayaklarımızı yere basmalıyız. Kendimize gelmemiz lazım" diye konuştu. Fatih ise "Nerede görev verilirse orada oynarım" derken, Ümit 200. golü attığını ertesi gün gazetelerden öğrendiğini belirtti. 
     
Havaya girmeyin’      RUMEN hoca dün futbolcularını uyararak, "Havaya girmeyin. Yoksa yanarsınız" dedi. Lucescu, "Büyük bir zafer kazandınız. Ama daha sonuca ulaşmadık" dedi. Marcio dünkü idmanda kendisine sert giren ve tekme atan Popescu’ya isyan etti. Lucescu’nun olaya sessiz kalması dikkat çekti. 
     
Arif için son uyarı      REAL Sociedad Kulübü, Arif’in yaklaşık 3.5 milyon dolarlık bonservisinin ödenmemesi üzerine FIFA’ya başvuracağını açıkladı. İspanyol Kulübü ilk taksidinin geçen ay yatırılması gerektiğini, ancak bunun gerçekleşmediğini ve yasal prosedüre başlayacaklarını belirtti. 
     


 SPOR 





























</TEXT>
</DOC>
