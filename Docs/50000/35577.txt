<DOC>
<DOCNO> 35577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/05/son/soneko01.html </URL>
<DATE> 2001/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı açıkladı "Bolu'da patates ekili alanlarda virüs var" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Bolu ve çevresindeki patates ekili alanların tümünde virüs görüldüğünü belirterek, bu virüsün boyutlarının çok fazla olduğunu bildirdi. 
     12. Erciyes Zafer Kurultayı için Kayseri'ye gelen Gökalp, kendisinden önceki 10-15-20 yılda sorumsuzca alınan patates tohumlarından dolayı, Bolu ve çevresindeki patates ekili alanlarda virüs görüldüğünü kaydetti. 
     Bu virüsün insan için bir tehlikesinin olmadığını, ancak verimi büyük ölçüde düşürdüğünü vurgulayan Gökalp, ''Bu hastalığın adını şu an söylemek istemiyorum. Ancak şunu söyleyeyim boyutları malesef çok fazla. Türkiye geneline yayılmaz inşallah'' dedi. 
     Gökalp, ''Bu virüse karşı ne önlem almayı planlıyorsunuz'' sorusuna, ''Virüs hastalığına ne tür önlem alınıyorsa öyle'' karşılığını verdi. 
     Bakan Gökalp, patateslerin topluca imhasının söz konusu olup olmadığının sorulması üzerine ise ''İmha değil. İmha ile kurtarsak iyi. Toprakları temizlememiz lazım. Verim düşüşü çok fazla, ama şu an miktar ve yüzde veremem'' dedi. 
     
     
     






</TEXT>
</DOC>
