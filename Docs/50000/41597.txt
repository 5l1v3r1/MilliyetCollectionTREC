<DOC>
<DOCNO> 41597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/11/son/soneko13.html </URL>
<DATE> 2001/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saat başına ücret reel bazda yüzde 14.6 geriledi 
</HEADLINE>
<TEXT>

     Nisan, Mayıs, Haziran aylarını kapsayan bu yılın ikinci döneminde, geçen yılın aynı dönemine kıyasla üretimde çalışılan saat başına ücrette yüzde 30'luk artış oldu. 
     Reel bazda ise çalışılan saat başına ücret aynı dönemde yüzde 14.6 geriledi. 
     DİE, imalat sanayi sektöründe 3'er aylık dönemler itibarıyle hesaplanan üretimde çalışılan saaat başına ücret, üretimde ve diğer işlerde çalışan kişi başına kazanç endeksinin 2001 yılı ikinci dönem sonuçlarını açıkladı. 
     Buna göre, bu yılın ikinci 3 aylık döneminde, geçen yılın aynı dönemine kıyasla üretimde çalışılan saat başına ücrette yüzde 30, üretimde çalışan kişi başına kazançta yüzde 30.5, diğer işlerde çalışan kişi başına kazançta ise yüzde 38.2'lik artış kaydedildi. Bir önceki dönemle kıyaslandığında ise ikinci üç ayda, üretimde çalışılan saat başına ücret yüzde 5.1, üretimde çalışan kişi başına kazanç yüzde 5.1, diğer işlerde çalışan kişi başına kazanç da yüzde 5.9 artış gösterdi. 
     Öte yandan tüketici fiyat endeksi ile deflate edilerek hesaplanan ''reel endeks'' sonuçlarına göre ise 2001 yılı ikinci döneminde, geçen yılın aynı dönemine kıyasla üretimde çalışılan saat başına ücret yüzde 14.6, üretimde çalışan kişi başına kazanç yüzde 14.3 ve diğer işlerde çalışan kişi başına kazanç ise yüzde 9.2 azaldı. 







</TEXT>
</DOC>
