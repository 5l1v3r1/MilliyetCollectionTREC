<DOC>
<DOCNO> 10018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/05/ekonomi/aeko.html </URL>
<DATE> 2001/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Program 2003’e sarkacak 
</HEADLINE>
<TEXT>

IMF ile yapılan ve 2002 yılında bitmesi planlanan stand-by anlaşmasının süresinin 2003 sonuna sarkıtılması gündemde 
     ZÜLFİKAR DOĞAN Ankara 

     Ekonomiden sorumlu Devlet Bakanı Kemal Derviş’in, üç günden bu yana ekonomi bürokratları ile sürdürdüğü "durum ve hasar tespiti" çalışmalarının ardından, istikrar programının bu yıldan itibaren "üç yıllık" olmak üzere "uzaması" görüşü gündeme geldi. Hükümetin de bunu benimsemesi durumunda, daha önce bitiş tarihi 31 Aralık 2002 olarak bağıtlanan stand-by anlaşmasının süresi 31 Aralık 2003’e uzayabilecek. 
     
Tek haneli sarkıyor      Siyasal istikrarın mevcut hükümetin devamı koşulunu baz alan programı uzatma görüşü, koalisyon tarafından da benimsendiğinde, 1980 sonrasında ilk kez, seçimler zamanında ve beş yıllık sürenin bitiminde olmak kaydıyla 2004’de yapılabilecek. 
     Program süresinin en az bir yıl uzaması eğiliminin koalisyon hükümetine büyük sorumluluk yükleyeceği belirtilirken, "tek haneli enflasyon" hedefi de bu koşullarda 2003 sonuna "ertelenmiş" olacak. 
     
21 Mart kritik tarih      Öncelikli olarak mart ayındaki borçlanma ve itfa programının hazırlıkları ve bayram sonrası ilanı üzerinde yoğunlaşıldığı, çalışmalar sırasında, tıpkı 21 Şubat’ta olduğu gibi 21 Mart’ta vadesi dolacak bir aylık bonoların itfasıyla birlikte yine 4 katrilyon liraya yaklaşan itfa ve bunun öncesindeki borçlanmanın yeni bir faiz - kur krizini tetiklemesine karşı da önlem aranıyor. 
     Bu çerçevede, ek niyet mektubu verilemediği için serbest bırakılamayan mart ayı rezerv desteği kredi diliminin yanı sıra, IMF’nin kalan 6 milyar dolarlık tutarın da asgari yarısını, yine mart ayında serbest bırakması ve bu kaynağın, Merkez Bankası dışında Hazine ve bütçe gereksinmeleri içinde kullanılması olanağının sağlanması gündemde. 
     
Bankalara acil çözüm      Kamu ve Fon bankalarının sorunlarının çözümü öncelikli konu olarak gündeme alınıyor. Dünya Bankası ve IMF ile de program takviminin süresinin uzatılmasına paralel olarak bankacılık sektörü rehabilitasyonuna ilişkin takvimin biraz daha esnetilmesi tartışılacak. Halen sıkıntılı durumdaki sektörün dalgalı kur sistemine geçişle birlikte uğradığı özkaynak kaybının, altına girdiği ağır yükün zamana yayılarak, sorunların çözümü üzerine yeni bir takvim belirlenmesi planlanıyor. 
     
Para ve kur politikaları esneyecek      Dalgalı kur sistemine geçişle birlikte uygulamaya girmesi beklenen "enflasyon hedeflemesi" yönteminin de mart ve nisan ayı enflasyon gelişmeleri görüldükten sonra gündeme alınması gündemde. Henüz enflasyon hedeflemesi için zamanın erken olduğu kanısı ağırlık kazanırken, yeni enflasyon hedefi ilanında "aceleci" davranılmayacağı öğrenildi. 
     Buna bağlı olarak da Hazinenin mart ihalesini atlatması sonrasında oluşacak faiz ve kur dengeleri gözlenerek, çıpa sisteminden, tümüyle karşı uç olan kurda tam serbestiye geçiş yerine "esnek" kur ve para politikalarının uygulanması öngörülüyor. 
     Enflasyon hedeflemesinin nisan ayı enflasyon gelişmelerinin belli olması sonrasına bırakılmasıyla birlikte, ek bütçe hazırlıkları da yılın ikinci yarısında uygulamaya konulmak üzere başlatılacak. Yüzde 12’lik enflasyon hedefine göre hazırlanan 2001 bütçesinde geniş çaplı ödenek ilavelerinin gündeme geleceği belirtilirken programa "sosyal boyut" da eklenecek. 
     
Sosyal boyutu önemli      Yeni koşullarda sosyal kesimlerin "olabildiğince ve olanaklar elverdiğince" durumunun dikkate alınması yönünde Başbakan Ecevit ve hükümet ortağı liderlerin talep ve önerileri de ikinci yarı yıl ek bütçe hazırlıklarında gözönünde tutulacak. 
     Bu arada Bahçeli’ye bağlı DPT’nin de yeni programın "sosyal boyutu" konusunda ısrarlı olduğu, özellikle her koşulda Doğu ve Güneydoğu Anadolu için ilave bazı düzenlemelere gidilmesi, programın bu iki bölge öncelikle gözönünde tutularak oluşturulması konusunu gündeme getirdiği öğrenildi. 
     


 EKONOMİ 





















</TEXT>
</DOC>
