<DOC>
<DOCNO> 34906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/son/sondun17.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim adamları atmosferin dışında hayat izine rastladı 
</HEADLINE>
<TEXT>

     Bilim adamları, Dünya atmosferinin dışında hayat izine rastladıklarını bildirdiler. 
     Bilim adamlarının, Dünya'nın dışında hayat olduğuna dair kanıtları, atmosferin dışında dünyaya özgü bakteri kümelerine rastlamaları oldu. 
     Uzaydaki bakteriler ile Dünya'dakiler arasında benzerlik olmasına rağmen, bilim adamları, hava örneklerindeki canlı hücrelerin bulunduğu yüksekliğin, Dünya'dan gelebilmeleri için uzak olduğunu söylediler. 
     Galler'deki Cardiff Üniversitesi gök bilimcilerinden Profesör Chandra Wickramasinghe, ABD'nin California eyaletinin San Diego kentinde düzenlenen Uluslararası Optik Mühendisliği Derneği'nin toplantısında yaptığı açıklamada, ''troposfer ile stratosfer arasındaki geçiş sınırı olarak bilinen tropopozun da üzerinde, yerden 41 kilometre yükseklikten alınan hava örneklerindeki canlı hücre kümelerinin varlığı için şimdi kanıt olduğunu'' bildirdi. Wickramasinghe ve Hint bilim adamlarının, stratosferik hava örneklerindeki uzay bakterilerini, Hindistan Uzay Araştırma Teşkilatı'nın Hyderabad kentindeki fırlatma rampasından atılan balonlar üzerindeki soğuk hava örnek toplayıcılarıyla elde ettiler. Bilim adamları, bakterileri, floresan boyası kullanarak saptadılar. 
     Cardiff Üniversitesi'nden uzay bakterileri üzerinde çalışmalar yapan mikrobiyolog profesör David Lloyd da, bu bakterilerin karada yaşayanlarla benzerlik taşıdığını, ancak bu kadar yükseğe nasıl çıktıklarını açıklayamadıklarını söyledi. Llyod, ''Bu bakterilerin dünyadan 40 kilometre yükseğe çıkabilmeleri için olağanüstü bir şey olması gerekir'' dedi. Bakterilerin, bir roket veya uydu aracılığıyla ya da bir başka gezegenden bu yüksekliğe gelmiş olabileceklerini belirten profesör, ancak bunları henüz kanıtlayamadıklarını söyledi. Llyod, bakterileri kültürde yetiştirmeye çalıştığını, ancak bunda başarılı olamadığını belirtti. 







</TEXT>
</DOC>
