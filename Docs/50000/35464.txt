<DOC>
<DOCNO> 35464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/04/son/sontur14.html </URL>
<DATE> 2001/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Iğdır'da gazetecilere bıçaklı saldırı 
</HEADLINE>
<TEXT>

     Iğdır'da, yerel bir gazetede yayımlanan haber nedeniyle aralarında A.A muhabirinin de bulunduğu 3 gazeteci bıçaklı saldırıya uğradı. Gazetecilerin yaralandığı olayda, saldırganlardan biri yakalandı, ikisi aranıyor. 
     Alınan bilgiye göre, Van'ın Saray İlçesi Adliyesi Hakimi Gündüz Güneş ve Dr. İsmail Aba ile birlikte Iğdır'ın Melekli Beldesi'nde piknik yapan Iğdır'da yayımlanan Dilucu Gazetesi'nin sahipleri Akay Aktaş ve Alpaslan Şiftaş ile A.A Iğdır muhabiri Aydın Deniz, piknik alanı çıkışında, araçta, Muharrem Güven ile oğulları Alper ve Mete Güven'in bıçaklı saldırısına uğradı. 
     Deniz, Aktaş ve Siftaş yaralı olarak hastaneye kaldırılırken, saldırganlar olay yerinden kaçtı. 
     Dilucu Gazetesi sahiplerinden Akay Aktaş, saldırı nedeninin, Dilucu Gazetesi'nin 18 Temmuz tarihli sayısında ''Tarım İl Müdürlüğü'nde Büyük Usulsüzlük'' başlıklı haber üzerine Valilik tarafından soruşturma açılması olduğunu söyledi. 
     Aktaş, saldırganlardan Muharrem Güven'in, teknisyen olarak görev yaptığı Tarım İl Müdürlüğü'nden emekli olduğunu belirterek, ''Bu kişi daha sonra, kurumla ilişkisi olmayan oğlunu ve ailesini Tarım İl Müdürlüğü'ne ait lojmana yerleştirdi. Güven, bize araçta bıçağı rastgele sallarken Siz müdür beyin hakkında nasıl böyle bir yazı yazarsınız. Ben size haddinizi bildiririm. Bundan sonra siz göreceksiniz şeklinde tehditler savurdu'' dedi. 
     Gazetecilerin suç duyurusunda bulunması üzerine saldırganlardan Muharrem Güven gözaltına alınırken, 2 oğlunun yakalanmasına çalışıldığı bildirildi. 
     Çeşitli yerlerinden yaralanan Alpaslan Şiftaş 7, Akay Aktaş 5 ve Aydın Deniz 3 günlük iş göremez raporu aldı. 
     Bu arada, gazetecilere saldırı olayı, Doğu Anadolu Gazeteciler Cemiyeti'nce DAGC kınandı. DAGC Başkanı Feridun Fazıl Özsoy, saldırı olayından dolayı üzüntü duyduklarını belirtti. 







</TEXT>
</DOC>
