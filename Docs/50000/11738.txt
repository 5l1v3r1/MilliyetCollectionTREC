<DOC>
<DOCNO> 11738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/ekonomi/aeko.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Her partiye banka olmaz 
</HEADLINE>
<TEXT>

Artık bir kamu bankası bir partiye, öbürü başka partiye bağlı bir düzenle gidemeyiz’ diyen Bakan Derviş, bir daha bu kapının açılmaması gerektiğini söyledi 
     ANKARA Milliyet 

     Devlet Bakanı Kemal Derviş, üç kamu bankasının profesyonel bankacılardan oluşan ortak yönetime bağlanmasıyla, Emlakbank’ın ziraat Bankası’yla birleştirilmesini de içeren acil önlemler paketiyle, yapısal sorunların çözümünde siyasi kararlılık olduğunun gösterildiğini söyledi. 
     Türkiye Odalar ve Borsalar Birliği’nin TOBB krizi görüşmek üzere Ankara’ya çağırdığı 350 oda başkanının katıldığı toplantıda konuşan Derviş,kamu bankalarının kısa vadeli siyasal hedeflerden ayrılması gerektiğini söyledi. 
     Derviş, "Bir kamu bankası bir partiye bağlı, öbür kamu bankası başka partiye bağlı, böyle bir düzen içinde artık gidemeyiz. Bunu kökünden halletmeliyiz. Bir daha da bu kapı açılmamalı" dedi. Bu sözler TOBB üyelerinden alkış aldı. 
     
THY’nin zararı savunulamaz      Özelleştirmeye de değinen Derviş, Türk Hava Yolları’nın THY iç piyasadaki biletlere tavan koyup zarara sokulmasının savunulur tarafı olmadığını ve buna son verdiklerini söyledi. 
     TOBB Başkanı Fuat Miras ise Derviş’in katılımından önce yaptığı konuşmada öncelikle piyasaların işler hale getirilmesi gerektiğini söyledi. Enflasyonu düşürmeyi üretim, istihdam ve ihracatı artırmayı hedeflemeyen bir programı desteklemeyeceklerini belirten Miras, TOBB’un görüşleri dikkat alınarak yapılacak bir programa ise "el değil, gövdelerini taşın altına koyarak destek vereceklerini" kaydetti. 
     Programı izleme komitesi kurulmasını isteyen Miras’ın diğer talepleri şöyle sıralandı, "Banka sayısı 25’e indirilsin. Her ay toplum ekonomik gidişat hakkında bilgilendirilsin. SSK ve Bağ - Kur borçlarına da kolaylık getirilsin. Bankacılık kanunu reel sektöre kaynak aktaracak şekle dönüştürülsün." 
     
TOBB taahhütname istedi      Miras, "Programı hazırlayacaklardan siyasetçi olsun, bürokrat olsun, toplumun tüm katmanlarına imzalı taahhütname vermelerini istiyorum. Başarılı olmadıkları takdirde görevlerini bırakacaklarını ve topluma yansıyan zararları ödeyeceklerini taahhüt etsinler" dedi. 
     
20 trilyonu verelim, faizi düşürsünler’      Ankara’da tüm oda başkanlarını toplayan ve Bakan Derviş’in de bir süre katıldığı bir toplantı yapan TOBB yönetimi öğleden sonra da Başbakan Bülent Ecevit’i ziyaret ederek, bankaların yüksek fazilere son vermesini istedi. 
     TOBB’un krizde parasını kamu bankalarında düşük faizle vadeli hesapta tuttuğunu ve 20.7 trilyon lira para kazandığını belirten TOBB Başkanı Fuat Miras, Ecevit’e, bu parayı borcunu ödeyemeyen KOBİ’ler için bedelsiz olarak vermeye hazır olduklarını söyledi. 
     
Halkbank’a talipler      Miras, Ecevit’e "Çeki hemen imzalayayım size vereyim. Siz de bankaları çağırın, bu firmaların üretim ve istihdamlarını devam ettirecek şekilde TOBB böyle bir fon koyuyor, sizde bu faizleri bu vadeleri krizden önceki döneme çekin diye yaptırımla bankaların önüne çıkın’ dedik" diye konuştu. 
     Gazetecilerin sorularını yanıtlayan Miras, TESK ile birlikte Halkbank’a da talip olduklarını, ancak, bankanın içinin temizlenmesini şart koştuklarını söyledi. 
     
Piyasalar haftaya açılır’      Kemal Derviş, IMF ile bir çerçeve anlaşma yapılacağını söyledi. "Üç gün gece gündüz çalışacağız" diyen Derviş, piyasalardaki tıkanıklığın aşılması için hazırlanan bir paketin de bu anlaşma müzakereleri sırasında ele alınıp açıklanacağını söyledi. Derviş, "Tıkanma haftaya aşılacak" dedi. 
     
Kaynak seferberliği      Dış kaynak gereksinimine değinerek, "20 - 30 milyar dolar gibi dış borç bulmak çözüm değil. Esas çare içerideki gücümüz" diyen Derviş, ancak iki - üç hafta gibi kısa bir sürede bir miktar dış destek gerektiğini ve bunun için seferber olduklarını söyledi. 
     
Program nisanda      Çerçeve anlaşmasından sonraki iki üç hafta içinde işveren, işçi ve diğer toplumsal kesimlerle bir araya geleceklerini belirten Derviş, "Nisan ayında önümüzü açan bir programı ortaya çıkaracağız" dedi. 
     
Parasal kaza      "Çok büyük bir parasal kaza yaşadık" diyen Derviş, işadamlarına da şu sözlerle umut aşıladı "Kriz bizi sekiz, 10 ay sonra çok daha iyi bir noktaya getirebilir. Çünkü toplumsal kararlılık uzun süredir var olan yapısal sorunların çözümüne olanak sağlayabilir." 
     
Bürokratlara övgü      Derviş bürokratları da övdü. Hazine, Maliye, DPT, Merkez Bankası gibi kurumlarda çok değerli uzmanların çalıştığını belirten Derviş, bu kişilerin çok düşük maaşlarına rağmen gece, gündüz çalıştıklarını söyledi. 
     


 EKONOMİ 















</TEXT>
</DOC>
