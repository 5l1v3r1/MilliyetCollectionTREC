<DOC>
<DOCNO> 27869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/20/son/sondun13.html </URL>
<DATE> 2001/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da vahşet dinmiyor..Bugün de 7 yaşındaki bir kız bıçaklandı 
</HEADLINE>
<TEXT>

     Japonya'da 7 yaşındaki bir kız çocuğunun bir kadın tarafından nedensiz yere bıçaklanmasıyla, ülkedeki bıçaklama olaylarına bir yenisi daha eklendi. 
     Polis kaynakları, başkent Tokyo'nun 380 kilometre batısındaki Gifu'da okuldan dönerken yolda bir kadın tarafından karnından meyve bıçağıyla yaralanan kız çocuğunun hastaneye kaldırıldığını belirttiler. 
     Aynı kaynaklar, çocuğu bıçaklayan 37 yaşındaki kadının yakalanarak sorgulandığını, kadının çocuğu neden bıçakladığının ise açıklık kazanmadığını kaydettiler. 
     Japonya 8 Haziran'da akli dengesi yerinde olmadığı sanılan bir adam tarafından yaşları 6 ile 8 arasında değişen 8 çocuğun bıçaklanması olayıyla sarsılmıştı. 
     Bu olayın ardından ülkenin güneyinde 11 yaşında bir erkek çocuğu sınıf arkadaşı tarafından bıçaklanmış, dün de bir öğretmen Tokyo'daki okulunun önünde kimliği belirsiz kişilerin bıçaklı saldırısına uğramıştı. 






</TEXT>
</DOC>
