<DOC>
<DOCNO> 24956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/soneko05.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti İtalyan bankacılık grubu ile görüşmelere başlıyor 
</HEADLINE>
<TEXT>

     Garanti Bankası'nın ana hissedarı Doğuş Holding ile İtalya'nın önde gelen bankacılık grubu Intesa BCI S.P.A arasında Garanti Bankası için ortaklık görüşmelerine başlanması konusunda mutabakat sağlandığı açıklandı. 
     Garanti Bankası'ndan Borsa'ya gönderilen açıklamada, taraflar arasında varılan mutabakat uyarınca görüşmelere hemen başlanacağı ve Temmuz ayı sonuna kadar görüşmelerin sonuçlandırılmasının planlandığı bildirildi. 
     Garanti Bankası, basında yer alan haberler üzerine, 24 Mayıs'ta yaptığı açıklamada, çeşitli yabancı finans kurumlarının Garanti ile işbirliği ya da ortaklığa yönelik yaklaşımlarda bulunduğu kaydedilerek, ''Ancak şu an itibariyle kamuoyuna açıklama yapılmasını gerektirecek herhangi bir gelişme sözkonusu olmamıştır'' denilmişti. Bir gazetede yer alan ''Garanti'ye İtalyan ortak'' başlıklı haberde, İtalya'nın en büyük bankası Intesa'nın, Garanti ile ortaklık pazarlığı yaptığı ve yüzde 30'u halka açık bankanın yüzde 35 hissesini satın alarak Türkiye'ye girmek istediği bildiriliyordu. 







</TEXT>
</DOC>
