<DOC>
<DOCNO> 14100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/01/son/soneko06.html </URL>
<DATE> 2001/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Servet vergisine sıcak bakmıyoruz" 
</HEADLINE>
<TEXT>

     Maliye Bakanı Sümer Oral, Devlet Bakanı Kemal Derviş ile görüşmesinde 2001 yılı bütçesini gözden geçirdiklerini belirterek, ''Özellikle kamu harcamalarında her zamankinden fazla bir tasarruf yapılması gereği üzerinde durduk'' dedi. 
     Devlet Bakanı Kemal Derviş ve Maliye Bakanı Sümer Oral, Merkez Bankası Sosyal Tesisleri'nde, yaklaşık 4 saatlik bir görüşmenin ardından basın mensuplarının sorularını yanıtladılar. 
     Bakan Oral, görüşmede bütçe üzerinde durduklarını kaydederek, dalgalı kura geçişle birlikte bütçe yapılırken esas alınan bir takım makro büyüklüklerin değiştiğini hatırlattı. 
     Buna paralel olarak bütçede bir takım değişiklikler yapılması gerektiğini ifade eden Oral, ayrıca yeni oluşturulan programın da bütçe üzerinde değişiklikler yapacağını görüşmede bunların gündeme geldiğini söyledi. 
     Bütçe gözden geçirilirken özellikle kamu harcamalarında her zamankinden fazla tasarruf yapılması gereği üzerinde durduklarını anlatan Oral, bunu ve diğer ayrıntıları Hazine, Maliye, DPT ve Merkez Bankası yetkilileri ile değerlendirdiklerini söyledi. Görüşmeleri gayet yararlı olarak niteleyen Maliye Bakanı, çalışmaların önümüzdeki bir iki gün daha teknik düzeyde devam edeceğini kaydetti. Gazetecilerin ''Yeni vergi var mı '' şeklindeki sorusu üzerine Oral, ''Servet vergisi veya o tür bir vergi üzerinde sıcak durmuyoruz'' dedi. 
     Gazetecilerin yeni program için GSMH'nin yüzde 2'si kadar ek bir kaynağa gereksinim duyulduğu, bu kaynağın nereden sağlanacağı yönündeki sorularına ise Devlet Bakanı Kemal Derviş cevap verdi. 
     Derviş, bütün konular üzerinde durduklarını bu çalışmaların yarın da devam edeceğini söyleyerek, en fazla giderlerin mümkün olduğunca azaltılması üzerinde durduklarını söyledi. GSMH'nin yüzde 1.5'u kadar bir ek gayretin Türkiye için gerekli olduğunu ve güvenin tesisi açısından bunun çok yararlı olduğunu anlatan Derviş, ''Bunun en iyi yollarını arıyoruz'' dedi. Öte yandan, Maliye Bakanı Oral'ı uğurlayan Derviş, daha sonra kamu bankalarının oluşturulacak ortak yönetim kurulu başkanlığına adı geçen Aclan Acar ile kısa bir yürüyüşe çıktı. Yaklaşık 10 dakikalık yürüyüşün ardından Merkez Bankası Sosyal Tesisleri'ne geri dönen Derviş, böyle bir tatil gününde güneşli havadan yararlanmak istediğini söyledi. 
     Bu arada, gazetecilerin Aclan Acar'a yönelik ''hayırlı olsun diyebilirmiyiz '' şeklindeki sözleri üzerine Derviş, ''Şimdilik bu çok zor'' dedi. Kemal Derviş, gazetecilerin sabahki tenis maçına ilişkin sorularına karşılık da ''kazandık'' demekle yetindi. 




</TEXT>
</DOC>
