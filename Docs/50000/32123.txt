<DOC>
<DOCNO> 32123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/15/spor/spo01.html </URL>
<DATE> 2001/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT Kartal 
</HEADLINE>
<TEXT>

Beşiktaş’ın hocası Daum, futbolcularını bir spor merkezindeki tırmanış platformuna götürdü. Kask takıp, dağcı kıyafetleri giyen oyuncular kendilerini Arama Kurtarma Timi’ne benzetti 
     KARTAL YİĞİT 

     Yüzleri güldü 
     ALMANYA kampında altıncı gününü tamamlayan ve yoğun antrenman temposundan yorgun düşen Siyah - Beyazlı futbolcuların keyfi Teknik Direktör Daum’un sürpriziyle yerine geldi. Bir spor merkezine giden oyuncular, özel platforma kurulu parkurda hem çeşitli engellere tırmandılar, hem de çocuklar gibi eğlendiler. Kafalarına kask, bellerine de dağcı kemerleri takan futbolcular, yaklaşık dört saat halatların yardımıyla engelleri aşmaya çalıştılar. 
     
     Engin’e takıldılar 
     ARALARINDA "Bu kıyafetlerle AKUT elamanı olduk" diyen oyuncular, espriler de yaparak, "Madenciyiz, hakkımızı alırız" diye bağırdılar. Menajer Sinan Engin’e ise, "Maden İş Sendikası başkanımız geliyor" diye takıldılar. Ahmet Dursun, Shorunmu, Erman ve Yasin sakatlıkları nedeniyle katılmazken, gruplar halinde engelleri aşmaya çalışan oyuncular adeta komando eğitimi yaptı. Beşiktaşlı futbolcular daha sonra da, "Şampiyon Beşiktaş" tezahüratları yaptılar. 
     
     Komando eğitimi 
     Siyah - Beyazlı futbolcular tırmanış platformunda hem eğlendiler, hem de adeta komando gibi çalıştılar. Yaptıkları esprilerle de ortalığa neşe kattılar. Oyuncuların özellikle havada asılı duran kütüklerde yapılan yürüyüşleri akrobasi gösterilerini andırdı. 
     
     Forvet aranıyor 
     TEKNİK Direktör Daum, Stavrum’un yanına kesinlikle yabancı santrfor alınmasını istedi. Daum’un, kampta yönetici Yıldırım Demirören’le görüşüp, "Stavrum hazır değil. Kaliteli bir oyuncuya benziyor. Ancak forvete bir futbolcu daha almamız lazım. Ahmet’in sakatlığı da planımızı bozdu" dediği öğrenildi. Beşiktaş, Macaristan’ın Dunafer takımının forveti Attila’yı tekrar gündemine aldı. Daum bazı yabancılarla görüşmelerini sürdürüyor. 
     
     Avusturya seferi 
     ALMANYA kampında altıncı gününü tamamlayan Beşiktaş, bugün kamp yaptığı Pitburg’taki spor okulundan Köln yakınlarındaki yeni bir tesise taşınacak. Çalışmalar 23 Temmuz’a kadar burada sürecek. Teknik Direktör Christoph Daum’un istediği 1 Ağustos’taki Avusturya turnuvasını yönetim kabul etti. Real Sociedad’ın hocası Toshack’ın aynı tarihteki hazırlık maçı teklifi geri çevrildi. Beşiktaş, turnuvanın ardından 3 Ağustos’ta İstanbul’a dönecek. 
     
Yenilerin analizi      STAVRUM Antrenman eksikliği var. İkili mücadelelerde zorlanıyor. İki hazırlık maçında iki gol atıp, kalitesini ortaya koydu. Kuvvet kazanırsa Beşiktaş’a faydalı olur. 
     VEIT Risksiz ve soğukkanlı. Hata yapmamaya özen gösteriyor, maçlardaki çalışkanlığıyla göze girdi. Kimse ondan şova yönelik hareketler beklemesin. 
     TAMER Sanki kırk yıllık Beşiktaşlı gibi. Performansıyla beğeni kazandı. Çabuk ve ayağına hakim. Nihat’la da iyi uyum sağladı. En iyi transferlerden biri. 
     AHMET Hırsı ve mücadeleci futboluyla Daum’un gözüne girdi. Ancak kendine fazla güvenmesi maçlarda hata yapmasını sağlıyor. Yine de takıma güç katacak. 
     NECAT Hava toplarında belirgin üstünlüğü var. Fiziği çok iyi. Eksikliği tecrübesiz oluşu. İlk on bir için oynaması zor gözüküyor. Ama gelecek vadediyor. 
     MEHMET AKSU Daha ilk günden şanssız bir sakatlık geçirdi. Hazırlık maçlarında forma giyemedi. Antrenmanlarda sadece düz koşu yapmakla yetiniyor. 
     İLHAN Stavrum gibi kondisyon sorunu yaşıyor. Geçen yıl Samsun’da oynadığı futbol ortada. İki hazırlık maçında iki gol atıp, fırsatçılığını gösterdi. 
     TÜMER Transferi çözülmediği için İlhan’la birlikte sıkıntı yaşıyor. Kafası başka yerde. Kendini maçlara veremiyor. Sorunları çözülürse, yararlı olur. 
     
     Şifo Mehmet’in jesti 
     Milan ve Beşiktaş’ın 4 Ağustos’ta oynayacağı maçla jübile yapacak olan Mehmet, ilk davetiyeyi İtalyan ekibinin hocası Fatih Terim’e verdi. TEGV Başkanı İbrahim Betil’in de hazır bulunduğu toplantıda Mehmet, "Hocama teşekkür ediyorum. Bizi yalnız bırakmadı" dedi. Terim ise, "O’na yakışan bir jübile olacak" diye konuştu. Biletler satışa sunulurken, maçtan 200 milyar lira gelir bekleniyor. Jübile için de birçok ünlünün yer aldığı tanıtım filmi çekildi. 
     



 SPOR 























</TEXT>
</DOC>
