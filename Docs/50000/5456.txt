<DOC>
<DOCNO> 5456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/04/yazar/sazak.html </URL>
<DATE> 2001/02/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Vizontele 
</HEADLINE>
<TEXT>

     Dar Alanda Kısa Paslaşmalar, Balalayka ve gösterime bu hafta giren "Vizontele"... Sinema salonları yeniden Türk filmleriyle dolup taşıyor. 
     Eşkıya yolu açmıştı geçen yıl Kahpe Bizans'ın gişe başarısı geldi, sırada şimdi Yılmaz Erdoğan - Ömer Faruk Sorak imzalı Vizontele var. Film 20 ilde 90 sinemada birden oynatılmaya başlanmış. Seyirciyle buluşulan yerler arasında, senaryoya hayat veren Hakkari'nin önceliğinin altı çizilmeli. Eşkıya çevrildiğinde, kentin tek sinema salonu kapalı olduğu için Urfalılar filmi izleyememişti. 
     Vizontele, İstanbul ve Ankara'da iki ayrı galayla tanıtıldığı için henüz filmi görmeyenler bile "televole" atağı sayesinde konuyla bütünleştiler. 
     Zaten Yılmaz Erdoğan'ın Hakkari'deki çocukluk yıllarında televizyonla tanışma öyküsünden türetilen komikliklere yabancı değiliz, 1968'de "siyah beyaz" olarak evlere giren "radyonun resimlisi alet"in TRT vericisi taşıyan bir ekip tarafından 1974'te Hakkari'ye gönderilmesi konu edilmiş. 
     Gazetenin bile üç gün sonra ulaştığı Doğu'da bir kasabaya verici monte edilince "uzaklar yakın, yakınlar uzak oluyor." 
     Selamsız Bandosu'nda kuş uçmaz kervan geçmez bir belediye "devlet büyüğü" için seferber olmuştu, AST'ın usta oyuncusu Altan Erkekli'nin canlandırdığı başkanın konuğu ise "vizontele"dir. 
     Yılmaz Erdoğan, seyirciyi Deli Emin'le, ihaleci Fikri'yle Cem Yılmaz sinemacı Latif'le oyalarken, filmin mesajını yüklediği Siti Ana'yla seyirciyi şok ediyor. Demet Akbağ tiyatrodaki gibi başarılı. 
     Vizontele, Van'ın Gevaş ilçesinde çevrilmiş. 2.5 milyon dolar gibi rekor bütçeye sahip. Görsel açıdan pekçok "ilk"e imza atılmış, renk ve ışık kalitesi mükemmel, asma köprü sahnesinde helikopter kamera kullanılmış, filmler Londra'da yıkatılmış, kostüm ve platolar için de yüklü harcamalar yapılmış. 
     Filmin teknik yönetmeni Ömer Faruk Sorak, "Yılmaz, Türkiye standartlarında üç film çekilebilecek kadar para yatırdı bu işe. Bu zamana kadar çok gözardı edilmiş görsel ve işitsel kaliteyi getirmeye çalıştık. Türk filmi lafı kendi sektörümüzü aşağılamak gibi geliyor ama ben bu mantaliteyi aşağılıyorum" diyor. 
     Yılmaz Erdoğan'ın eleştirilere yaklaşımı da alaycı "Ortalıkta pahalı film lafı dolaşınca insanlarda Titanik beklentisi oluştu. Üzgünüm bu film Titanik değil." 
     Filmi Beykoz'da izledik salon doluydu, gençler en çok Cem Yılmaz'a gülüyordu, "kekeme hoca"nın vizonteleyi "şeytan icadı" diye nitelemesi "başörtülü" bir ailenin keyfini kaçırmadı. İnternet çağında televizyonun ülkemizdeki "33 yıllık tarihine yolculuk", izleyiciye müthiş bir buluş gibi gelmese de, "Sinema Paradiso" gibi Deli Emin'in bisikletiyle nostalji turu yapıyorsunuz. 
     Vizontele sonuçta keyifli bir film. 
     Meclis'teki içtüzük dalaşından bıkanlara önerilir 
     
     





Nişan suçu 


Çiller Tencerenin kapağını açın 


Yaslı gittik, şen geldik 


Press bey'le keyifli bir pazar sabahı... 


Başkan'ın kadınları 


Uzay, her eve lazım 


Gurbettekiler 


Diasporadan mektup var... 


Türk usulü aydın havası .. 


Oyuncu 


Geçen hafta 


Vizontele 


Yav onlar da kim 


Beş anahtar sözcük 


Hata eken, dert biçer 


Sabancı Koleksiyonu Berlin'de 


</TEXT>
</DOC>
