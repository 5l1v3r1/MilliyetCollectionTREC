<DOC>
<DOCNO> 26463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/12/son/soneko27.html </URL>
<DATE> 2001/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'da 100 milyon dolar tartışması Miras'ın istifasıyla sonuçlandı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Fuat Miras ile Basın Sözcüsü ve EBSO Başkanı Atıl Akkan arasında, 8 Haziran Cuma günü yapılan Yönetim Kurulu'nda ihracatçı KOBİ'lere kullandırılacak 100 milyon dolar kaynak nedeniyle yaşanan tartışma TOBB Başkanı Fuat Miras'ın istifası ile noktalandı. 
     8 Haziran Cuma günü, Yönetim Kurulu'nda Akkan ile Miras arasında TOBB'un Eximbank eliyle ihracatçı KOBİ'lere kullandıracağı kredi nedeniyle tartışma yaşanmıştı. 
     Toplantıda Akkan, söz konusu krediye firma başına 200 bin dolar sınırlama getirilmesini istemiş, TOBB Başkanı Miras'da buna karşı çıkarak, kredinin dağılımında Eximbank kriterlerinin ölçü alınması talebinde bulunmuştu. 
     Bu tartışmaların uzaması üzerine TOBB Başkanı Miras'ın Atıl Akkan'a dönerek ''ya sen istifa et, ya ben'' dediği, Akkan'ın da ''ben istifa etmiyorum. Ama sen edebilirsin'' dediği öğrenilmişti. Bunun üzerine Eximbank'ın ihracatçı KOBİ'lere kullandırılacağı kredi ile ilgili TOBB Başkan Vekili Rıfat Hisarcıklıoğlu başkanlığında ve aralarında EBSO Başkanı ve TOBB Basın Sözcüsü Atıl Akkan'ın da yer aldığı 4 kişilik bir komisyon kurulmuş ve bu komisyon Eximbank ile yapılacak protokolü hazırlamakla görevlendirilmişti. Cuma günkü Yönetim Kurulu toplantısının ardından TOBB Başkanı Miras, Genel Sekreter Şefik Tokat'a istifa dilekçesini vermiş, ancak bu dilekçeyi verdiğini basına açıklamaktan ısrarla kaçınmıştı. 
     
     Yönetim Kurulu yuran toplanıyor 
     Bugün, TOBB Genel Sekreteri Şefik Tokat, Yönetim Kurulu üyelerinden 7'sinin başvurusu üzerine istifayı görüşmek üzere, TOBB yönetimini yarın saat 12.00'de olağanüstü toplantıya çağırırken, TOBB Başkanı Miras, Cuma günkü toplantıda sağlık nedenlerini gerekçe göstererek ve bu Pazartesi gününden geçerli olmak üzere istifa ettiğini doğruladı. 
     

</TEXT>
</DOC>
