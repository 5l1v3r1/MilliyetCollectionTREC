<DOC>
<DOCNO> 3730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/24/son/sonspo02.html </URL>
<DATE> 2001/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
2. ve 3. lig karşılaşmaları da ertelendi 
</HEADLINE>
<TEXT>

     Futbol Federasyonu Yönetim Kurulu, Birinci Futbol Ligi’nin ardından, İkinci ve Üçüncü Futbol Ligi maçlarının da ertelenmesini kararlaştırdı. 
     İstanbul’da gerçekleştirilen Federasyon Yönetim Kurulu toplantısının ardından açıklama yapan başkanvekili Ata Aksu, naklen yayın ihalesinin ertelenmesi nedeniyle Birinci Lig’de ikinci bölüm maçlarının kaydırılmasının ardından, İkinci ve Üçüncü Lig maçlarının da ertelendiğini bildirdi. 
     Aksu, Gençlik ve Spor Genel Müdürlüğü GSGM ile Spor Toto Teşkilatı’nın isteklerini gözönüne aldıklarını ve Birinci Lig maçlarının başlama tarihinin belirlenmesine kadar, İkinci ve Üçüncü Ligleri de durdurduklarını söyledi. 
     Ata Aksu, Birinci Lig maçlarının ikinci bölüm başlama tarihlerinin belirlenmesinin ardından, İkinci ve Üçüncü Liglerin de program dahilinde belirlenecek tarihlerde başlayacağını açıkladı. 
     Açıklamasında, Gençlik ve Spor Genel Müdürlüğü GSGM ve Spor Toto Teşkilatı’na da tepki gösteren Aksu, Futbol Federasyonu olarak 2 kuruluşun beyanlarını yanlış bulduklarını belirterek, şöyle konuştu "Bize, kupon bastıramadıklarından yakınıyorlar. 10 dakikada Ay’a çıkılan dünyamızda, 15 günde kupon bastırılamamasını anlayamıyorum. Aylık kazançlarının 1 trilyon lira olduğunu beyan ediyorlar, ama Futbol Federasyonu’nun yüzde 20’lik payını ödemiyorlar. İki kuruluşun da bugüne kadar Futbol Federasyonu’na hiçbir katkısı olmamıştır." 
     Ata Aksu, bugün öğleden sonra Kulüpler Birliği’nin oluşturduğu komisyonla da biraraya geleceklerini ve naklen yayın ihalesiyla ilgili görüş alışverinde bulunacaklarını bildirdi. 
     Aksu, "İhale şartnamesiyle ilgili son kararımızı bugün vereceğiz. Alınacak karar kulüplerle birlikte, ortak kararımız olacak. Kulüplerimizin hukuki her isteğini uygulamaya çalışacağız. Bu ihale Cumhuriyet tarihinin en büyük ihalelerinden birisi olacak" dedi. 
     Futbol Federasyonu’nun ihaleyi gelecek hafta içinde gerçekleştirecek hukuki ve teknik her türlü imkana sahip olduğunu kaydeden Aksu, hukuksal olarak hiçbir engellerinin kalmadığını, ihtiyati tedbir kararlarını kaldırdıklarını ve kısa sürede ihaleyi gerçekleştirerek, hem kulüplerin, hem de sporseverlerin mağduriyetini önleyeceklerini sözlerine ekledi. 
     




</TEXT>
</DOC>
