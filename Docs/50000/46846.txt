<DOC>
<DOCNO> 46846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/14/son/soneko06.html </URL>
<DATE> 2001/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İzmir'de krizin bilançosu... 
</HEADLINE>
<TEXT>

     Ülke genelinde Kasım ve Şubat aylarında ard arda gelen iki ekonomik krizin etkileri halen devam ederken, İzmir'de son 1 yıl içerisinde 7 bin 671 işyerinin kapandığı bildirildi. 
     İzmir Sanayi ve Ticaret İl Müdürlüğü, krizin İzmir'deki etkilerini araştırmak için başlattığı çalışmada, Ege Bölgesi Sanayi Odası EBSO , İzmir Ticaret Odası İZTO , İzmir Esnaf ve Sanatkarlar Odaları Birliği İESOB ve Bölge Çalışma Müdürlüğü gibi çeşitli kurum ve kuruluşlardan yardım alarak, son 1 yıl içerisinde bu kurumlarda kayıtlı olan ve faaliyetlerini durduran işyerlerini rakamsal olarak belirledi. 
     A.A muhabirinin edindiği bilgilere göre, 2000-2001 döneminde İzmir'de büyük çapta üretim yapan 120 fabrika kapandı. 
     Araştırma sonucunda, EBSO'dan 120, İZTO'dan 759, İESOB'dan 4.819, Bölge Çalışma Müdürlüğü'nden de 1.973 işyerinin kapandığı belirlendi. 
     Bunların yanı sıra EBSO'ya bağlı bin 62 fabrikada üretim yavaşladı ve daralmaya gidildi. 
     Kapanan işyerleri daha çok tekstil ve buna bağlı işletmeler olarak belirlenirken, işletmelerden çıkarılan işçi sayısının 30 bine ulaştığı ortaya çıktı. 
     Kapanan ve daralan şirketlerin yanı sıra ekonomik krize rağmen bazı şirketler sermaye artırımına giderken, yeni kurulan bazı şirketler de oldu. 2000 yılında İzmir'de 2 bin 224'ü limited, 211'i anonim olmak üzere toplam 2 bin 455 yeni şirket kurulurken, bu rakam 2001 yılı Ekim ayı başına kadar bin 551'i limited, 112'si anonim olmak 
     üzere toplam bin 663 olarak gerçekleşti. Öte yandan 2000 yılında bin 56 şirket sermaye artırımına giderken, bu yıl sermaye artıran şirket 
     sayısı 624 oldu. 
     






</TEXT>
</DOC>
