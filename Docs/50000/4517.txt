<DOC>
<DOCNO> 4517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/29/son/sontur03.html </URL>
<DATE> 2001/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star gazetesini kınadı 
</HEADLINE>
<TEXT>

     Basın Konseyi Yüksek Kurulu, İstanbul Barosu Başkanı Yücel Sayman'ın başvurusu üzerine Star Gazetesi'nin ''kınanmasına'' karar verdi. 
     Konsey'den yapılan yazılı açıklamada, Yüksek Kurul'un, 21 Kasım 2000 tarihli Star Gazetesi'nin spor sayfasında yayınlanan ''San Sıro Baskını'' başlıklı haberle ilgili olarak, İstanbul Barosu Başkanı avukat Sayman'ın başvurusunu değerlendirdiği belirtildi. 
     Söz konusu haberde, ''Bu geceki filmin adı bu, başrolde Lucescu ve 11 aslanı oynuyor. Konusu belli. Milan'ı bombalayıp, iki maçta Kartal'ı ezen rakipten intikamımızı almak'' ifadelerinin kullanıldığı ve haberin altında bir futbol maçıyla hiç ilgisi olmayan, kurgulanmış,silahlı kişilerin tabanca ve uzun menzilli silahlarla eğitim yaptıkları bir fotoğrafın yer aldığı vurgulanan açıklamada, şöyle denildi 
     'Şikayetçi başvurusunda, bu haberin kurgulama biçiminin, maçın film karelerinden yola çıkılarak bir savaş alanı şeklinde görüntülendiğini ve bu durumun genç beyinlere yapacağı olumsuz etkiden dolayı gazetenin kınanmasını talep etmiştir. Basın Konseyi Yüksek Kurulu, haberin veriliş tarzı ve özellikle haberde yer alan fotoğrafla, hiçbir yoruma gerek bırakmadan şiddet ve şiddeti teşvik eden unsurlar içerdiği, bu nedenle Star Gazetesi'nin, Basın Meslek İlkeleri'nden 'Şiddet ve zorbalığı özendirici yayın yapmaktan kaçınılır' içerikli 13. maddesini ihlal etmesi nedeniyle 'kınanmasına' oy birliği ile karar vermiştir.'' 




</TEXT>
</DOC>
