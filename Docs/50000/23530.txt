<DOC>
<DOCNO> 23530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/27/son/sondun12.html </URL>
<DATE> 2001/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türk-Yunan ilişkilerinde göreceli bir iyileşme kaydedildi" 
</HEADLINE>
<TEXT>

     Yunanistan Dışişleri Bakanı Yorgo Papandreu, ABD'nin Kıbrıs konusundaki yaklaşımının Helsinki kararları çerçevesinde olduğunu söyledi. 
     Atina'da yayınlanan Katimerini gazetesine verdiği demeçte, ABD ziyaretini değerlendiren Papandreu, ziyareti sırasında üst düzey yetkililerle temaslarında Türk-Yunan ilişkileri ve Kıbrıs konularının ele alındığını ifade etti. 
     Kıbrıs Rum Kesimi'nin AB üyeliği için adadaki sorunun çözümünün bir koşul oluşturmadığı konusunda, Washington'un Atina ile görüşbirliği içinde olduğunu öne süren Papandreu, ''AB üyeliği konusunda ise tabii ki, Kıbrıs'ın Rum Yönetimi sorununu çözümlemiş olarak üyeliğe kabul edilmesinin arzu edildiğini, ancak çözümün bir koşul oluşturmadığını belirten Helsinki kararını temel olarak aldıklarını, bana tamamen açık biçimde ifade ettiler'' dedi. 
     Kıbrıs sorunu çözüme kavuşturulmadan önce, Rum Kesimi'nin AB üyeliği başvurusunun karar aşamasına geldiği takdirde, ABD'nin bunu destekleyeceğini ümit ettiğini dile getiren Papandreu, Türkiye'nin bu konudaki olası tepkileriyle ilgili bir soruya ise ''Yunanistan her türlü olasılıklara hazırlanan ciddi bir ülkedir, ancak diğer yandan da Kıbrıs'ın Rum Kesimi doğal bir üyelik süreci olması ve komşu ülkelerle de iyi ilişkiler içinde olması için tüm önlemleri almaktadır'' dedi. 
     Demecinde Türk-Yunan ilişkilerine de değinen Papandreu, bu konuda kendisine yöneltilen eleştirilerin ''yenilgi kompleksinden kaynaklandığını'' öne sürdü. 
     Türkiye ile Yunanistan arasında sürdürülen yakınlaşma sürecinin iki ülke arasında birçok alanda özlü iyileşme olanakları sağladığını belirten Papandreu, ''Türkiye ile ilişkilerde göreceli bir iyileşme kaydedilmiştir'' dedi. Papandreu, AB üyesi olmayan ülkelerin ''Avrupa Ordusu''nun karar mekanizmasında yer alma haklarını bulunmadığını da öne sürerek, ''AB üyesi olmayan hiçbir ülke, karar alma konusunda hak sahibi olamaz'' dedi. 







</TEXT>
</DOC>
