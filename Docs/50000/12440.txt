<DOC>
<DOCNO> 12440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/dunya/dun01.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem, başbakan gibi... 
</HEADLINE>
<TEXT>

Bush yönetimi, Başbakan Bülent Ecevit’in ABD’ye gelemediği bir ortamda, Cem ile siyasi düzeyde siftah yapacak. Cem, Başbakan Yardımcısı Cheney ile de görüşecek 
     YASEMİN ÇONGAR Washington 

     Dışişleri Bakanı İsmail Cem’in önümüzdeki hafta yapacağı temaslar, Bush yönetimi ile Ankara arasındaki ilk kapsamlı görüş alışverişine zemin sağlayacak. 
     Devlet Bakanı Kemal Derviş’in yeni ekonomi programına dış destek arayışını Washington’da sürdüreceği günlerde, ABD başkentinde siyasi ağırlıklı temaslar yapacak olan Cem’in programı, gerek ikili gündemin ağırlığını, gerekse Türkiye’ye gösterilen ilgiyi yansıtıyor. 
     Cem’in Washington ziyareti, ABD Dışişleri Bakanı Colin Powell ile geçen ay Brüksel’de yaptığı ilk görüşmede kararlaştırılmıştı. Ancak iki bakanın 30 Mart’taki ikinci buluşması, bu ziyaretin en önemli teması olmaktan çıktı. Cem, Başkan Yardımcısı ve ABD yönetimin en etkin ismi sayılan Dick Cheney ile de buluşacak. Aynı gün Cem’in programında, Ulusal Güvenlik Danışmanı Condoleezza Rice ile bir görüşme de bulunuyor. Cem’in ABD Savunma Bakanı Donald Rumsfeld ile bir araya gelmesi yönünde plan yapıldığı, ancak randevunun henüz kesinleşmediği kaydediliyor. 
     
Ecevit yerine      ABD kaynakları, Cem’e gösterilen bu ilgiyi, "Başbakan Bülent Ecevit’in ABD’ye gelemediği bir ortamda, Cem ile siyasi düzeyde de bir siftah yaparak Türkiye’nin krizden çıkışına yönelik hükümet iradesini tartmak" ve "Irak konusunda kapsamlı diyaloğa fırsat vermek" olmak üzere iki temel amaca bağlıyorlar. 
     


 DÜNYA 











</TEXT>
</DOC>
