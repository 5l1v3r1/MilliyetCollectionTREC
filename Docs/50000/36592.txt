<DOC>
<DOCNO> 36592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/soneko05.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Seans saatlerinin uzatılması uzun vadede olumlu etki yapacak" 
</HEADLINE>
<TEXT>

     İstanbul Menkul Kıymetler Borsası İMKB Hisse Senetleri Piyasası'nda seans saatlerinin uzatılması uygulamasının uzun vadedeki etkilerinin olumlu olacağı belirtildi. 
     Borsa Aracı Kurumlar Derneği Başkanı Bedii Ensari, 13 Ağustos Pazartesi gününden itibaren hayata geçirilecek uygulamanın önceden kararlaştırılmış bir konu olduğunu söyledi. Ensari, uygulamanın belki zamansız olduğunu, ancak seans sürelerinin uzatılması kararı verildiğinde piyasanın bugünkü durumunu tahmin etmenin imkansız olduğunu vurguladı. Uygulamada öncelikle piyasadaki işlem hacminin artırılmasının amaçlandığını ifade eden Ensari, uygulamayı görmeden şimdiden olumlu ya da olumsuz fikir yürütmenin yanlış olacağını kaydetti. 
     Borsa Uzmanları Derneği BUD Başkanı Nazmi Sarıkaya da, seans sürelerinin uzatılmasının uygun olmayan bir zamanda gündeme gelmesinin piyasada hem şaşkınlık, hem de hoşnutsuzluk yarattığını ifade ederek, ''Ancak, piyasa her zaman böyle kalmayacaktır, uzun vadede uygulamanın olumlu etkilerinin görüleceğine inanıyorum'' dedi. Sarıkaya, seans saatlerinin uzatılmasının uluslararası piyasaların başlayış saatine de yakınlaşması açısından olumlu olduğunu kaydetti. Gedik Yatırım Genel Müdürü Uğur Yılmaz da, konuya gündelik yaklaşımlarda bulunmanın yanlış olduğunu ifade ederek, uzun vadeli düşünüldüğünde mutlak yapılması gereken olumlu bir karar olduğunu söyledi. Yılmaz, ekonomideki rahatlamayla birlikte hisse senetleri piyasasının da orta vadede yeniden toparlanacağını ve işlem hacminde ciddi artışlar görüleceğini savundu. 
     







</TEXT>
</DOC>
