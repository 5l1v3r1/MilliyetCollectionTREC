<DOC>
<DOCNO> 42390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/siyaset/asiy.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel’de terörü kutluyorlar... 
</HEADLINE>
<TEXT>

Brüksel’den dönen Milletvekili Uluç Gürkan, "DHKP - C, Brüksel caddelerinde Taksim’deki canlı bombacıyı kahraman ilan eden yazılar asmıştı. Buna müsaade edilmemeli. Terörde ayrım yapılmamalı" dedi 
     ANKARA Milliyet 

     Brüksel’den dönen, uluslararası platformlarda Türkiye’yi de birçok kez temsil eden Avrupa Konseyi Parlamenter Meclisi Türk Grubu Başkanı Uluç Gürkan, ABD’deki terörist saldırı sonrasını şöyle değerlendirdi "NATO 5. madde kararının teröre karşı uluslararası bir dayanışma mı, yoksa ABD’ye şirin görünme gayretleri mi olduğu, Türkiye’ye yönelik terör tehditlerine karşı alacakları tavırdan anlaşılacak. Brüksel’den yeni geldim. DHKP - C, Brüksel caddelerini rengarenk boyamıştı. Taksim’deki canlı bombacı genci, kahraman ilan eden yazılar vardı. Brüksel polisi terör eylemini kutlayanlara hoşgörü gösteriyordu. Terör kaynakları arasında ayrım yapılmaması gerektiği artık anlaşılmalı. 
     Terör olayının arkasından köktendinci bir örgüt değil de, ABD içinde bir tarikat bile çıksa artık İslam kültürü terörle ve antidemokratik uygulamalarla özdeşleştiriliyor. Bu çok tehlikeli. Bir Arap aileye, havaalanında pasaport kontrolü sırasında eziyet ettiler. Onların yerinde olmak istemezdim. İslamın terörizmle uzaktan yakından ilgisi olmadığı anlatılmalı. Terörle mücadele ederken de aşırı güç kullanılmamalı, odağın ötesinde bir hedef gösterilmemeli." 
     



 SİYASET 











</TEXT>
</DOC>
