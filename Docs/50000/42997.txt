<DOC>
<DOCNO> 42997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/19/son/sondun21.html </URL>
<DATE> 2001/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslara göre Bin Ladin hala Kandahar'da... 
</HEADLINE>
<TEXT>

     Rus sınır muhafızları, ABD'de 11 Eylül'de düzenlenen saldırıların başlıca sorumlusu olarak görülen Suudi asıllı milyarder terörist Usame Bin Ladin'in hala Afganistan'ın güneyindeki Kandahar bölgesinde olduğunu söylediler. 
     İnterfaks ajansında Rus sınır muhafızlarına dayanarak yayımlanan haberde, ''Rus sınır muhafızlarına ulaşan bilgilere göre, Bin Ladin hala Kandahar'da bulunuyor'' denildi. 
     Moskova ile Duşanbe arasındaki anlaşma uyarınca, yaklaşık 11 bin Rus sınır muhafızı, Afganistan ile Tacikistan sınırını denetliyor. Öte yandan İngiliz hükümetinin teröristlere para akışını kesmek için uluslararası düzeyde çaba sarf edilmesini istediği ve topraklarında şüpheli bir banka hesabını kapattığı bildirildi. SkyNews televizyonuna demeç veren Maliye Bakanı Gordon Brown, teröristlere para akışını durdurmak istediklerini belirterek, ''Dün İngiltere'de bir banka hesabını kapattık, ancak dünyada önlem almayan birçok ülke bulunuyor'' dedi. Fransa da vatandaşlarına Pakistan'a seyahat konusunda uyarıda bulundu. Dışişleri Bakanlığı'nın internetteki sayfasında ABD'deki saldırıların ardından Pakistan'a gitmek isteyen Fransız vatandaşlarına, ''Bu ülkeye gitmeniz tavsiye edilmemektedir'' uyarısında bulunuldu. 
     Sırbistan İçişleri Bakanı Dusan Mihayloviç, Bin Ladin'in Balkanlar'da üsleri olduğunu söyledi. Beta ajansına demeç veren bakan, ''Usame Bin Ladin'in Bosna ve Kosova'da ikişer üssü var'' dedi. Bin Ladin'in Arnavutluk ve Makedonya'da da adamları olduğunu iddia eden Sırp bakan, bakanlığının elinde Bin Ladin'in örgütüyle ilgili çok sayıda istihbarat verisi bulunduğunu öne sürdü. 
     Öte yandan Romanya meclisi hava sahası, kara suları ve topraklarını NATO'nun hizmetine sokmayı kararlaştırdı. Mecliste bugün yapılan oylamada ezici çoğunluğun kabul ettiği açıklamada, uluslararası terörizmle mücadele çerçevesinde, NATO'ya Rumen toprakları, kara suları ve hava sahasının kullandırılacağı belirtildi. Romanya lideri İon İliescu, ABD'deki 11 Eylül saldırısından hemen sonra, terörle mücadelede ''NATO üyesi gibi davranmaya hazır olduklarını'' açıklamıştı. 







</TEXT>
</DOC>
