<DOC>
<DOCNO> 11545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/son/sontur06.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekirdağ açıklarındaki depremde can ve mal kaybı yok 
</HEADLINE>
<TEXT>

     Tekirdağ açıklarında dün gece meydana gelen 4.0 büyüklüğündeki depremde can ve mal kaybı olmadığı bildirildi. Tekirdağ Valisi Cemalettin Sevim, ilçelerle de temas kurulduğunu belirterek, ilde yıkım veya yaralanma olayı meydana gelmediğini söyledi. 
     Vali Sevim, saat 22.34'te Tekirdağ'ın güneyinde, denizden karaya 10 kilometre mesafede, 4.0 büyüklüğünde bir deprem meydana geldiğini belirtti. Endişe edilecek bir durum olmadığını ve depremi kendisinin de hissettiğini belirten Sevim, ''Depremden hemen sonra Belediye Başkanı, Jandarma Alay Komutanı ve Emniyet Müdürü ile birlikte kenti dolaştım. Bütün evlerin ışıkları yanıyordu. Bazı insanlarımız da sokağa çıkmışlardı. Bu kişilerle görüşerek, saat 01.00'de evlerine girmelerini sağladık'' dedi. 
     Sevim, telefonlarda problem yaşanmadığını ifade ederek, ''İlçelerle de temas kuruldu. Depremle ilgili olarak ilimizde herhangi bir yıkım veya zarar gören bir kişi yoktur. Deprem sonrası görev yapacak sivil savunma, arama kurtarma ve sağlık ekiplerimiz hazır haldedir. Her türlü tedbirimiz, plan ve programımız hazır durumdadır'' diye konuştu. Belediye Başkanı Osman Tabak da, Tekirdağ'ın sağlam zemin üzerine kurulduğuna dikkati çekerek, kentte yıkım ve yaralanma olmadığını, ancak vatandaşların tedirginliğinin sürdüğünü söyledi. 




</TEXT>
</DOC>
