<DOC>
<DOCNO> 24071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/son/sondun20.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
89 yaşındaki NAZI savaş suçlusuna ömür boyu hapis cezası 
</HEADLINE>
<TEXT>

     Nazi savaş suçlusu Anton Malloth, 2 kişiyi öldürmek suçundan Münih Ağır Ceza Mahkemesi tarafından ömür boyu hapis cezasına çarptırıldı. 
     Mahkemenin kararında, 89 yaşındaki Malloth'un bugün Çek Cumhuriyeti sınırları içinde kalan Leitmeritz kenti yakınlarındaki bir Gestapo hapishanesinin gardiyanlığını yaptığı sırada 2 Yahudi tutukluyu öldürdüğü belirtildi. 
     Kararda, eski bir SS subayı olan Malloth'un, 1943 yılında tarlada zorla çalıştırılan işçilerden birini lahana çaldığı, 1 yıl sonra da diğer bir tutukluyu, kendisine dışarıda verilen bir görevden döndüğünü bildirmediği gerekçesiyle döverek öldürdüğü kaydedildi. 
     İkinci Dünya Savaşı'ndan sonra izini kaybettirmeyi başaran Malloth, 1948 yılında bir Çek mahkemesi tarafından cinayet ve işkence suçlarından gıyabında idama mahkum edilmişti. 
     Malloth hakkında daha sonra Dortmund Nasyonal Sosyalizm Savaş Suçlarıyla Mücadele Merkezi tarafından toplam 756 kişinin öldürülmesine yardımcı olmak suçlamasıyla soruşturma başlatılmış, ancak bu soruşturma 1999 yılında delil yetersizliğinden durdurulmuştu. 
     Son olarak Münih yakınlarındaki bir yaşlılar yurdunda yaşayan Malloth hakkında, Çek makamlarının yeni bir görgü tanığının bulunduğunu bildirmelerinden sonra 1999 yılı sonunda yeniden dava açılmıştı. 







</TEXT>
</DOC>
