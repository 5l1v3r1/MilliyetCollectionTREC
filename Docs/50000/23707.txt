<DOC>
<DOCNO> 23707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/28/son/sonspo02.html </URL>
<DATE> 2001/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Teknik Direktörü "UEFA'da başarı için kadro korunmalı" 
</HEADLINE>
<TEXT>

     Gaziantepspor Teknik Direktörü Sakıp Özberk, çok başarılı bir sezon geçirdiklerini söyledi. 
     Sakıp Özberk, ''çok zor bir karşılaşma'' olarak tanımladığı Erzurumspor maçını, Denizlispor-Beşiktaş karşılaşması sonucunu düşünmeden, ''kendi işlerini, kendileri görerek'' kazandıklarını kaydetti. 
     Erzurumspor karşılaşmasında sahanın kaygan olması ve yüksek rakımın da etkisiyle ilk yarıda tutuk bir oyun sergilediklerini ifade eden Özberk, ''Buna karşın ilk yarıda farklı bir skor yakalayabilirdik. İkinci yarıda rahat bir oyun ortaya koyduk ve 2-0'lık galibiyetle UEFA Kupası'na kendi başarımızla katılma başarısını gösterdik'' dedi. 
     Sezonun son karşılaşmasını galibiyetle ve UEFA Kupası'na katılma vizesi alarak tamamladıkları için mutlu olduklarını belirten Özberk, ''Geçen sezon da UEFA Kupası'na katılmıştık. Üst üste aynı başarıyı yakalamak, her takımın yapabileceği iş değil'' diye konuştu. 
     Gaziantepspor'un başarısına katkı sağlayan yönetimden taraftara, teknik kadrodan futbolculara dek herkese teşekkür eden Özberk, spor kamuoyunun, UEFA Kupası karşılaşmalarında da aynı başarıyı beklediğine dikkati çekti. 
     Özberk, kadro dağıtılmadığı ya da en fazla 2-3 futbolcunun gitmesi ve yerlerine aynı kalitede oyuncu alınması durumunda, Gaziantepspor'un UEFA Kupası karşılaşmalarında başarılı olacağına inandığını sözlerine ekledi. 






</TEXT>
</DOC>
