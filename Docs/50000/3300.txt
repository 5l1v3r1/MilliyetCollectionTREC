<DOC>
<DOCNO> 3300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/22/siyaset/siy00.html </URL>
<DATE> 2001/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Asıl hedef benim 
</HEADLINE>
<TEXT>

Başbakan Yardımcısı Yılmaz, "Beyaz Enerji'den siyasi komplo çıkarmak isteyenler var" dedi 
     ANKARA Milliyet 

     Başbakan Yardımcısı Mesut Yılmaz, Beyaz Enerji operasyonunun asıl hedefinin kendisi olduğunu belirterek, "Adli olaydan siyasi komplo çıkarma arzusu seziyorum" dedi. 
     Yılmaz, dün Kanal D'ye, Beyaz Enerji Operasyonu, kardeşi Turgut Yılmaz, Enerji Bakanı Cumhur Ersümer ve eski danışmanı Erhan Göksel'le ilgili açıklamalarda bulundu. Yılmaz, şunları söyledi 
     "Kardeşimin ne bu işle ne de devlet işiyle uzak yakın en ufak ilgisinin olmadığını biliyorum. Soruşturmanın tamamlanmasında kimin suçlu kimin masum olduğunu bir an önce teşhisten başka dileğim yok. Bunun ortaya çıkmasını bekliyorum. Başta ismini vermekten çekinen bir jandarma yetkilisi gazeteye telefon ederek kendisine gelen iddiaları doğruymuş gibi yansıtıyor, bakanın üstünü çiziyor. Gizli yürütülmesi gereken soruşturmayı basına yansıtıyor. Bunlar vatandaşın zihninde kuşku yaratıyor. İsteğim, kimin elinde ne varsa soruşturmayı yürütenlere vermesi. Bugün bir bakanın istifasını getirmesi gibi temayül yaratırsak ilerde hiç bir bakan bu kurumlarda görev yapamaz. 
     Adli olaydan siyasi komplo çıkarma arzusu seziyorum. Ama buna hedef olanların adalete güvenmekten ve sonuçları beklemekten başka çareleri yok. Ben, kardeşim ve siyasi arkadaşlarım, iftiralara maruz kalırsak haklarımızı yasal yollardan ararız. İddianame tamamlanmadan her hangi bir şekilde yayınlanması yasalarımıza göre suçtur. Bu suçu devlet kurumunun yapması, onu suç olmaktan çıkarmaz." 
     Göksel'in kendi danışmanı olmadığını dile getiren Yılmaz, "Bir dönem kendi isteğiyle bana hizmet verdi ama bir süreden beri kapı kapı dolaşıp suçlamalar yapıyor. Kendisine karşı yasal hakkımı kullanacağım. Söylediği şeylerin yüzde 99'unun doğru olmadığını biliyorum" diye konuştu. 
     
     
     


 SİYASET 




















</TEXT>
</DOC>
