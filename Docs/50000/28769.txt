<DOC>
<DOCNO> 28769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/25/son/sontur04.html </URL>
<DATE> 2001/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star gazetesi'ni kınadı...İşte haber, işte şikayet... 
</HEADLINE>
<TEXT>

     Basın Konseyi Yüksek Kurulu, Devlet Bakanı Ramazan Mirzaoğlu'nun başvurusu üzerine, Star Gazetesi'nin ''kınanmasına'' karar verdi. 
     Konsey'den yapılan yazılı açıklamada, Yüksek Kurul'un, 9 Nisan 2001 tarihli Star Gazetesi'nde yayınlanan ''Bu da Bakan'' başlıklı haberle ilgili olarak Devlet Bakanı Mirzaoğlu'nun başvurusunu değerlendirdiği belirtildi. 
     Şikayet konusu haberin ''İkisi de bakan'' başlığıyla anons edildiği ve ''MHP'li Ramazan Mirzaoğlu...Halkı ekonomik krizle inlerken, geçen ay eşiyle birlikte Amerika'ya gitti. Şimdi de hem kendini, hem eşini Jamaika'ya davet ettirdi'', ''DSP'li Mustafa Yılmaz...Oğlunu depremzede kızla evlendirdi. Düğüne makam otosu yerine kiralık minibüsle gitti. 'Krizde şaşaalı düğün ayıp olur' dedi'' ifadelerinin yer aldığı vurgulanan açıklamada, şunlar kaydedildi 
     ''Anons, 'İki politikacı portresi 11'de' diyerek iç sayfada söz konusu iki politikacıyı mukayese eden haberleri yan yana koymuştur. Şikayetçi, sözkonusu haberde şahsını küçük düşürücü, gerçek olmayan bilgilere yer verilerek, kamuoyunun yanlış bilgilendirildiğini, haberde sözü edilen geziye eşinin katılmadığını ve bu konuda Jamaika hükümetine kendileri tarafından bir yazı yazılmadığını, uzun süredir birtakım çevrelerin kamuoyunu yanıltmaya yönelik bu tür yalan haberler yaptıklarını iddia etmiştir. 
     Basın Konseyi Yüksek Kurulu, incelemesinde, haberin sağlam bilgi ve belgelere dayanmadan yapıldığı sonucuna varmış ve Basın Meslek İlkeleri'nden 'Soruşturulması gazetecilik olanakları içinde bulunan haberler, soruşturulmaksızın veya doğruluğuna emin olunmaksızın yayınlanamaz' içerikli 6. maddesini ihlal eden Star Gazetesi'nin 'kınanmasına' oybirliği ile karar vermiştir.'' 
     
     






</TEXT>
</DOC>
