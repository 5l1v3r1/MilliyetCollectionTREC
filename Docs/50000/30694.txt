<DOC>
<DOCNO> 30694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko23.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan geçici fon'la ilgili açıklama... 
</HEADLINE>
<TEXT>

     Sermaye Piyasası Kurulu SPK Başkanlığı, Geçici Fon'dan yapılacak toplam ödeme tutarının İMKB tarafından aktarılacak ek kaynak dahil 15 trilyon lira olacağını bildirdi. 
     SPK'dan yapılan yazılı açıklamada, Kurul'un hazırladığı Özel Fon'un İşleyişine ilişkin yönetmeliğin bugünkü Resmi Gazete'de yayınlandığına dikkat çekildi ve düzenleme ile 18 Aralık 1999 tarihinden önce Kurul'ca yetki belgeleri iptal edilen aracı kurumların müşterilerinin alacaklarının kısmen ödenmesi için kurulan Özel Fon'un işleyiş esaslarının düzenlendiği kaydedildi. Bu şekilde sözkonusu tarihten önce mağdur olan yatırımcıların da koruma altına alındığı vurgulandı. 
     
     Yaklaşık 26 bin yatırımcı 
     Özellikle 1994 yılında yaşanan krizle birlikte yetki belgeleri iptal edilen ya da iflasları istenen 16 aracı kurumda yaklaşık 26 bin yatırımcının zarar gördüğü de belirtilen açıklamada, Özel Fon'un yürürlüğe girmesiyle bu yatırımcıların mağduriyetlerini gidermenin kısmen mümkün olacağı ifade edildi. 
     SPK açıklamasında daha sonra şu görüşlere yer verildi 
     'Yapılan incelemelere göre mağdur durumda olan yatırımcıların yaklaşık yüzde 80'inin alacaklarının tamamı bu fon çerçevesinde karşılanmış olacaktır. 
     18 Aralık 1999 tarihinden önce Kurul'ca tüm yetki belgeleri iptal edilen aracı kurumların alacak sahiplerinin sermaye piyasası faaliyetlerinden doğan alacakları Özel Fon kapsamındadır. Ancak Fon'dan ödeme yapılabilmesi için, bu tarihten önce veya sonra aracı kurumlar hakkında iflas davası açılarak iflas kararı verilmiş olması, iflas tasfiyesinin tamamlanarak alacakların borç ödemeden aciz belgesine bağlanmış olması şarttır.'' 
     
     15 trilyonluk ödeme 
     Açıklamada, 31 Aralık 2001 tarihine kadar bir alacak sahibine yapılacak ödeme tutarının 3 milyar 120 milyon lirayı aşamayacağı da bildirildi. Bu tutarın her yıl ilan edilen yeniden değerleme katsayısı oranında arttırılacağı vurgulanan açıklamada, alacaklıların bu madde uyarınca yapılan ödemeleri aşan alacakları için genel hükümlerden doğan hakların saklı olduğuna da işaret edildi. 
     SPK açıklamasında bu şekilde Geçici Fon'dan yapılacak toplam ödemenin İMKB tarafından aktarılacak ek kaynak dahil 17 trilyon lira olacağı, hak sahiplerine yapılan ödemelerin, aracı kurumların tasfiyesini yürüten iflas dairelerince yapılacağı kaydedildi. SPK, yatırımcılara ilgili iflas dairelerine başvurarak, alacaklarını takip etmeleri uyarısında da bulundu. 
     
     Aracı kuruluşlar 
     Daha önce yetki belgeleri iptal edilen ya da iflasları istenen 16 aracı kuruluş şunlar 
     Semih Menkul Değerler A.Ş, AOG Türkinvest Menkul Değerler A.Ş, Çarmen Çarşı Menkul Değerler A.Ş, Pasifik Menkul Değerler A.Ş, Marmara Menkul Değerler ve Finansman A.Ş, Uğur Menkul Değerler A.Ş, Kazanç Menkul Değerler A.Ş, Birikim Menkul Değerler a.Ş, Salahsun Hekimoğlu Menkul Değerler A.Ş, Yener Kaya Menkul Değerler A.Ş, Önder Menkul Değerler A.Ş, Boğaziçi Menkul Değerler A.Ş, Türmen Menkul Değerler A.Ş, Ali Alpay Menkul Değerler A.Ş, Emper Menkul Değerler A.Ş, Başak Menkul Değerler A.Ş 







</TEXT>
</DOC>
