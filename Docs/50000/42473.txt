<DOC>
<DOCNO> 42473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/16/son/sonspo02.html </URL>
<DATE> 2001/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş evinde yeni bir rekorun sinyallerini veriyor 
</HEADLINE>
<TEXT>

     Birinci Süper Lig'e kötü bir başlangıç yapan Beşiktaş, özellikle kendi sahasında yaptığı maçlarda başarısız sonuçlar alıyor. 
     Bu sezon evinde yaptığı 3 maçın 2'sini yitiren siyah-beyazlılar için, artık BJK İnönü Stadı tılsımını yitirdi. Özellikle 1980'li yılların sonunda ve 1990 yılların başlarında evinde rakiplerine geçit vermeyen Beşiktaş, son yıllarda ise bu özelliğini yitirdi. Deplasmanda oynayan ekipler için BJK İnönü Stadı, geçmiş yıllarda bir kabusken, son zamanlarda her takım İstanbul deplasmanına kazanmak için geliyor. 
     Son 5 sezonda özellikle Anadolu ekipleri karşısında BJK İnönü Stadı'nda puanlar yitiren ''Kara Kartallar'', yitirdikleri bu puanlarla şampiyonluk yarışının da dışında kaldılar. 
     
     Rekor bir sezonda 4 yenilgi 
     Tarihinde bir sezon içinde evinde en çok 4 yenilgi alan Beşiktaş, bu sezon daha 5. hafta sonunda 2 kez yenilgiyle tanışırken, yeni bir rekora imza atacağının sinyallerini verdi. 
     
     Daum'un ilk dönemi... 
     Teknik direktör Christoph Daum'un, siyah-beyazlı takımın başında olduğu 1995-96 sezonunda Beşiktaş, yine evinde başarılı sonuçlar alamamıştı. 
     Alman teknik adam döneminde kendi sahasında yaptığı 17 maçın 4'ünü yitiren siyah-beyazlılar, 2 de beraberlik almış ve tarihinin evinde en başarısız olduğu 3. sezonu yaşamıştı. 






</TEXT>
</DOC>
