<DOC>
<DOCNO> 46495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sondun11.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da Cuma gerginliği erken başladı 
</HEADLINE>
<TEXT>

     Pakistan'ın Karaçi kentinde, köktendici grupların yandaşları oldukları belirtilen yüzlerce kişinin düzenledikleri gösteride, polisle çatıştığı, bir Amerikan lokantasını ateşe verdiği bildirildi. 
     Pakistanlı yetkililerin açıklamalarına göre, ülkenin güneyindeki liman kenti Karaçi'de bu sabah yüzlerce gösterici, polise taş attı ve Amerikan Kentucky Fried Chicken'a ait olduğu belirtilen lokantayı ateşe verdi. 
     İtfaiye görevlilerinin olay yerine gittiği haber verilirken, olaylarda yaralanan olup olmadığı henüz bilinmiyor. 
     Pakistan'da önde gelen dinci siyasi partilerin liderleri, ABD'nin Afganistan'a yönelik askeri harekatını ve Pakistan yönetiminin Washington'ı desteklemesini protesto amacıyla bugün ülke çapında gösteri düzenlenmesi çağrısında bulunmuştu. 
     
     Gözyaşartıcı bombalar 

     Pakistan'ın liman kenti Karaçi'de de bu sabah bir Amerikan lokantasını ve otomobilleri ateşe veren göstericilere polisin gözyaşartıcı bombayla müdahale ettiği bildiriliyor. 
     Polisin açıklamasına göre, bu sabah Karaçi'de toplanan ve ABD aleyhtarı sloganlar atan göstericiler hükümet binalarına, bankalara zarar vermeye çalıştı, sokaklarda lastik yaktı ve Amerikan Kentucky Fried Chicken'a ait iki lokantadan birini ateşe verdi ve taşa tuttu. 
     Açıklamaya göre, göstecilerden biri Lyari bölgesinde bir hükümet binasına girmeyi başarırken, iki resmi araç da ateşe verildi. 
     
     Peşaver'de görülmemiş önlemler 

     Pakistan'ın Peşaver kentinde Afganistan'daki Taliban hedeflerine yönelik hava harekatının başlamasından sonraki ilk Cuma günü nedeniyle görülmemiş güvenlik önlemleri alındı. 
     Sınır kenti Peşaver'deki gerginlik tüm ağırlığıyla yaşanırken, asker ve polis kentin tüm ana caddeleri ve önemli noktalarını kuşattı. 
     Kentin önemli noktalarından Şah Kabul türbesinin üzerine kum torbalarından yapılan siperler içine makinalı tüfekli askerler mevzilenirken, ana caddeler Namak Mandi ile Çoba Çok, askeri birlikler tarafından trafiğe kapatıldı. 
     Trafiğe kapatılan caddelerde, tam teçhizatlı asker ve polis, zırhlı araçlarla mevzilendi. 
     






</TEXT>
</DOC>
