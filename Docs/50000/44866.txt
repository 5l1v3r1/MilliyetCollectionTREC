<DOC>
<DOCNO> 44866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sondun23.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Deterjansız çamaşır makinası, deterjan üreticilerini kızdırdı 
</HEADLINE>
<TEXT>

     Japonların beyaz eşya üreticisi Sanyo'nun, deterjan gerektirmeyen çamaşın makinası ürettiği yolundaki haberler deterjan üreticilerini kızdırdı. 
     Sanyo grubunun ''deterjansız daha da beyaz çamaşırlar'' sloganıyla deterjan gerektirmeyen çamaşır makinası üretmesi fikrini reddeden Japon Sabun ve Deterjan Üreticileri Derneği sözcüsü Takeshi Watanabe, ''Deterjan gerektirmeyen çamaşır makinası üretildiğini söylemek yanlıştır'' dedi. 
     Derneğin bir deneme yaparak, bir gün giyilmiş iç çamaşırlarını deterjan koymadan Sanyo çamaşır makinasında yıkayınca, çamaşırların beyazlığını kaybettiğinin tespit edildiğini belirten sözcü, deterjansız birkaç yıkamada giysilerin ''ağzının yüzünün bir tarafa'' gittiğini, renklerini kaybettiklerini ve polyester ürünlerin lekeli kaldığını gördüklerini söyledi. 
     Dernek sözcüsü, Sanyo'nun ortaya attığı tasarruf fikrinin ''koca bir yalan'' olduğunu belirterek, 1 kilogram çamaşırı Sanyo ile yıkamanın 9.6 yen, klasik bir makinayla deterjanlı yıkamanın ise 6.3 yene mal olduğunu kaydetti. 
     Sanyo'dan yapılan karşı açıklamadaysa, elektroliz sistemiyle üretilen makinalarındaki ''0 deterjan'' programının çok kirli çamaşırlar için değil, az kirlenmiş çamaşırlar için tasarlandığı ve makinada deterjanlı kullanımlar için porgramların da bulunduğu belirtildi. 
     Açıklamada, ''Eğer New York'ta maraton koşusuna katılan birinin giysilerini yıkayacaksanız, bu giysilerin temizlenmesi için elbette deterjan kullanacaksınız, biz deterjanın gereksiz olduğunu söylemiyoruz. Bizim amacımız, gerekli olmadığı hallerde deterjan kullanılmamasını sağlamaktır'' denildi. 
     






</TEXT>
</DOC>
