<DOC>
<DOCNO> 8024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/son/soneko18.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın ödeyeceği parayı topladı 
</HEADLINE>
<TEXT>

     Hazine, 1 aylık bono ihalesi ve kamuya yaptığı satış, döviz cinsinden 4 aylık bono ihracı ve yurtdışında Euro cinsinden tahvil borçlanmasıyla, yarın yapacağı 3.9 katrilyon liralık iç borç geri ödemesi için gerekli parayı toparladı. 
     Dün yaşanan gelişmeler sonrası piyasalarda, Hazine'nin bugün nasıl ve hangi koşullarda borçlanacağı konusu merakla beklenirken, Türk lirası ve döviz cinsinden borçlanmayla soruna çözüm bulundu. Hazine ihalesinde vadenin kısalıp, bileşik faizin yüzde 144.2'yi bulması krizin faturası olarak dikkati çekerken, Hazine'nin bu ortamda borçlanmayı gerçekleştirmesi ise sevindirici gelişme olarak dikkati çekti. 
     Bugün yapılan 1 aylık bono ihalesinden gelen net 1.5 katrilyon lira, kamuya yapılan 355.5 trilyon liralık satış, TAP yöntemiyle döviz cinsinden 4 aylık bono satışından gelen 530 milyon dolar yaklaşık 363.6 trilyon lira ile hafta başında son dilim para girişi gerçekleşen 750 milyon Euro'luk yaklaşık 474 trilyon lira yurt dışında tahvil ihracıyla, yarınki paranın önemli bir kısmı karşılanmış oldu. 
     Dün Merkez Bankası'ndan 5 milyar dolara yakın döviz satın alan bankaların bugün satışa geçmeleri ve sattıkları döviz tutarının 1 milyar doları aşması da, olumlu bir gelişme olarak nitelendiriliyor. 
     Hazine daha önce, bugün 7 aylık bono ve 12 ay vadeli tahvil ihaleleri gerçekleştireceğini açıklarken, 3.5-3.7 katrilyon liralık net borçlanma öngörülmüştü. Hazine borçlanma tutarını daha sonra net 2.9-3.2 katrilyon liraya indirdi.Dün MGK'dan yaşanan gelişmelerin piyasalardaki etkileri üzerine, bu sabah söz konusu iki ihale iptal edilip, yerine 1 aylık bono ve TAP yöntemiyle döviz cinsinden 4 aylık bono satışı yapılacağı duyuruldu. 
     Sonuçta bugün piyasada borçlanmasını gerçekleştiren Hazine, yarın 3.9 katrilyon liralık iç borç geri ödemesi yapacak. Söz konusu paranın 2 katrılyon 671.3 trilyon lirasını anapara, 1 katrilyon 254.8 trilyon lirasını ise faiz ödemeleri oluşturuyor. 




</TEXT>
</DOC>
