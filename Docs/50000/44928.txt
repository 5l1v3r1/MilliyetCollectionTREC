<DOC>
<DOCNO> 44928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/03/son/sontur09.html </URL>
<DATE> 2001/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrampaşa Cezaevi'nde "paket servis"e önlem... 
</HEADLINE>
<TEXT>

     Bayrampaşa Cezaevi'nde, dışarıdan atılan ve içinde silah, uyuşturucu, cep telefonu yer alan paketlerin, tutuklu ve hükümlülerin eline geçmemesi için bir dizi önlem alındı. 
     Bayrampaşa Cezaevi'ne dışarıdan atılan paketlerin özellikle havalandırma bölümlerinin üzerindeki tel örgülere düşmesi ve çatının üzerine çıkan tutuklu ve hükümlülerin bu paketleri alıp, blokları birbirine bağlayan koridorları kullanarak koğuşlarına gitmeleri nedeniyle cezaevinin fiziki yapısındaki bazı değişiklikleri de içeren bir dizi tedbir uygulamasına geçildi. 
     Cezaevi içinde yaklaşık 2 aydır süren çalışmalar sonucu, öncelikle ''B'' ile ''C'' ve ''D'' blokları birbirine bağlayan koridorlar tamamen kapatıldı. 
     Blok çatılarında yapılan düzenlemeyle de, tutuklu ve hükümlülerin çatılardan atlayarak koğuşlar arasında gezinmesi engellendi. 
     Cezaevinin sokak bölümüne bakan tarafındaki duvarın tel örgüleri de, yerden yaklaşık 10 metre yükseltildi. 
     Buna rağmen yüksek binalardan yine cezaevine paketlerin atıldığı, ancak bu paketlerin artık tutuklu ve hükümlülerin eline geçmesinin zor olduğu kaydedildi. 
     Koridor ve çatılarda devriye görevi yapan jandarmanın dışarıdan atılan paketleri ele geçirmeye başladığı belirtilirken, son olarak önceki gece dışarıdan atılan 3 paketi devriyelerin bulduğu ve bu paketlerin içinden uyuşturucu ile cep telefonu ele geçirildiği bildirildi. 
     Cezaevi güvenliğine ilişkin alınan önlemler çerçevesinde artık ziyarete gelen kişilerde soyadı benzerliği aranıyor, benzerlik olmaması durumunda da nüfus müdürlüğünden akraba olduklarına dair yazı isteniyor. 
     Tutuklu ve hükümlülerin dışarıdan istedikleri erzak siparişi konusunda da kısıtlamalara gidilip, önlemler artırıldı. 
     






</TEXT>
</DOC>
