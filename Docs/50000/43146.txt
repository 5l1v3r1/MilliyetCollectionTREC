<DOC>
<DOCNO> 43146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/20/spor/spo01.html </URL>
<DATE> 2001/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Zdravkov 
</HEADLINE>
<TEXT>

Beşiktaş yönetimi, son anda renklerine bağladığı Danimarkalı kaleci Kjaer’i gözden çıkardı. İstanbulspor’un Bulgar file bekçisi için transfer teklifi yaptı 
     SİYAH - Beyazlı kulüpte Teknik Direktör Christoph Daum’un ısrarıyla transfer edilen Danimarkalı kaleci Peter Kjaer’in yıldızı her geçen gün sönüyor. Geldiği günden bu yana özellikle zamanlama hatalarıyla dikkat çeken Kjaer’in gözden düştüğü ve yönetimin yeni kaleci arayışına geçtiği belirtildi. Adaylar arasında listede başı çeken Zdravkov için İstanbulspor’a teklif götürüldü. 
     İSTANBULSPOR’UN Bulgar kaleci için 1 milyon dolar istemesi bu transferi şimdilik çıkmaza sürükledi. Öte yandan sakatlıklar nedeniyle sıkıntı çeken Daum’un bir forvet oyuncusu daha alacağı bildirildi. Adaylar arasında yine İstanbulspor’da forma giyen Mehmet Yozgatlı’nın ismi geçiyor. Denizlispor’un sağ kanat oyuncularından Ali Tandoğan da gündemdeki yerini koruyor. n BİLAL MEŞE 
     
Gruplar birleşti      BEŞİKTAŞ’TA Mart 2002’de yapılacak kongre öncesi seçim çalışmaları başladı. Camianın önde gelen iki grubu Üsküdar Beşiktaşlılar Cemiyeti ile Birleşik Grup birleşme kararı aldı. Birleşik Grup Basın Sözcüsü Süleyman Eren, toplam 1700 kongre üyesine sahip iki grubun birlikte hareket edeceğini söyledi. Eren, yönetim kurulunun da Necdet Özsezgin, Aydın İzgeç ve Cengiz Zülfikar’dan oluştuğunu bildirdi. 
     
Kartal’da revizyon      CHRİSTOPH Daum, Ankaragücü karşısına süreceği kadroda revizyona gidecek. Kaptan Tayfur’a yeniden orta alanda görev verip, sağ kanatta Veit’i yedeğe çekecek. Nihat’ı bu alana kaydırmayı planlayan Daum, ayrıca Bayram’a da ilk on birde şans vermeyi düşünüyor. Forvette yine İlhan ve Sertan forma giyecek. Savunmada Erman ve Ümit’in yanındaki isim için Ronaldo ile Ahmet Yıldırım arasında seçim yapılacak. 
     
Çalımbay’a jest      LİGDE iyi bir çıkış yakalayan Göztepe, Kocaelispor maçına Fulya’da hazırlanacak. Sarı - Kırmızılı ekibi çalıştıran Beşiktaş’ın eski futbolcusu Rıza Çalımbay’ın isteği üzerine yönetim Fulya için izin çıkardı. Dün İstanbul’a gelen ve kampa giren Göztepe, iki gün süreyle çalışmalarını burada sürdürecek. 
     



 SPOR 























</TEXT>
</DOC>
