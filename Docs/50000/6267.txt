<DOC>
<DOCNO> 6267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/09/son/sondun04.html </URL>
<DATE> 2001/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi Clinton hakkında soruşturma açıyor 
</HEADLINE>
<TEXT>

     ABD Kongresi, görevden ayrıldığı gün çok sayıda suçluyla birlikte, ağır derecede yolsuzlukla itham edildiği için yıllardır İsviçre'de yaşayan dolar milyarderi Marc Rich'i de kapsayan bir ''son dakika af kararnamesi'' yayınlayan eski başkan Bill Clinton hakkında soruşturma açtı. 
     Kongrenin alt kanadını oluşturan Temsilciler Meclisi'nin, Hükümet Reform Komitesi Başkanı Cumhuriyetçi Parti Milletvekili Dan Burton, Marc Rich'in affının ''haklılık derecesinin'' ve Rich ailesinin Clinton'ın mensubu olduğu Demokrat Parti ile mali bağlarının ortaya çıkarılması için eski başkan hakkında soruşturma açtığını bildirdi. 
     Cumhuriyetçi Parti yetkilileri son olarak, Rich'in boşandığı ancak halen yakın ilişkisini sürdürdüğü eşi Denise Rich'in, Demokrat Parti'nin seçim kampanyasına 1 milyon dolar yaklaşık 680 milyar lira bağışta bulunduğunu hatırlatarak, kaçak işadamının, Clinton'ın partisine yaptığı mali katkıyla ''affını satın aldığını'' öne sürdü. 
     ABD'de genellikle görevlerinden ayrılmak üzere olan başkanlar, kendilerine verilen yetkiyle bazı suçluları affediyor. Ancak Clinton'ın 20 Ocak'ta görevinin son dakikalarında 100'den fazla kişiyi affetmesi, affedilenlerin özelliklerinden dolayı ABD'de sert eleştirilere hedef oldu. 
     Clinton'ın son dakika affından yararlananlar arasında, uyuşturucu kullanma cezası bulunan üvey kardeşi Roger Clinton, eski başkan ve eşi Hillary'nin beraat ettikleri Whitewater mali skandalında hapse mahkum olan arkadaşları Susan McDougall da bulunuyor. 
     Ancak Clinton'ın affettiği kişiler arasında en fazla tepkiyi, 48 milyon dolarlık vergi kaçakçılığı, yolsuzluk ve İran ile yasa dışı petrol ticareti yapmakla suçlanan Marc Rich topladı. Rich, hakkında resmi suçlamanın yapıldığı 1983'den beri kaçak olarak İsviçre'de yaşıyor. 
     Clinton hakkında Temsilciler Meclisi'nde açılan soruşturmaya destek veren Cumhuriyetçi Parti Senatörü Arlen Specter da ''başkanların kral olmadığını'' belirterek, başkanlarca yayınlanan af kararnamelerinin kongrede 3'de 2 çoğunlukla geri çevirilebilmesini sağlayacak bir tasarı sunacağını bildirdi. Specter, bu tasarının geçmişe yönelik uygulanabilmesini de sağlamaya çalışacağını bildirdi. ABD yasalarına göre, Temsilciler Meclisi Komitesi'nde açılan soruşturmada Clinton suçlu bulunsa dahi, hakkında yasal yaptırım uygulanamıyor. Ancak bu soruşturmaya paralel olarak senatör Specter'ın tasarısının yasalaşması durumunda, Clinton hakkında yargı yolunun açılabileceği belirtiliyor. 




</TEXT>
</DOC>
