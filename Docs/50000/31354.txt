<DOC>
<DOCNO> 31354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/10/son/sonspo10.html </URL>
<DATE> 2001/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler Birleşik Grup Derneği'nden Yıldırım'a eleştiri.. 
</HEADLINE>
<TEXT>

     Fenerbahçe'nin yeni yönetim kurulunda muhasip üyeliğe başkan Aziz Yıldırım'ın kardeşi Ali Yıldırım'ın getirilmesine, Fenerbahçeliler Birleşik Grup Derneği tepki gösterdi. 
     Dernekten yapılan yazılı açıklamada, Başkan Aziz Yıldırım'ın, yönetim kurulunda muhasip üyeliği kardeşine verdirmek suretiyle, camiada tehlikeli sonuçlar doğurabilecek bazı oluşumlar içine girdiği öne sürüldü. Yönetimde muhasip üyelik yapacak kişinin, başkanın kardeşi veya emanetçisi olmaması gerektiği kaydedilen açıklamada, ''Kulübün tüm hesaplarının üyelerin denetimine açık ve şeffaf olabilmesi için, tarafsızlığına gölge düşmeyecek bir ismin bu görevi üstlenmesi, etik açıdan daha doğru olurdu'' denildi. 
     Aziz Yıldırım'ın, bu göreve kardeşini getirmesinin, ''Kulüp hesaplarını camianın denetiminden kaçırma niyetinde olduğu izlenimi verdiği'' ifade edilen açıklamada, şu görüşlere yer verildi ''Bu tehlikeli başlangıç için sayın Yıldırım'ı uyarıyoruz. Kulübün muhasebe kayıtlarını, bu konuda ihtisas sahibi olmayan kardeşine tutturması ve tüm uyarılara rağmen FIFA menajeri Sadettin Saran'ı yönetime alarak, ona transferlerin sorumluluğunu vermesi, şaibe doğurabilecek nitelikte kararlardır. Sayın Yıldırım yanlışlarından dönmediği takdirde, bunun sonuçlarına elbette katlanacaktır.'' 







</TEXT>
</DOC>
