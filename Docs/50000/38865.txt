<DOC>
<DOCNO> 38865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/25/guncel/gun08.html </URL>
<DATE> 2001/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devleti soyanın namazı kılınır mı 
</HEADLINE>
<TEXT>

ÇAPRAZ ATEŞ 
     İSTANBUL 

     Prof. Dr. Yaşar Nuri Öztürk’ün dün köşesinde, "Hz. Resul, kamunun haklarına, mallarına musallat olanların cenazelerini kılmazdı. Bu Muhammedi tavır, Türkiye’yi yönetenlere, siyasetçilerimize, kamu mevkilerinin su başlarında bulunanlara, ibadetleri şov aracı yapanlara ithaf olunur" şeklindeki açıklaması tartışmalara yol açtı. Hz. Muhammed’in bu tür suç işleyenlerin cenazesini kılıp kılmadığını, cenaze namazındaki kıstasları uzmanlara sorduk. 
     
     Prof. Dr. Yaşar Nuri Öztürk 
Peygamberimiz kılmadı      Peygamber Efendimiz, şehit olmuş, kendi hizmetindeki bir sahabesinin arkasından ağlayanlara, "Ağlamayın, o şehit falan olmadı, cehennemi boyladı" diyor. "Ama nasıl olur O sizin sahabeniz ve sizin dizlerinizin dibinde şehit oldu. Bundan büyük mevki mi olur " diyorlar. Peygamber Efendimiz, "Olmadı. Çünkü, o kendisine emanet ettiğimiz kamu mallarından bir miktar kumaşı hakkı olmadan çaldı ve kendisine elbise yaptı, o yüzden cehennemi boyladı" diye yanıt veriyor. "Bir miktar kumaş için bu ağır bir ceza değil mi " diye yeniden sormaları üzerine, Peygamber Efendimiz şu cevabı veriyor "Bir eski takunyanın tasmasını dahi halkın malından çalmış, götürmüş olsa, yine aynı akıbete uğrardı." Peygamberimizi takip ediyorlar, tavrına bakıyorlar. Kamu malından çalarak itham altında kalanların, bir suçlamaya maruz kalmış kişilerin cenazelerine gitmiyor. Hatırlamazlar tabii... Kaynakları okuyanlar bilir, ama bazıları da hatırlamak istemiyor. 50 tane kaynak veririm, bütün hadis kaynaklarında vardır. 
     
     Prof. Dr. Zekeriya Beyaz Marmara Üniversitesi İlahiyat Fakültesi Dekanı 
Hesap öbür dünyada      Peygamber Efendimizin kamu mallarına musallat olanların cenaze namazını kılıp kılmadığını ben şahsen hatırlamıyorum. Bugüne kadar da duymadım. Bizim fıkıhta, "Ben Müslümanım" diyen herkesin namazı kılınır. Yani Müslüman olan ve camiye getirilen her cenazenin namazını biz kılarız. Çünkü insanların hesapları öbür dünyadadır. Biz burada onların manevi dünyalarını hesap edemeyiz. Her namazı kılarız. Bu sanıyorum Yaşar Bey’in kendi yorumudur. Nasıl böyle bir bilgi edinmiş bilemeyeceğim. 
     
     Tayyar Altıkulaç Diyanet İşleri eski Başkanı 
Kaynağını göstermeli      Araştırmama göre böyle bir şey yok. Kamu mallarına el uzatmak, çalıp çırpmak büyük günahtır. Ancak, insanlar büyük günah işleyebilirler ama, dinden çıkmazlar. Dinden çıkmadıkça ve Müslüman ise bir insanın cenaze namazı kılınır. Özetle Müslümanlıktan çıkmamış olan herkesin cenaze namazı kılınır. Herkesin değişik türde günahları vardır, din açısından günahk r olmak cenaze namazının kılınmasına engel değildir. Yaşar Bey, değerlendirmesinin kaynağını da söylemeli. Önemli bir iddia bu. Kamu malı yiyen insana, hiç kimse hoşgörüyle bakmadığı için, böyle bir iddiayı ortaya atmak, okuyucuya hoş gelebilir, ama din bakımından bu hükmün doğru olup olmadığı ayrı bir konu. 
     



 GÜNCEL 
















</TEXT>
</DOC>
