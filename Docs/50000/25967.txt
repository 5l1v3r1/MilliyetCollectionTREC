<DOC>
<DOCNO> 25967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/09/son/sontur14.html </URL>
<DATE> 2001/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Emlak Bankası kapatılamaz" mitingi olaysız geçti... 
</HEADLINE>
<TEXT>

     Türkiye Emlak Bankası'nın kapatılmasını protesto amacıyla Emlak Bankası Çalışanları ve Emeklileri Sosyal Yardımlaşma Derneği tarafından ''Emlak Bankası Kapatılamaz'' adı altında bir miting düzenlendi. 
     Şişli Abide-i Hürriyet Meydanı'ndaki mitinge, yurdun çeşitli yerlerinden gelen banka çalışanları ve emeklileri katıldı. Bir dakikalık saygı duruşu ve İstiklal Marşı'nın okunmasıyla başlayan mitingte konuşan Dernek Başkanı Kemal Ökçün, yaşanan krizlerin faturasının kamu bankalarına kesildiğini ve kamuoyunda yeterince tartışılmadan süratle bazı kararlar alındığını öne sürdü. 
     Emlak Bankası'nın, ''büyük bir telaşla'' kapatılmak istendiğini savunan Ökçün, şunları söyledi 
     ''Bankanın bu hızda tasviye sürecine sokulması akıllara birçok soru getirmektedir. Daha önceki banka tasviyeleri de dikkate alındığında, tasfiye işlerini sevinçle karşılayıp propagandasını yapanlar, bankanın alacaklarına sünger çekilmesi yönünde beklentiler olduğunu düşündürmektedir. 
     Bankacılık alanında uzmanlaşmış personelin bu alandan koparılarak deneyimleri olmayan alanlara kaydırılması ise başka bir sorundur. Onbinlerce çalışan mağdur edilmiş olacağı gibi tasfiye operasyonu bankaların ülke ekonomisine sağladığı katma değeri de sıfıra indirmiş olacak.'' 
     Derneğin kurucularından ve Onursal Başkan Ümit Bayülgen de, Emlak Bankası'nı, Atatürk'ün kurduğunu hatırlatarak, ''75 yıllık bir maziye sahip bankanın kapatılmak istenmesi hem kanunlara hem de vicdana aykırıdır'' dedi. 
     Derneğin Genel Başkan Yardımcısı Hikmet Aytek de, yaşanan ekonomik sıkıntıların ''Türk milletinin büyüklüğü'' ile aşılacağını dile getirerek, ''Ülkeyi yönetenler, çare biziz, ulu önder gibi sizlerde bize güvenin'' şeklinde konuştu. 
     Munzam Vakfı Başkanı Mehmet Ağbaş ise alanda bulunanlara, ''Atatürk'ün Gençliğe Hitabesi''ni okuttu. 
     Çeşitli sloganların atıldığı ve pankartların taşındığı mitingte, 10. Yıl Marşı da okundu. Geniş güvenlik önlemlerinin alındığı miting, katılımcıların dağılmasıyla sona erdi. 







</TEXT>
</DOC>
