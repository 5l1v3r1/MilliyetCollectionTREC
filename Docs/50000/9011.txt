<DOC>
<DOCNO> 9011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/26/son/sondun12.html </URL>
<DATE> 2001/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Başbakanı Şaron'un Özel Temsilcisi Rosenne Ankara'da 
</HEADLINE>
<TEXT>

     İsrail'in yeni başbakanı Ariel Şaron'un Özel Temsilcisi Meir Rosenne, temaslarda bulunmak üzere Ankara'ya geldi. 
     Esenboğa havalimanında Dışişleri Bakanlığı yetkilileri ve İsrail'in Ankara Büyükelçisi Uri Bar Ner tarafından karşılanan Rosenne, Ankara'ya gelmekten dolayı memnun olduğunu belirterek, Türkiye'yi önemli bir ülke olarak gördüklerini kaydetti. 
     Türkiye'ye Başbakan Şaron'dan dostluk mesajı getirdiğini ifade eden Rosenne, bu dostluk mesajının Türkiye'nin yanı sıra sadece 4-5 ülkeye gönderildiğine dikkati çekti. 
     Kendisinin daha önce Türkiye'ye Temmuz 1944 yılında mülteci olarak geldiğini söyleyen Rosenne, Romanya'da doğduğunu ve ülkesinin Naziler tarafından işgal edilmesi üzerine gemilerle Romanya'yı terketmek zorunda kaldıklarını ifade etti. Rosenne, gemilerle ilk olarak Türkiye'ye, daha sonra da trenle Filistin'e gittiklerini anlattı. Özel Temsilci Rosenne, ''Bu nedenle ben de dahil, o gemideki Yahudiler varlığımızı Türkiye'nin bizi kabul etmesine borçluyuz'' diye konuştu. Bu nedenle Türkiye'nin kendisi için özel bir anlam ifade ettiğini söyleyen Rosenne, 57 yıl sonra Şaron'un temsilcisi olarak Ankara'ya gelmekten ve dostluk mesajı getirmekten ayrı bir memnuniyet duyduğunu söyledi. 




</TEXT>
</DOC>
