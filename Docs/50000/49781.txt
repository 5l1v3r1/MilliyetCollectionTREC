<DOC>
<DOCNO> 49781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sondun18.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "ABD saldırılarında 1500 kişi öldü.." 
</HEADLINE>
<TEXT>

     Afganistan'daki Taliban yönetimi, Afganistan'a 25 gün önce başlayan saldırılardan bu yana Amerikan hava akınlarında 1500 kişinin öldüğünü açıkladı. 
     Taliban'ın İslamabad Büyükelçisi Molla Abdüsselam Zaif, düzenlediği basın toplantısında, Amerikan bombardımanında ölü sayısının 1500'e yükseldiğini ve güneydeki Kandahar kentinde Amerikan bombalarının vurduğu bir klinikte çok sayıda ölü olduğunu belirtti. 
     Zaif, ABD'nin Taliban'ın karargahı Kandahar'a düzenlediği saldırılarda enerji santralleri ve köprüleri hedef aldığını söyledi. 
     Taliban büyükelçisi, ABD'nin, Taliban'ın 11 Eylül'deki saldırıların baş zanlısı Suudi asıllı Usame Bin Ladin'i teslim etmesi talebinde, bir kişi suçluluğu kanıtlanıncaya kadar masumdur ilkesini görmezden geldiğini kaydetti. 
     Zaif, ABD'nin Kuzey İttifakı'nın kuzeydeki Mezar-ı Şerif kentini ele geçirme çabalarına yardım ederek, ABD önderliğindeki ittifakın yalnızca terörizmle mücadeleyi değil aynı zamanda kuzeyde ''kukla bir hükümet kurmayı ve ülkenin İslami kimliğini silmeyi amaçladığını gösterdiğini'' söyledi. 
     Taliban büyükelçisi, ''Bu, Washington yönetiminin Afganistan'da ebedileştirdiği devlet terörizminin en kötü biçimi'' diye konuştu. 
     Taliban'ın kayıplara ilişkin açıklaması bağımsız kaynaklarca doğrulanamazken, Amerikan yönetimi sivil kayıp sayısının abartıldığını savunuyor. 
     






</TEXT>
</DOC>
