<DOC>
<DOCNO> 21279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/15/siyaset/siy03.html </URL>
<DATE> 2001/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şeyi "DÜĞME" başlattı... 
</HEADLINE>
<TEXT>

     Beyaz Enerji operasyonuyla birlikte "düğmeye kimin bastığı" tartışmaları da başladı. Soruşturmanın başlarında, bir TSK mensubunun operasyonu askerin başlattığını belirten "düğmeye biz bastık" sözleri, gündeme bomba gibi düştü. Bunun üzerine Başbakan Bülent Ecevit, bu jandarma yetkilisinin kim olduğunun öğrenilmesini istedi, ancak bugüne kadar bu demeci veren askeri yetkilinin kimliği açıklanmadı. 
     Jandarmayla Ankara DGM savcılığı soruşturmayı birlikte yürüttü. Soruşturma sırasında Albay Aziz Ergen’in ismi, sürekli Savcı Talat Şalk ile birlikte geçti. Son olarak, Ergen ile Şalk, Sabah gazetesi Ankara bürosunun barına gitti ve Ankara Temsilcisi ve yüksek yargı muhabiriyle bir araya geldi. Burada konuşulanların Başbakan Yardımcısı Hüsamettin Özkan’a iletildiği, Özkan’ın da bunları Adalet Bakanı Hikmet Sami Türk’e söylediği belirtildi. 
     Buna dayanak olarak, Şalk’ı yanına çağıran Türk’ün, barda geçen konuşmalarla ilgili ayrıntılı sorular sorması gösterildi. Şalk’ın bunun üzerine Sabah’ı kendisine komplo kurmakla suçladığı belirtildi. Türk, bu konuşmayla ilgili ellerinde kaset olmadığını, ancak bu tür konuşmaların rahatlıkla duyulduğunu söyledi. Görüşmede Ergen’in de yer almasına rağmen, Jandarma Genel Komutanlığı sessizliğini korudu. 
     



 SİYASET 
















</TEXT>
</DOC>
