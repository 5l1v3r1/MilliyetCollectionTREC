<DOC>
<DOCNO> 32542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/17/son/sonspo07.html </URL>
<DATE> 2001/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Terim'i Sacchi'ye benzetti.. 
</HEADLINE>
<TEXT>

     Teknik direktörlüğünü Fatih Terim'in yaptıığı AC Milan takımının dünkü sezon açılışı, İtalyan spor basınında geniş yer aldı. 
     Fatih Terim'i, gerek hareketleri, gerekse oyun anlayışı yönünden ünlü teknik adam Arrigo Sacchi'ye benzeten İtalyan basını, AC Milan'ın sezon açılışıyla ilgili haberlerinde de aynı benzetmeyi yaptılar. 
     Corriere dello Sport Gazetesi, haberinin manşetinde, ''Terim, Sacchi gibi dönüyor'' ifadesini kullanırken, AC Milan'ın gösterişli bir oyun sözü verdiğini belirtti. AC Milan'ın sezon açılışını ''Amerikanvari'' olarak tanımlayan gazete, ayrıca Fatih Terim'in sürekli kazanma sözü verdiğini vurguladı. Tutto Sport Gazetesi ise, ''Tüm meydanlar Terim için'' başlıklı haberinde, AC Milan'ın, Gullit ve Van Basten'li zamanına dönmek istediğini ve AC Milan heyecanının sokaklara indiğini yazdı. 
     Tutto Sport ayrıca AC Milan'ın, İngiltere'nin FC Chelsea takımından Samuele Dallabona'yı transfer ettiğini savunurken, kırmızı-siyahlı oyunculardan İbrahim Ba'nın Olympique Marsilya'ya,Chamot, Aldegani ve Daino'nun İspanya'ya, Guly'nin de FC Inter'e transfer olmak üzere olduğunu öne sürdü. 
     La Gazetta dello Sport Gazetesi de, ''Terim, Milan'ın ışığını yakıyor'' başlığıyla verdiği haberinde, ''Kırmızı-siyahlıların ilk günü, yıldız transferler ve teknik direktör Fatih Terim'in heyecanıyla geçti'' ifadesi kullanıldı. İtalya'nın diğer önde gelen gazetelerinden Corriera della Sera, ''Terim'in Milan'ı, önceden gösterişe başladı'', La Republica Gazetesi de, ''Juve ve Milan, Roma'nın meydan okumasına karşı zırhlandılar'' başlığını kullandı. 
     Öte yandan İtalya'da dün AC Milan ile birlikte FC Juventus takımının da sezon açılışı gerçekleştirilirken, FC Juventus Teknik Direktörü Marcello Lippi de yaptığı açıklamada, ''Elimdeki bu kadroyla tüm kupaları kazanmaktan başka bir seçeneğim yok. İkinci sırada kalırsak, bu yitirdiğimiz anlamına gelir'' dedi. İtalyan basını da transfer sezonunun en güçlü isimleri olarak gösterdiği, FC Juventus ve AC Milan'ın çok hırslı bir biçimde yeni sezona hazırlandığını bildirdi. 







</TEXT>
</DOC>
