<DOC>
<DOCNO> 23973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/30/guncel/agun.html </URL>
<DATE> 2001/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valiliği'nin araştırması, Gaziosmanpaşa'nın da Sultanbeyli'den geri kalmadığını gösteriyor 
</HEADLINE>
<TEXT>
PATLAMAYA HAZIR BOMBA Gaziosmanpaşa 
800 BİN nüfuslu ilçe, İstanbul'dan izole edilmiş bir kasabadan farksız. Gaziosmanpaşa’da yaşayanlar Beyoğlu'nu Mecidiyeköy'ü televizyondan tanıyor. İSTANBUL’A uyum sağlayamadıkları için bir yere ait olma isteklerini cemaatlere sığınarak gideriyorlar. İlçede görülen en yaygın suç türü ise hırsızlık... 
     İHSAN YILMAZ İstanbul 

     İstanbul Valiliği'nin araştırması, ilçedeki çarpıklıkları tüm çıplaklığıyla gözler önüne seriyor. Gaziosmanpaşalı kendisini kente ait hissetmiyor, birçoğu ilçe dışına çıkmıyor. Prof. Dr. Kenan Mortan başkanlığındaki 12 kişilik uzman ekibin İstanbul Valiliği için hazırladığı "Çevre Stratejik Planı"nın, "İstanbul'un Sosyolojik Yapı Analizi İçin Bir Çerçeve" başlıklı bölümünde, Gaziosmanpaşa'yla ilgili yapılan saptamalar şöyle 
     
VEREMDEN ÖLÜYORLAR      İlçede su havzalarındaki kirlenme, bebek ölümü oranlarındaki yükseklik, taş - kömür ocakları, çimento imalathaneleriyle sağlık sorunları giderek ağırlaşıyor. 
     Yoksulluk hastalığı olarak bilinen veremin en yüksek görüldüğü yer Gaziosmanpaşa. Aynı şekilde sarılık hastalığına da bölgede sıkça rastlanıyor. Bütün bu ölçümlere ve dört özel hastanesine rağmen yaklaşık 800 bin nüfuslu ilçede devlet hastanesi yok. 
     
HER TÜRLÜ SOYGUN VAR      Hırsızlık suçlarında önemli artış görülüyor. Gasp, soygun, ev ve araba soygunu, oto hırsızlığı, yan kesicilik, kapkaç olaylarında belirgin bir artış söz konusu. Benzer olarak intihar oranında da artış var. Uyuşturucu kullanımı ise oldukça düşük. 
     İlçe içi mek nlarda insanların ortak bağ kurabileceği yerlerin azlığı park, bahçe, oyun alanları, meydanlar, sinemalar, eğlence yerleri vb ilçe sakinlerinin yaşadıkları yeri İstanbul içinde izole bir kasaba gibi algılamasına neden oluyor. Yaşam alanları böyle kısıtlandığı için bu insanların kente uyum sağlama olasılığı giderek yok oluyor. 
     
YİNE ARAZİ MAFYASI      İlçe sakinlerinin sadece yüzde 50'si kendi konutunun sahibi. Konut mülkiyetinin konutu kullanana ait olmaması durumu, ayrıca yeni gecekondu statüsünün artık 3 - 4 katlı binalardan müteşekkil olması, arsa - arazi spekülasyonunda örgütlü satışların önemli bir göstergesi. Spekülatörler yasadışı yollara başvurarak arsalardan maksimum fayda sağlıyor. 
     
Varoşun en büyük mağduru çocuklar      Doç. Dr. Neşe Özgen’in Sultanbeyli ve Gaziosmanpaşa’da yaptığı incelemelerin sonucuna göre bu bölgelerde özellikle çocuklar ciddi sorunlar yaşıyor. Hem salgın hastalık riskiyle iç içe yaşıyorlar, hem aileleri tarafından çalıştırılıyorlar, hem de şehre uyum zorluğu çekip büyük bunalımlar yaşıyorlar. 
     
İstanbul'u bilmiyorlar      İlçede yaşayanların büyük bölümü, özellikle kadınlar, çocuklar ve bölgede çalışan genç erkekler İstanbul'un diğer mek nlarını pek fazla tanımıyor. İstanbul'u medyanın sunduğu şekilde tanıyorlar. Yani sanal bir İstanbul yaşıyorlar. İlçedekilerin çoğu Beyoğlu, Şişli, Mecidiyeköy'e hayatlarında bir kere bile gitmemiş. 
     
     Yüzde 31.4’ü Karadeniz’den 
     Nüfusu hızla yükselen ilçede, en fazla yüzde 31.4'le Karadenizliler ve yüzde 20.7'yle Doğu Anadolu'dan gelenler yaşıyor. Ailelerin yüzde 10.4'ü memur, yüzde 48.8'i işçi, yüzde 11'i emekli, yüzde 29.8'i serbest çalışıyor. İlçede 575 dernek faaliyet gösteriyor. Bunlardan 65’i okul koruma, 150'si cami yaptırma derneği, 80’i de spor kulübü. 
     
Yoksul ve onurlu genç mazide kaldı      Sultanbeyli ve Gaziosmanpaşa örneğinden yola çıkarak 2020'de İstanbul'da nasıl bir insan profili olacağını yorumlayan tablo özetle şöyle 
     ÇATIŞMA ÇIKABİLİR İstanbul'daki zenginlerin kendilerine adacıklar kurması gibi göç edenler de kendilerine izole adacıklar kuruyor. Ancak bu parçalanma her iki tarafın da birbirini düşman olarak göreceği tehlikeli bir yapıya gitmektedir. 
     CEMAATE SIĞINIYORLAR Kente kabul edilmediğini gören yoksul grup için bir yere bağlanmanın tek yolu, cemaat gibi himayeci birliklere sığınmaktır. 
     ONUR SAVAŞI BİTTİ "Yoksul ama onurlu" kategorisi artık kalmadı. Bu elbette her varlıklı olanın onurlu ve yoksulların da onursuz olduğu anlamına gelmez. 
     
Mafya bitmeden sorunlar bitmez      Öncelikle, kentin yeni geleni entegre edebilmesinin yolları aranmalıdır. Bunun için en acil önlem, arazi mafyası ve bağlantı kanallarını ortadan kaldırmaktır. 
     İstanbul için özel yetki ve statü istekleri sorunun çözümü değildir. Var olan yetkilerin kullanılmasıyla sorun çözülebilir. 
     Bu insanların gerekli kamu yatırımlarından cezalandırmak amacıyla yoksun bırakılması, yabancılaşmayı artırır. 
     Göç edenlerin kendilerini "İstanbulluyum" diye tanımlayabilmesi ancak himayeciliğin dışında diğer birlikleşme biçimlerine geçebilmesi ile mümkündür. 
     



 GÜNCEL 


















</TEXT>
</DOC>
