<DOC>
<DOCNO> 1294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/09/sanat/san01.html </URL>
<DATE> 2001/01/09/ </DATE>
<TIME>  </TIME>
<AUTHOR> Kül-Tür TALAT HALMAN  </AUTHOR>
<HEADLINE>
Heba denen veba 
</HEADLINE>
<TEXT>

     Devletimizi kemiren bir veba, sürüp gidiyor İnsanların, bilginin, deneyimin, yararlı çalışma arzusunun heba edilmesi... 
     Şu anda, Bakanlıkların ve kamu kurumlarının çoğunda, bin değil, on bin değil, belki birkaç yüz bin devlet memuru, boş oturuyor ya da oturtuluyor. Hepsi maaş alıyor, devletin sağladığı hak ve olanaklardan yararlanıyor. Hiçbir iş yapmadan ya da, bilemediniz, her gün damla damla çalışma yapan kamu görevlilerinin yüklediği külfet, trilyonlarla ifade edilebilir. 
     Her ülkede vardır çalışmayan bürokratlar, ama bizim sistemimizde, çok farklı bir "bürokratlar ordusu" da var Yetenekli, enerjik, becerili ve başarılı... Çalışmaya ve hizmet vermeye can atan bu kesim, birtakım batıl davranış ve işlemlerle atıl bırakılmaktadır. Aralarında, yurtiçinde ve yurtdışında üstün varlık göstermiş ve daha yıllarca gösterebilecek olanlar vardır. Gelgelelim, bir bakan, bir müsteşar, bir genel müdür göreve geliyor, siyasal veya partizan ya da kişisel nedenlerle, nice vasıflı memuru safdışı bırakıyor. "Kızağa çekilmiş" sayısız, üst ve ast düzey bürokrat, değerini kanıtlamış danışmanlar ve genel müdürler, uzmanlar ve yöneticiler vardır. 
     "Kıyak çekenler"in haklı olarak toplumu öfkelendirdiği bu dönemde "kızağa çekilenler"in acıklı durumuna kızmalıyız. Siyasal irade harekete geçerek devleti kemiren bu illete deva bulunmasını sağlamaya çalışmalıdır. Bunca değerli insanımızı eli kolu bağlı oturtarak moral çöküntüsüne uğratmaya ve ihtisaslarını körletmeye hiçbir rejimin hakkı yoktur. 
     Bürokrasimizde bu yönden bir reform, zorunlu görünüyor. Atıl bırakılmışların yeniden devlete ve millete kazandırılması için, yeni bir yöntem uygulanırsa büyük yararlar elde edilebilir Boş oturtulan bürokratlar, çeşitli projeler bağlamında dinamik bir çalışma düzenine yöneltilebilir. Nice alanlarda, ihtisas çalışma grupları yaratılabilir. Hiçbir Bakanlıkta ya da kurumda yeni bir yapılanma gerektirmez bu. İlke, eldeki elemanları dinamik ve yapıcı bir düzen içinde harekete geçirmek olmalıdır. Yoksa, heba denen veba’dan daha neler neler çekeceğiz. Yazıktır kaynaklarımıza ve insanlarımıza. 
     
İnönü armağanları      Cumhuriyet tarihimizin en önemli ödüllerinden olan "İnönü Armağanları"nın yeniden yaratılmasını öneriyorum. 1946’da yürürlüğe girdikten sonra 1950’li yıllarda kaldırılan "İnönü Sanat Armağanları Yasası" canlandırılabilir. Ya da kapsamı genişletilerek "İnönü Bilim ve Sanat Armağanları" konulabilir. 
     Mümkünse bunlar yetenekli çocuklara ve başarılı gençlere verilmelidir. "Harika Çocuklar Yasası" ile Türkiye’ye ve dünyaya İdil Biret ve Suna Kan gibi virtüözler yetiştirilmesine önayak olan bu girişim doğrultusunda, saygın ve kapsamlı bir armağanlar dizisi... Kısa ve uzun süreli yurt içi ve yurtdışı burslar... 
     


 SANAT 










</TEXT>
</DOC>
