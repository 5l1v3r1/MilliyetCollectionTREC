<DOC>
<DOCNO> 2613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/soneko02.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kablolu tv ödemelerinde yeni uygulama 
</HEADLINE>
<TEXT>

     Türk Telekom, kablolu tv için daha önce aylık olarak aldığı sabit ücreti, 3 aylık olarak tahsile başladı. Kurum, bu uygulamayla 320 milyar lira daha az posta ücreti ödemiş olacak. 
     Türk Telekom, kablolu tv abonelerinden daha önce her ay 2.5 milyon lira olarak aldığı sabit ücreti, bundan böyle toplam 7.5 milyon lira olarak 3 ayda bir alacak. Kurum, böylelikle, 2 aylık posta masrafını ödemeden abonelerinden kablolu tv ücreti tahsil etmiş olacak. 3 aylık ödeme yapan abonelerden, bu 3 aylık süre içerisinde hizmetten yararlanmaktan vazgeçenler olursa ödedikleri fazla para, kendilerine iade edilecek. Öte yandan, kablolu tv hizmetinden yararlanmak isteyenlerin, bireysel bağlantı ücreti olarak 20 milyon lira, bina için ise daire başına 13 milyon lira ödemeleri gerekiyor. Türkiye genelinde, kablolu tv hizmeti verilen 20 ilde, toplam 872 bin 327 abone bulunuyor. 




</TEXT>
</DOC>
