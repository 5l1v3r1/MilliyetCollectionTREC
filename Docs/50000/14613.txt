<DOC>
<DOCNO> 14613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/04/son/sonspo06.html </URL>
<DATE> 2001/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınında Galatasaray "Büyülü, durdurulmaz, galibiyete layık" 
</HEADLINE>
<TEXT>

     Avrupa Şampiyonlar Ligi çeyrek final ilk maçında Galatasaray'ın Real Madrid'i 3-2 yenmesi, İtalyan basınında, ''Galatasaray tarihe geçecek büyük bir iş yaptı. Bu Galatasaray'ı durduracak takım yok mu '' yorumlarıyla yer aldı. 
     Basında, Galatasaray için ''büyülü, durdurulmaz, galibiyete layık'' terimleri kullanılırken, İtalyan hakem Collina'nın sarı-kırmızılı takıma ''gerçekte bir penaltı daha vermesi gerektiği'' savunuldu. 
     Ülkenin yüksek tirajlı spor gazetelerinden La Gazzetta dello Sport, ilk sayfasındaki köşe yazısında, ''Şampiyonlar Büyülü Türkler ve Nostalji'' başlığını attı. Süper Kupa'da Galatasaray'ın Real Madrid'i yenmesinden sonra ilk başlarda herkese bunun bir daha tekrarlanamaz gibi gözüktüğünü yazan gazetede, şöyle denildi 
     ''Real, kendi seyircisi önünde Galatasaray'ı 2-0'la gömüyor gibiydi. Ama tarihi yazmak için herşeyin sonunu beklemek gerekiyor 
     Eski bir Osmanlı atasözü olmayacak, ama İstanbul'da yasa kutsal. Ve bu şekilde sahaya bir başka takım çıktı. 
     Collina'nın verdiği penaltı doğruydu, ama gerçekte Türkler için belki de bir çift penaltı daha vardı. Bu maçın rövanşını izlemek stres olacak, ama öyle geliyor ki, bu sık sık görülen kahramanlıkları bizimkilerden göremeyeceğiz.'' 
     La Gazzetta dello Sport iç sayfasında da ''Avrupa'nın şampiyonlarına karşı Türkler'in çok büyük işi. 2 golden sonra Ümit, Hasan Şaş ve Jardel, daha sonra 4. gol sıyırıp geçiyor. Real Madrid sadece 1 yarı sürüyor. Milan gibi tam tersine daha kötü'' ifadesini kullanıp, Galatasaraylı taraftarlar için ''Yeni açık, Galatasaraylı fanatik taraftarların olduğu yer. Maçın başlamasından 6 saat önce gelip kapının altında şarkılar söyleyip, tezahüratlar yapıyorlar, koskocaman sarı-kırmızılı bayraklarını sallıyorlar. Ama bizde olduğu gibi tehlikeli ve yanıcı madde atmıyorlar. Sadece kulakları sağır ediyorlar'' diye yazdı. 
     Tutto Sport gazetesi de ''Galatasaray çok büyük bir işi iyi bir şekilde bitirdi'' başlığını kullanarak, ''Tarihe geçecek çok büyük bir iş. 4-2'de olabilirdi ama İstanbul'da yine de büyük çoşkuyla kutlanıyor. Collina milimetrik ofsaytı gördü. 18 Nisan'a kadar yarıfinal için hiçbir şey belli olmayacak'' yorumunda bulundu. 
     ''Galatasaray, Türk işi yapıyor'' başlığını atan Corriere dello Sport gazetesi ise ''İlk yarıda görkemli bir Real Madrid çıkıyor ama ikinci yarıda Galatasaray onu bir kez daha cezalandırıyor ve sonuçta bayramı Ali Sami Yen Stadı'ndaki 28 bin taraftar yapıyor. İtalyan hakem Collina'da 4. golü iptal ediyor'' diye yazdı. Rete4 televizyonunda maç sonrası yorum yapan spor yazarları da ''Galatasaray galibiyete layıktı. Özellikle Lucescu çok akıllı oyuncu değişiklikleri yaptı. Hasan Şaş süper bir oyuncu. Sahada varlığı bile belli olmayan Jardel ise her zamanki gibi ceza sahasında bir ara gözüküp golünü attı. 2000 yılında zaten bütün kupaları alan bu Galatasaray'ı durduracak takım yok mu '' dediler. 




</TEXT>
</DOC>
