<DOC>
<DOCNO> 36904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/13/son/sontur02.html </URL>
<DATE> 2001/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İzgi "Yılmaz'ın açıklamaları MGK'da enine boyuna tartışılacaktır" 
</HEADLINE>
<TEXT>

     TBMM Başkanı Ömer İzgi, ''Ulusal güvenlik konusu, Mesut Yılmaz'ın kendi partisinde yaptığı açıklamalar gözönüne alınarak, Meclis açılmadan önce mutlaka MGK toplantısında enine boyuna tartışılacaktır'' dedi. 
     Kızılay'ın Kızılcahamam'daki Çamkoru Tesisleri'nde gerçekleştirilen ve Türkiye'nin çeşitli yerlerinden 156 çocuğun katıldığı gençlik ve sağlık kampı, veda gecesiyle sona erdi. Kampın sona ermesi dolayısıyla düzenlenen ve kamp ateşinin de yakıldığı törende konuşan TBMM Başkanı Ömer İzgi, ''Türkiye'nin çok güzel bir ülke ve çocukların da o güzel ülkenin çiçekleri olduğunu'' söyledi. 
     'Bugün goncasınız, yarın açacaksınız. Ülkemize çok güzel hizmetler vereceksiniz'' diyen İzgi, kampa katılan çocuklara şöyle seslendi 
     'Türkiye'nin çeşitli yerlerinden buraya gelerek değişik örf ve adetleri bu kampta kaynaştırdınız. Bir bütün olarak evlerinize dönüyorsunuz. Keşke Kızılay daha çok çocuğa hizmet edebilecek güçte olsa. İnşallah yardımsever Türk milleti, Kızılay'a daha çok değer verecek ve Kızılay'ın yardım ettiği çocukların sayısı daha da artacak. Çok çalışın. Ülkemizi bugün düştüğü zor durumlara düşürmeyin.'' 
     Kızılay Genel Başkanı Ertan Gönen de Türkiye genelinde düzenledikleri kamplarda, çocuklara Atatürkçü olmayı öğrettiklerini bildirdi. Kampa katılan çocukların çeşitli animasyon ve gösteriler gerçekleştirdiği törende TBMM Başkanı İzgi, çocuklara çeşitli hediyeler verdi. 
     Öte yandan tören öncesinde basın mensuplarının sorularını yanıtlayan TBMM Başkanı İzgi, ''ulusal güvenlik'' konusunun, TBMM'de gündeme gelip gelmeyeceğine ilişkin bir soru üzerine şunları söyledi 
     ''Anayasa değişikliği konusunda koalisyonu oluşturan partilerin liderleri, 15 Eylül'de Meclis'in toplanması ve Anayasa Uzlaşma Komisyonu tarafından kabul edilmiş olan 37 maddelik değişikliğin, bu arada da varsa başka değişikliklerin özel gündemde görüşülmesi üzerinde prensip olarak anlaşmışlardı ve halka Meclis'i özel olarak toplama sözü vermişlerdi.'' 
     'Bir MHP'li olarak ulusal güvenlik tartışmalarını nasıl değerlendiriyorsunuz '' diye soran bir gazeteciye de İzgi, şu karşılığı verdi 
     'Tarafsızlığımı şimdiye kadar bozmadım, şimdiden sonra da bozmam söz konusu olamaz. Onun için, şimdi sizin sorularınıza MHP'den seçilmiş bir milletvekili olarak değil, Meclis Başkanı olarak cevap veriyorum. Ulusal güvenlik konusu, ANAP Genel Başkanı Mesut Yılmaz'ın kendi partisinde yaptığı açıklamalar göz önüne alınarak, Meclis açılmadan önce mutlaka MGK toplantısında enine boyuna tartışılacaktır. Bu görüşmeden sonra TBMM, gereğini yapar.'' 
     Başka bir soru üzerine, Meclis'i 17 Eylül'de toplamayı düşündüklerini belirten İzgi, ''Meclis'i toplayabilmek için özel gündemle görüşülecek konuların Anayasa Komisyonu'ndan geçmiş olması gerekiyor. Bu yönde çalışma başlatırız. Orada sonuç alındıktan sonra Meclis'i özel gündemle görüşmek üzere toplarız'' diye konuştu. 







</TEXT>
</DOC>
