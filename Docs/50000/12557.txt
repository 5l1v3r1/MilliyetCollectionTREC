<DOC>
<DOCNO> 12557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/22/son/soneko18.html </URL>
<DATE> 2001/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Miras, Hüsamettin Özkan'la görüştü 
</HEADLINE>
<TEXT>

     Türkiye Odalar ve Borsalar Birliği Başkanı Fuat Miras, karşılıklar kararnamesinde değişiklik yapılarak, vadesi gelmiş kredi faizlerinin gerçek rakamlara döndürülmesi ile ilgili taleplerini hükümete aktardıklarını bildirdi. 
     Odalar Birliği Başkanı Fuat Miras, bugün TOBB Konsey Başkanları, 
     11 Sanayi Odası Başkanı, Başkanlık Divanı ve Ankara Ticaret Odası ATO ile İzmir Ticaret Odası İTO Başkanlarının da aralarında bulunduğu, geniş katılımlı bir heyet ile Devlet Bakanı ve Başbakan Yardımcısı Hüsamettin Özkan'ı makamında ziyaret etti. 
     Yaklaşık 2 saat süren görüşmenin ardından gazetecilere bir açıklama yapan Odalar Birliği Başkanı Fuat Miras, söz konusu toplantıda mali sektör olmadan, reel sektörün, reel sektör olmadan da mali sektörün olamayacağını ifade ettiklerini ve reel sektörün bugün içerisinde bulunduğu olumsuz durumun düzeltilmesiyle ilgili düşüncelerini aktardıklarını bildirdi. 
     Miras önümüzdeki günlerde mali sektörle, reel sektörün biraraya gelmesine ilişin taleplerinin hükümetce dikkate alınacağını umduklarını da belirterek, 31 Mart sendromu ile ilgili Başbakan Yardımcısını bilgilendirdiklerini de sözlerine ekledi. 
     Bu konu ile ilgili problemi masaya yatırdıklarını da belirten Miras, ''Tabiri caizse ameliyatı önümüzdeki günlerde gene hükümet, mali sektör ve reel sektör olarak berabar yapacağız diye kendilerinden söz aldık. Bu konu ile ilgili düşüncelerimizi açık ve net bir şekilde Başbakan yardımcımıza ilettik'' dedi. 
     Reel sektörün kredi ödemeleri ile ilgili somut taleplerinin ne olduğuna ilişkin sorusu üzerine de Miras, ''Karşılıklar kararnamesinde değişiklik yapılmak suretiyle, vadesi gelmiş ve yüksek miktarda bankaların reel sektör üzerindeki faiz baskısının ortadan kaldırılması, imzaladığımız kredi sözleşmelerindeki gerçek faize dönülmesiyle ilgili talebimizi hükümete aktardık'' yanıtını verdi. 
     Devlet Bakanı Özkan'a herhangi bir rapor sunmadıklarını da belirten Miras, bankaların kredi faizleriyle ilgili bir düzenleme yapılacağı konusunda kendilerine bir garanti verilip verilmediğine ilişkin bir diğer soruyu da yanıtlarken, önümüzdeki günlerde reel sektör ve mali sektör olarak bir araya geldiklerinde şartların ortaya çıkacağını söyledi. 
     Miras, ''Ama burada çok kararlıyız. TOBB ve odalarım olarak bankacılık sektörünün bu konudaki taleplerini herhalde bir takım somut belgelerle çürütebileceğimizi zannediyorum'' dedi. 
     Bir başka gazetecinin, ''önümüzdeki günlerde yapılacak toplantıdan olumlu bir sonuç alınacağını zannediyor musunuz '' sorusuna da Miras şu yanıtı verdi 
     ''Şu anda hükümet tarafında sayın Başbakan Yardımcımızın bizi dinledikten sonra bu konuları açık bir şekilde hükümete iktisap ettireceğini, ortaklarda görüştükten sonra önümüzdeki 1-2 gün içinde, zannediyorum en geç pazartesi gününe kadar yapacağımız toplantıda hükümetinde bugün kendilerine ilettiğimiz sorunları, Bakanlar Kurulu gündemine getireceğine ve orada bu iş görüşüldükten sonra Pazartesi günü nihai neticelerin ortaya çıkacağını ifade ettiler'' 
     Bu konunun Devlet Bakanı Kemal Derviş'e iletilip iletilmediğinin sorulması üzerine de Miras, Bakan Derviş'in bu sabah yurtdışına gittiğini ve önümüzdeki hafta Perşembe günü döneceğini, döndükten sonra kendisine bu konuların iletileceğini söyledi. 
     Bu sorunun Bakan Derviş'e de iletilmesinin ardından ortaya olumlu bir tablo çıkabileceğini düşündüğünü belirten Miras, sözlerini şöyle sürdürdü 
     ''Sayın Özkan'la da görüşmemizin nedeni, sayın Bakanımızın süratli bir şekilde Avrupa'ya gitmesi, bir takım düşünce ve görüşlerini AB ülkeleri ile paylmaşmasından dolayı bir araya gelemedik. Ama biliyorum ki dün akşam Sayın Bakan ilgili bürokratları ile konuyu enine boyuna tartıştı ve önümüzdeki günlerde yapacağımız toplantıda da bu tartışmaların neticeleri bize intikal edecek.'' 
     Bir başka gazetecinin ekonominin düze çıkarılması ile ilgili alınacak kararlarda biraz geç kalındığına ilişkin yorumlar bulunduğunu hatırlatarak, ''siz de buna katılıyor musunuz '' sorusuna karşılık olarak da Miras şunları kaydetti 
     ''Daha süratli kararlar alınması lazımdı. Bayramda bunların çok iyi değerlendirilip kamuoyuna daha somut bilgilerle gelinmesi lazımdı. 
     Ve bu arada bayram seyran demeden, bayramda bizi çağırıp bizim görüşlerimizi de ihtiva eden bir çerçeve programının açıklanması daha faydalı olurdu diye düşünüyorum. Ama olmadı diye de esef etmiyoruz. Uluslararası çevrelerden önümüzdeki günlerde gelecek şeylerle beraber bunu daha geniş bir platformda değerlendireceğimizi zannediyorum. Zaten sayın Başbakan da açıkladı. Sayın Başbakan Yardımcısı da bugün bize açıkladı. Önümüzdeki günlerde sosyal ekonomik konsey toplanacak diye düşünüyorum.'' 




</TEXT>
</DOC>
