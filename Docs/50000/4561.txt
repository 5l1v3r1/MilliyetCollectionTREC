<DOC>
<DOCNO> 4561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/30/guncel/gun03.html </URL>
<DATE> 2001/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz tanık İhsan Kalkavan her yıl 1 milyon dolar verir 
</HEADLINE>
<TEXT>
Kalkavan zan altında kaldı 
Gülen davasında tanıklık yapan "eski mürit" Eyüp Kayar, yardım toplantılarına katılan İhsan Kalkavan’ın futbolcularla Gülen’in ilişkisini sağladığını da iddia etti 
     ANKARA Milliyet 

     Nur cemaati lideri Fethullah Gülen’in, "laik düzeni yıkarak, şeriat esasına dayalı devlet kurmak amacıyla örgüt oluşturduğu" gerekçesiyle yargılandığı davada tanıklık yapan "eski mürit" Eyüp Kayar, işadamı İhsan Kalkavan’ın cemaate yılda 1 milyon dolar verdiğini, bazı futbolcularla Gülen’in ilişkisini sağladığını iddia etti. Kayar, işten atılmak üzere olan asker ve polislerin de cemaatte görevlendirildiğini belirtti. 
     Ankara 2 No’lu DGM’de görülen davanın dünkü duruşmasına, sanık ve müdahil avukatlarıyla Kayar katıldı. Kayar, ortaokuldan itibaren cemaatin içinde yer aldığını, ancak ayrılmak istediğinde tehditle karşı karşı kaldığını dile getirdi. İşte Kayar’ın ifadelerinden ilginç bölümler 
     Biz, bayanların oturduğu koltuklara bile oturmazdık. Onlar kalkınca şeytanın hala orada oturduğuna inanırdık. Ben, toplanan paraların nereye gittiğinin belli olmadığını, yurtdışındaki okullara bazı emekli generaller ziyarete gelmeden 15 dakika önce Atatürk büstü konulduğunu görünce, cemaatten ayrılmaya karar verdim. Bundan sonra annem bıçaklı saldırıya uğradı, kardeşimin üzerine araba sürüldü. Ayrılırken beni tabancayla tehdit edip, boş kağıda imza attırdılar. Pasaportuma el koydular. 
     Himmet yardım toplantılarında kadınlar ellerindeki yüzükleri bile verirdi. Kalkavan da bu toplantılara katılırdı. 
     Gülen’in amacı, Gül devrimini ve bunu yaşatacak devleti kurmaktır. Bu, peygamberin yaşadığı devirdir. 
     Atatürk hakkında Deccal’, Beton Mustafa’, Musti’ gibi sıfatlar kullanılır. Polis kolejleri ve akademileri, onlar için çok önemlidir. 
     Mahkeme Başkanı Hüseyin Eken de, Dışişleri Bakanlığı aracılığıyla, Gülen’in hangi amaçla ABD’de bulunduğunu ve vizesinin ne şekilde verildiği sorusuna, bu ülkeden, egemenlik hakkı gerekçe gösterilerek yanıt verilmediğini ifade ederek duruşmayı erteledi. 
     


 GÜNCEL 
























</TEXT>
</DOC>
