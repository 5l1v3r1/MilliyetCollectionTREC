<DOC>
<DOCNO> 31789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/13/siyaset/siy01.html </URL>
<DATE> 2001/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında bağış toplanacak 
</HEADLINE>
<TEXT>
Bu kampanyada hayat var 
Sezer’in eşi tarafından yürütülen Ulusal Eğitime Destek Kampanyası için ilk hesap Ankara’da açıldı 
     YILDIZ YAZICIOĞLU Ankara 

     Cumhurbaşkanı Ahmet Necdet Sezer’in eşi Semra Sezer başkanlığındaki Ulusal Eğitime Destek Kampanyası Yürütme Kurulu, önümüzdeki günlerde TRT’de bir hafta boyunca gerçekleşecek canlı yayınlarla bağış toplanmasını kararlaştırdı. 
     Çankaya Köşkü’ndeki toplantıda, okuma - yazma kurslarında kullanılacak olan alfabe kitaplarının basılması ve defter, kalem gibi kırtasiye malzemelerinin hazırlanması için maddi kaynak yaratılması üzerinde duruldu. 
     
     İlham kaynağı 
     Türkiye Eğitim Gönüllüleri Vakfı’nca yürütülen kampanya çerçevesinde 1 milyon çocuk için bağış toplanması, Semra Sezer başkanlığındaki Ulusal Eğitime Destek Kampanyası Yürütme Kurulu’na ilham kaynağı oldu. Toplantı sonucunda, kampanya tanıtım spotlarını da yayınlayan TRT tarafından canlı yayın yapılması kararı alındı. 
     Toplantıda Semra Sezer, illerde açılacak "yetişkin eğiticisi" kurslarının çalışan gönüllüler düşünülerek, akşam saatlerinde gerçekleştirilmesini istedi. Kurslarla ilgili saat düzenlemesi için tüm valiliklere gereken uyarı yapıldı. 
     Türkiye genelinde kampanyayı yürütmekle yükümlü olan valiler başkanlığındaki İl Yürütme Kurulları da harekete geçti. Ankara Valisi Yahya Gür başkanlığında bir araya gelen sivil toplum örgütlerinin önerisi ile Ziraat Bankası Heykel Şubesi’nde açılan hesapta Ulusal Eğitime Destek Kampanyası için bağış toplanması kararı verildi. Başkentte alınan kararın diğer illere de önerildiği ve TRT’den yapılacak canlı yayınlarda hesap numaralarının duyurulacağı öğrenildi. 
     
     8 Eylül’de başlıyor 
     Dünya Okuma Yazma Günü olan 8 Eylül’de resmen başlayacak olan Ulusal Eğitime Destek Kampanyası çerçevesinde, seferberliğe katılmak isteyenler, başkentteki Ziraat Bankası Heykel Şubesi, Ulusal Eğitime Destek Kampanyası, 90027941 nolu hesaba bağışta bulunabilecekler. 
     



 SİYASET 




















</TEXT>
</DOC>
