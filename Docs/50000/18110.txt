<DOC>
<DOCNO> 18110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/26/siyaset/siy02.html </URL>
<DATE> 2001/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Perde arkası 
</HEADLINE>
<TEXT>
Meclis’e bilgi notunu Başsavcı engelledi 
Şalk’ın Yüve Divan sürecinin başlatılması için Meclis’e göndermeyi planladığı not Volkan’a takıldı 
     ERSAN ATAR Ankara 

     Beyaz Enerji soruşturmasının sonunda hazırladığı iddianamede, Enerji ve Tabii Kaynaklar Bakanı Cumhur Ersümer’in suç işlediğini açıkça belirten Ankara DGM Savcısı Talat Şalk’ın, Yüce Divan sürecinin başlatılması için Meclis’e göndermeyi planladığı bilgi notunun, DGM Başsavcısı Cevdet Volkan tarafından engellendiği öğrenildi. 
     Volkan ile Şalk arasındaki gerginlik, Şalk’ın basınının soruları üzerine yaptığı "Salı günü dava açacağım" sözleriyle tırmandı. Volkan, basın mensuplarının sorularını, soruşturmanın gizliliğine bağlı kalarak yanıtlayan Şalk’ın sözlerinden rahatsız oldu. 
     İddianame hazırlandıktan sonra basın toplantısı yapmayı düşünmeyen Şalk’ın rahatsızlığı, DGM’deki basın açıklamasında görüntülere de yansıdı. Bu rahatsızlığın ardında, Şalk’ın soruşturmayı tamamladıktan sonra iddianameyi, Ersümer’in suçlu olduğu yönünde açık tespitler bulunması nedeniyle, bir bilgi notuyla Meclis Başkanlığı’na göndermek istemesini Volkan’ın engellemesi gösterildi. 
     
Ben savcılığımı yaptım      Basın toplantısında, bu yöndeki soruları "başsavcılığın görüşü" diyerek geçiştiren Şalk, Milliyet’in sorusunu da şöyle yanıtladı 
     "O görüş Başsavcılığın görüşü, başsavcının değil. Başsavcılık görüşü olarak açıklandı. Gitmeyecek. Zaten benim bu aşamada not göndermem doğru olmaz. Biz gereğini yaptık, artık gerisi Meclis’in işi. Ben savcılığımı yaptım." 
     Şalk, "Siz Başsavcı olsaydınız bilgi notu gönderir miydiniz" sorusu üzerine de, "O konuyu artık sormayın. Başsavcılığın görüşü gönderilmeyeceği yönünde. Bir çok hukukçu da bu şekilde düşünüyor. Çünkü en yüce güç Meclis. O her şeyi görüyor. Ben her zaman Meclis’e gönderip göndermemeyi inceliyorum’ diyordum. 
     Ben göndereceğim demedim. Belki gönderirim, belki göndermem diyordum" dedi. 
     



 SİYASET 














</TEXT>
</DOC>
