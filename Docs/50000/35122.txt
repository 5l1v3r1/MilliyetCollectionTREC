<DOC>
<DOCNO> 35122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sonspo11.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "İlk yarıda çok zorlandık" 
</HEADLINE>
<TEXT>

     Galatasaraylı futbolcu Ümit Davala, Avrupa Şampiyonlar Ligi 2. ön eleme turu rövanş maçında Arnavutluk'un KS Vllaznia İşkodra takımını 4-1 yenerek 3. ön eleme turuna yükselmelerini ve bir sonraki turda PFC Levski Sofya ile yapacakları maçları değerlendirdi. Ümit Davala, kendisine ait ''umitdavala.com'' adlı internet sitesinde yaptığı açıklamada, 30 Temmuz'da doğum günü olduğunu belirterek, 28 yılı geride bıraktığını, futbol için en olgun yaşlarını yaşamaya başladığını anlattı. 
     Milli futbolcu, şöyle konuştu 
     'Ama futbolu bırakmaya da 1 yıl daha yakınlaştım. Biliyorsunuz futbolcular en erken emekli olan kişilerdir. Bu nedenle yaşadığımız seneleri en iyi şekilde değerlendirmemiz gerekir. Biliyorum 5 yıl gibi kısa bir zaman sonra futbol için yaşlı bir hale geleceğim. Ama benim hep güldüğüm ve komik bulduğum bir olay vardır. 32 yaşında futbol oynuyorsunuzdur, size yaşlı derler. O sene futbolu bırakır teknik direktör olursunuz aynı sene içinde size genç teknik direktör derler. Buna hep gülmüşümdür.'' 
     Arnavutluk takımı KS Vllaznia İşkodra'yı deplasmanda farklı skorla yeneceklerini daha önce söylediğini kaydeden Ümit Davala, şu ifadeleri kullandı 
     ''Dediğim aynen oldu. Vllaznia'yı 4-1 gibi rahat bir skorla geçtik ve yolumuza emin adımlarla devam ediyoruz. Esasında skor çok net olmasına karşın maçta epeyce zorlandık. Bunun en önemli nedeni ilk maçta olduğu gibi bu maçta da aşırı sıcağın futbolumuza olumsuz etkisiydi. Tüm bunlara çok kuru ve kötü bir zeminle Arnavutlar'ın aşırı sert futbolu eklenince, özellikle ilk yarıda çok zorlandık. Ama ikinci yarıda kalitemizi sahaya yansıtmayı bildik ve Levski Sofya'nın rakibi olduk.'' 
     
     'Levski Sofya maçları 
     Avrupa Şampiyonlar Ligi 3. ön eleme turunda Bulgaristan'ın PFC Levski Sofya takımıyla eşleşmelerini de değerlendiren Ümit Davala, şunları kaydetti 
     ''Levski Sofya maçları oldukça keyifli geçecek gibi gözüküyor. Her iki maça da her iki takımın taraftarlarının aşırı ilgi göstereceğini sanıyorum. Şehirlerin birbirine çok yakın olması ve de Bulgar vatandaşlarına artık Türkiye'ye girişte vize uygulanmıyor olması ilgiyi daha da arttıracak. Tabii ki turu geçen taraf yine biz olacağız. Çünkü bizim bu seneki hedefimiz, daha önce de bahsettiğim gibi çok büyük.'' 
     
     Jardel konusu 
     Jardel konusunda da düşüncelerini açıklayan Ümit Davala, şu görüşlere yer verdi 
     ''Galatasaray'da şu günlerde varsa yoksa Jardel konuşuluyor, yazılıyor, çiziliyor. Ama çok yazılan, çizilen ve konuşulan herşeye de maalesef yalan bulaşıyor. Jardel'in kalıp kalamayacığını bilemeyeceğim. Belki de ben bu satırları yazarken başka bir takıma transfer olmuş olacak. Hatta basından takip ettiğimiz kadarıyla olmuş da. Ama bizi üzen, bizim O'nu sevmediğimiz yolunda çıkartılan haberler. Şahsi problemleri olanlar dışında hiçbir futbolcu hiçbir futbolcuyu sevmemezlik yapmaz Galatasaray'da. Tüm kırgınlıklar ve küskünlükler en fazla 1 gün yaşanır ve ertesi gün unutulur. Jardel ile küs olan ya da konuşmayan bir arkadaşımın olduğunu ben bilmiyorum, sanmıyorum da. Bu yüzden sizler sakın ha bu türde yayınlanan haberlere itibar etmeyin. Biz Jardel'i arkadaş olarak hep sevdik ve de O'na elimizden geldiğince yardımcı da olmaya çalıştık.'' 







</TEXT>
</DOC>
