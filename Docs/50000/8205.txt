<DOC>
<DOCNO> 8205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/21/son/sonspo01.html </URL>
<DATE> 2001/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, hakeme ateş püskürdü 
</HEADLINE>
<TEXT>

     Galatasaray Teknik Direktörü Mircea Lucescu, 2-0'lık Deportivo La Coruna yenilgisinden sonra yaptığı açıklamada, maçın Alman hakemi Hartmut Strampe'ye öfke saçtı. 
     Karşılaşmayı Alman hakemin değil, tribünlerin idare ettiğini ileri süren Lucescu, ''Hakem maçta, orta sahada kritik kararlar verirken, tribünlerden gelen ıslık seslerine göre hareket etti. Biz, Türk takımıyız. İspanyol veya İtalyan şampiyonu değiliz. Herhalde bunun da etkisi var'' dedi. 
     Hagi'nin maçtaki pozisyonda, rakibinin ayağına dahi değmeden sarı kart gördüğünü ifade eden Lucescu, ''Aynı pozisyonlarda hakem, rakip takıma aynı kartları göstermedi. Mauro Silva'nın yaptığı bir harekette, ikinci sarı kartı göstermiş olsaydı, maçta her şey değişebilirdi. Büyük takımlara hakemin yardım etmesi anlamsız. Penaltı kararı da tartışılır'' şeklinde konuştu. 
     Oyunda, skoru lehlerine değiştirecek pozisyonları bulduklarını da kaydeden Lucescu, ancak futbolcularının sonuca ulaşamadıklarını belirtti. 
     Grupta, hangi takımın çeyrek finale çıkacağının son maça kadar belli olmayacağını da vurgulayan Rumen çalıştırıcı, ''Grupta her şey son dakikaya kadar belli olmaz'' diyerek sözlerini tamamladı. 
     Deportivo La Coruna Teknik Direktörü Javier Irureta ise karşılaşmanın kolay geçmediğini ifade ederek, ''Türkiye ve UEFA Kupası Şampiyonu'na karşı oynadık. Ortaya koyduğumuz baskılı futbolun karşılığını alamadık. Biraz daha fazla gol atabilirdik' diye konuştu. Öte yandan, Galatasaray, deplasmanda oynamasına karşın, rakibinin yüzde 49'luk oranına rağmen, karşılaşmada yüzde 51 oranında topu ayağında tuttu. 
     Sarı-kırmızılılar, topa 28 dakika sahip olurken, rakip Deportivo La Coruna ise 27 dakika topla oynadı. Ev sahibi takım 15 adet gollük şut atarken, Galatasaray kaleye 2 şut atabildi. 




</TEXT>
</DOC>
