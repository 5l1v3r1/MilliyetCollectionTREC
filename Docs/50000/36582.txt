<DOC>
<DOCNO> 36582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/11/son/sondun22.html </URL>
<DATE> 2001/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü aktör Jean-Paul Belmondo'nun durumu iyiye gidiyor 
</HEADLINE>
<TEXT>

     Tatilini geçirdiği Korsika'da hastaneye kaldırılan ve buradan Paris'teki bir hastaneye sevk edilen Fransız aktör Jean-Paul Belmondo'nun sağlık durumunda düzelme görüldüğü bildirildi. 
     Belmondo'nun yakın çevresinden yapılan açıklamada, ünlü aktörün sağlık durumunun iyi olduğu ve ''gelecek hafta sonunda hastaneden taburcu bile olabileceği'' belirtildi. 
     Açıklamada, Belmondo'nun yüzünün sağ tarafındaki felcin hemen hemen iyileştiği ve aktörün hemen hemen konuşmaya başladığı kaydedildi. 
     Hastaneden yapılan açıklamada da, Belmondo'nun kalp ve damar hastalıkları bölümündeki yoğun bakım ünitesinden çıkarılarak, aynı bölümün bir diğer ünitesine aktarılmasının öngörüldüğü ifade edildi. 
     Hastane, Belmondo'nun sağlık durumuyla ilgili yeni raporun Salı günü yayımlanacağı kaydedildi. 
     Belmondo'nun rahatsızlığının beyin damarlarındaki bir kan pıhtısından kaynaklanmış olabileceği açıklanmıştı. 
     Uzmanlar, kan pıhtısının Belmondo'nun vücudunun sağ tarafındaki kan dolaşımını yavaşlatmış olabileceğini düşünüyorlar. 
     Fransız sinemasının önde gelen oyuncularından olan 68 yaşındaki Belmondo, 1960 yılında Jean-Luc Godard'ın ''Serseri Aşıklar'' filmiyle ün kazandı. Sezar ödüllü aktör, 1999'da kalp krizi geçirmişti. 







</TEXT>
</DOC>
