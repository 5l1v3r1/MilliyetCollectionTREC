<DOC>
<DOCNO> 21224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/son/sontur13.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Genelevi'nde hayat kadınları için okuma-yazma kursu 
</HEADLINE>
<TEXT>

     İzmir Genelevi'nde çalışan kadınların başvurusu üzerine düzenlenen okuma-yazma kursu başladı. 
     Alınan bilgiye göre, İzmir Genelevi'nde çalışan kadınların ''okuma-yazma bilmedikleri için imza atmak zorunda kaldıkları belgelerde haklarını koruyamadıkları ve bundan zarar gördükleri'' yönündeki şikayet ve başvurusu üzerine, İl Fuhuşla Mücadele Komisyonu'nca genelevde okuma-yazma kursu düzenlendi. 
     İl Fuhuşla Mücadele Komisyonu yetkilileri, İzmir Genelevi'ndeki dispanser binasının bir bölümünün dershaneye çevrildiğini belirterek, genelevde çalışan 320 kadından 120'sinin okuma-yazma bilmediğini kaydettiler. 
     Yetkililer, okuma-yazma bilmeyen genelevdeki kadınların tamamının kursa katılmak için başvuruda bulunduğunu belirterek, şunları söylediler 
     ''Okuma-yazma öğrenmek için yapılan başvuru üzerine, İl Milli Eğitim Müdürlüğü aracılığıyla Konak Halk Eğitim Müdürlüğü'nden bir öğretmen temin ettik. Okuma-yazma öğrenmek için başvuranlar, 25 kişilik tek sınıfta 30 gün sürecek kurslarda eğitim alacaklar. Başvuranların tamamı okuma-yazma eğitimini bitirene kadar kurslar devam edecek.'' 
     Yetkililer, genelevde ilk kez böyle bir kurs düzenlendiğine dikkati çekerek, bu kursun Türkiye geneline yayılmasını temenni ettiklerini söylediler. 







</TEXT>
</DOC>
