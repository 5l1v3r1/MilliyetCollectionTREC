<DOC>
<DOCNO> 37098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/14/son/sonspo10.html </URL>
<DATE> 2001/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Aklımız Glasgow maçında" 
</HEADLINE>
<TEXT>

     Fenerbahçe Teknik Direktörü Mustafa Denizli, ''Biz hedefimizi biliyoruz. Bu da önemli'' dedi. 
     Denizli, sarı-lacivertli takımın bu sabah yaptığı idman öncesi, gazetecilerin sorularını yanıtladı. Henüz yolun başında olduklarını anlatan Mustafa Denizli, ''Daha yolun başı. Şu an iyi veya kötü ifadesi kullanmak doğru değil. Biz hedefimizi biliyoruz. Bu da önemli. Lig geçen yıldan farklı bir görüntü ortaya koyabilir. İlk haftalardaki izlenim bu'' dedi. 
     
     Glasgow Rangers maçı 
     İlk haftadaki performanslarının yüksek olmasının sadece ligle bağlantılı olmadığını kaydeden Denizli, ''Tamamen Glasgow Rangers maçının rövanşıyla ilgili. Şu an düşüncemizde hep o var. Ama ligi de ihmal etmeden çalışıyoruz. Şu andaki önemli hedef, Şampiyonlar Ligi ön elemesi'' dedi. 
     Denizli, ilk maçın 0-0 bitmesinin takım üzerinde rövanş maçı öncesi baskı yaratıp yaratmayacağına yönelik bir soruyu da şöyle yanıtladı ''Bu baskıyı yaşamamaya çalışıyoruz, yaşamayız da. Bu tip maçlarda 0-0'lık sonuç, kritik bir sonuçtur. Burada, avantaj yakalamak isteyen takımların, dış sahada atacağı gol ve goller çok önemli. Biz bunu ilk maçta başaramadık, ama gol yememeyi de başardık. Gol atmayı burada başarmalıyız, başaracağız da.'' 
     
     Bitirmek daha da önemli 
     Fenerbahçe Teknik Direktörü Denizli, spor kamuoyunda Fenerbahçe'nin lige en hazır takım olduğu yönündeki yaygın kanıyla ilgili olarak da, ''Değerlendirmeler farklı olabilir. Bizim şu anda hazır olmamız önemli. Gayet tabii başlangıç önemli, ama bitirmek daha da önemli'' şeklinde konuştu. 
     Mustafa Denizli, ligin ilk haftasında aldıkları sonuçlar nedeniyle eleştirilen Beşiktaş ve Galatasaray hakkında da, bir soru üzerine şunları kaydetti ''Bu bizim huyumuzdur. Dereyi görmeden paçaları sıvamak diye bir tabir vardır. Bir iki maçta takımlar ve futbolcular hakkında karar vermek doğru değil. 34 hafta olan bir maratonda bir takım düşünceler ortaya koymak gayet tabi doğru olabilir. Ama sonucu bugünden kestirmek doğru değil. Her takımın zaaf göstereceği maçlar var. Futbol bu, herherşeyi yaparsın, kazanamayabilirsin.'' 
     Fenerbahçe'nin hangi haftada lige tam olarak hazır olacağı yolundaki bir soruyu, ''Hafta beklentimiz yok. Biz bu haftalar da Fenerbahçe'yiz'' diye yanıtlayan Mustafa Denizli, yeni transferlerden Oktay ve Hakan'ın durumlarıyla ilgili olarak da, şöyle konuştu ''Vakti sırası geldiğinde onlardan da yararlanacağım. Önümüzdeki haftalarda onlar da görev yapabilirler. Fizik olarak bazı eksikleri var. Önümüzdeki haftalarda giderirler.'' 
     
     Ben de yoruluyorum 
     Denizli, sarı-lacivertli takımın bu sezon oluşturduğu geniş kadro karşısında, sahaya sürecek ilk 11'de zorlanıp, zorlanmadığı yönündeki bir soruya da, şu yanıtı verdi 
     ''Kolay bir şey değil. Fenerbahçe formasını giyebilmek için yarışan futbolcular gibi, ben de yoruluyorum. Bu kadroda herkes görev yapacak. Düşüncemiz o. Biz de onları fazla incitmeden, hepsinden istifade edeceğiz. Her futbolcumuz uzun maratonda görev yapar, hepsini aşamalı olarak kullanacağım.'' 
     
     Bilet fiyatları 
     Mustafa Denizli, Fenerbahçe Şükrü Saracoğlu Stadı'nda bu sezon bilet fiyatlarının yüksek olması, bu nedenle de tribünlerin tam olarak dolmaması ve bunun Glasgow Rangers maçına yansımasıyla ilgili olarak da şunları kaydetti 
     ''Glasgow Rangers maçında tribünler dolacak. Ancak bir de realite var. İyi mal pahalı olur. Fenerbahçe Kulübü Yönetim Kurulu, bu takımı kurmak için büyük harcamalar yaptı. Belki bu tartışma yapılabilir ama Fenerbahçeli, takımına bu konuda da destek olmalı. Maddi açıdan yönetim kurulu bu konuları daha iyi değerlendirir. Ama ben anormal pahalı olduğu kanaatinde değilim.'' 
     Andersson'un rahatsızlığının devam ettiğini ve antrenman sonrası hastanede bir takım test ve kontrollerden geçeceğini anlatan Mustafa Denizli, ligde bu haftaki rakipleri İstanbulspor maçıyla ilgili olarak da şöyle konuştu ''İstanbulspor, Malatyaspor maçında iyi mücadele etti. Geçen sezon İstanbulspor ile yaptığımız maçlar zor oldu, ama kazandık. Ümit ediyorum, bu sene de aynı yapıda bir İstanbulspor ile oynayacağız. Hedefimiz iyi oynayıp, kazanmak.'' 
     Bu karşılaşmanın Güngören Belediye Stadı'nda yapılacak olması nedeniyle başka bir saha talebinde bulunmalarının söz konusu olmadığını anlatan Denizli, ''Talebimiz olamaz. Bu maçın daha önceden kesinleşmiş bir sahası var. Nerede olsa oynarız'' dedi. 
     Fenerbahçe Teknik Direktörü Mustafa Denizli, sarı-lacivertli takımın medyada en büyük şampiyon adayı olarak gösterilmesinin ileride sorun yaratıp yaratmayacağı yönündeki bir soruyu da, ''Yaratmaz. Abartmayı seven bir millet olarak, herşeyi abartıyoruz. Önemli olan bizim görmemiz. Unvanımızı korumak istiyoruz'' diye yanıtladı. Bir gazetecinin, Fenerbahçe'nin, Samsunspor maçı öncesi, geçen sezonun şampiyonluk kupasını almasını ''Futbol Federasyonu kupayı peşin verdi'' şeklindeki esprili sorusuna, Denizli de, espriyle, ''Herhalde ikisi niyetine verdi'' diyerek basın toplantısını tamamladı. 







</TEXT>
</DOC>
