<DOC>
<DOCNO> 19290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/03/siyaset/siy05.html </URL>
<DATE> 2001/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaksever Meclis 
</HEADLINE>
<TEXT>

Milletvekilleri hakkındaki "olumsuz haberleröden rahatsız olan TBMM Başkanlık Divanı, basın özgürlüğü gününde, gazetecilerin Meclis kulisine girmesini yasakladı 
     GÜNSELİ ÖNAL, SALİHA ÇOLAK 

     TBMM ve milletvekilleri hakkında basında çıkan olumsuz haberlerden rahatsız olan TBMM Başkanlık Divanı, 3 Mayıs Dünya Basın Özgürlüğü Günü’ne bir gün kala, basının Meclis kulislerine girmesini yasakladı. 
     TBMM Başkanı Ömer İzgi başkanlığında toplanan Divan üyeleri, gündeminde bulunan araç kullanımının sınırlandırılmasıyla "Meclis ve milletvekilleri aleyhine yazılan haberleri" tartıştı. Milletvekillerinin indirimli uçak bileti alması, makam araçlarının yaptıkları kilometre ve bazı köşe yazarlarının Meclis’e ilişkin haberlerinin gündeme geldiği toplantıda üyeler, gazetecilerin milletvekillerinin onurlarıyla oynanan haberler yapmasından ve sohbetlerin yazılmasından yakındı. 
     Yalçın Bayer, Emin Çölaşan ve Mine Kırıkkanat’ın yazılarını örnek gösteren üyeler, "Meclis ve milletvekillerinin onurunu, saygınlığını zedeleyen" haberler karşısında Meclis’in de bir yaptırımda bulunmamasından yakındı. 
     Eski gazeteci DSP’li Meclis İdare Amiri Hakan Tartan da, "Ben gazeteci değilim. Gazeteciliği 1995 yılında bıraktım. Bizim zamanımızda gazetecilik böyle yapılmazdı. Devlet hortumlanıyor ama gazeteciler Meclis’in telefonlarını, makam arabalarını yazıyor" diyerek, basına yüklendi. 
     İzgi, makam araçlarının Ankara dışına çıkarılmamasını önerirken, Divan üyelerinin ortak tepkisiyle karşılaştı. 
     
Bizi basın yönetmiyor’      Üyeler "Basın istedi diye araçlarımızı bırakmayalım. Bizi basın yönetmiyor. Bu araçlar bize yasayla verildi" dediler. Bunun üzerine araçların Ankara dışına çıkış yasağı kararı alınmadı. MHP’li Meclis İdare Amiri Ahmet Çakar ortak bir tepki oluşunca, "Kulislerin basına kapatılmasını" önerdi. TBMM Başkanvekili Ali Ilıksoy’un da "Sadece Çakar’ın üzerine kalmasın, tepki çeker. Biz buna oybirliğiyle karar verelim" sözleri üzerine 19 üye kulislerin kapatılması yolunda oy kullandı. 
     
Karar gözden geçirilsin’      Kulis yasağı kararı verilmesinin ardından gelen tepkiler üzerine ANAP, FP ve DYP’de kararın gözden geçirilmesi istenirken, ANAP lideri Mesut Yılmaz, olayla ilgili kurmaylarından bilgi aldı. 
     Öte yandan Divan kararının bugün üyelerin imzasına açılacağı bildirildi. Karar oybirliğiyle alınmasına karşın yürürlüğe girebilmesi için kabul imzası verenlerin retlerden fazla olması gerekiyor. Bu gerçekleşmezse oybirliğiyle alınan karar yürürlüğe girmemiş olacak. 
     
Basından değil, halktan kaçıyorlar’      DYP Genel Başkanı Tansu Çiller "Meclis muhabirlerinin ayaklarının kulisten kesilmesi, milletin meclisinde olanları milletten saklamak demektir. Karara muhalefet şerhi vereceğiz." 

</TEXT>
</DOC>
