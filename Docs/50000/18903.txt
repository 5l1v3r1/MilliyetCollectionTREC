<DOC>
<DOCNO> 18903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/01/siyaset/siy01.html </URL>
<DATE> 2001/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
O fakir ama gururlu genç vardı ya 
</HEADLINE>
<TEXT>

Bugün laci takım elbiseleri içinde devlet işleriyle uğraşan milletvekilleri bir zamanlar köftecilikten son ütücülüğe kadar pekçok iş denemişler... 
     SEMRA KARDEŞOĞLU İstanbul 

     Milletvekili denildiğinde akla önce geçmişte ticaretle uğraşmış, lacivert takım elbiseli, makam otolu, lojmanda oturan erkekler gelir. Oysa 21. dönem Meclis'te, kaportacılıktan minibüs muavinliğine, işportacılıktan köfteciliğe, son ütücülükten garsonluğa kadar pek çok işi denemiş vekiller var. TBMM'ye girene kadar 10'dan fazla iş denemiş olan DSP İstanbul Milletvekili Zafer Güler, Üsküdar Kısıklı'da ortaokula gittiği yıllarda top satmış. Güler o dönemi şöyle anlatıyor 
     
"Top sattım'      "Para kazanmak istiyordum. İstanbullular'ın piknik yaptığı bir bölgede top satmaya karar verdim. Toptancıdan alıp, üstüne kar koyuyordum. O dönem günde iki üç çuval top sattığım oluyordu. Sonra ortaokulda sınıfta kalınca minibüs muavinliği yapmaya başladım. Ardından kaportacılık işine girdim. Ancak bir kış günü ellerim donunca, okula dönmeye karar verdim." Ankara Dil Tarih Coğrafya Fakültesi'ndeki eğitimini tamamlayan Güler, daha sonra da İngiltere'ye gitmiş ve Londra'da altı ay son ütücü olarak çalışmış. DSP’li Cahit Savaş Yazıcı ise, İTÜ Gemi İnşaat Mühendisliği bölümünde okurken fotokopi merkezi işletmiş. Yazıcı, "Bir yandan eğitimimi sürdürdüm, bir yandan para kazandım. Daha sonra Assos'ta restoran açtım. Ama battım" dedi. DSP Ardahan Milletvekili Faruk Demir ise, Deniz Harp Okulu sınavına girmek için İstanbul'a gelmiş, ancak bu sınava giremeyince önce inşaat işçiliği, daha sonra garsonluk yapmış. Lokantada tanıştığı bir müşteri sayesinde de hayatı değişmiş 
     
Önce bakkal çırağıydı      "Gelen müşteri konservatuvar öğrencisiydi. Ben de müziğe meraklıyım. Bağlama çalıyorum. Beni ikna etti, konservatuvar sınavlarına girdim. Daha o zamana dek konservatuvarın ne olduğunu bile bilmiyorum. Mezun olduktan sonra TRT'de ses sanatçısı olarak görev yaptım." MHP Sivas Milletvekili Mehmet Ceylan da, hayata sıfırdan başlayanlardan. Küçükken, Sivas'ta bakkal olan babasının yanında çıraklık yapan Ceylan, İstanbul'a geldiğinde seyyar bir köftecinin yanına girmiş. 
     
Tokatla hayatı değişti      Ancak ustasından yediği haksız bir tokat, onu başka bir hayata itmiş. Bugün NTV binası başta olmak üzere sayısız işyeri ve konutun sahibi olan Ceylan, şunları söylüyor "Bir el arabası alıp balık satmaya başladım. Zamanla işleri büyüttüm. Emlakçılık, inşaat işleriyle ilerledim." DSP İstanbul Milletvekili Rıdvan Budak'ın ilk işi ise, Kapalıçarşı'da bir çorap dükkanında tezgahtarlık olmuş. 
     



 SİYASET 

















</TEXT>
</DOC>
