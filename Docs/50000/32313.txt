<DOC>
<DOCNO> 32313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun23.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı çiftin Titanic rüyası... 
</HEADLINE>
<TEXT>

     Amerikalı bir çift, Kate Winslett ve Leonardo DiCaprio'nun başrollerini paylaştığı filmle yeniden gündeme gelen dünyanın en ünlü batığı Titanik'in enkazında dünya evine girmeye hazırlanıyor. 
     İngiliz Subsea Explorer şirketinin düzenlediği düğünde, New York'lu David Leibowitz ve Kimberley Miller, bu ay sonunda Kanada'nın Newfoundland sahili açıklarında, mini bir denizaltıyla okyanusun 4 kilometre derinliğindeki geminin pruvasına inerek evlenecekler. Titanik'te evlilik fikrinin, internet portalı da bulunan şirketin Titanik'e dalma ödüllü yarışmasını Leibowitz'in kazanmasından sonra ortaya çıktığı belirtildi. 
     Subsea Explorer yetkilisi Gary Allsopp, Titanik'te evlenme teklifinin Leibowitz'den geldiğini, bunun dünyada bir ilk olacağını ve bu olayı çok romantik bir hikaye olarak gördüğünü söyledi. Leibowitz de, Titanik filmini geçen hafta videoda yeniden izlediklerini, tarihin bir parçası olma fikrinin kendilerini çok heyecanlandırdığını belirtti. Titanik transatlantiği, 14 Nisan 1912'de İngiltere'den New York'a giderken batmıştı. 750 kişinin kurtulduğu kazada, 1500 yolcu ve mürettebatın öldüğü sanılıyor. Titanik faciası, 1997'de başrollerini Kate Winslett ve Leonardo DiCaprio'nun paylaştığı bir filme konu olmuş, gişe rekorları kıran film Oscar ödülü kazanmıştı. 







</TEXT>
</DOC>
