<DOC>
<DOCNO> 4277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/28/guncel/gun08.html </URL>
<DATE> 2001/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, hayata döndürmüş 
</HEADLINE>
<TEXT>

     ELVAN EZBER İstanbul 

     İstanbul'da beş kişiyi öldürdüğü belirlenen pul kolleksiyoncusu Orhan Aksoy'un son üç cinayeti işlemeden önce polisce hayatının kurtarıldığı ortaya çıktı. Tatbikat için dün şubeden çıkarılan Aksoy'u ölenlerin yakınları linç etmek istedi. 
     Tanıştığı kişileri bir bahaneyle evine götüren ve viski ikram ettikten sonra telle boğarak öldürdüğü öne sürülen Aksoy, dün tatbikat yaptırılmak üzere Asayiş Şube Müdürlüğü Cinayet Büro Amirliği'nden geniş güvenlik önlemleri arasında çıkartıldı. Bu sırada Emniyet'in önünde bekleyen Hakan Kaya'nın annesi "Onun yedi yaşında çocuğu vardı, vicdanın hiç sızlamadı mı ", kardeşi ise "Seni öldüreceğim" diyerek Aksoy'a saldırdı. Aksoy'un öldürdüğü Kaya'nın yakınları, polis tarafından güçlükle engellendi. 
     Aksoy, önce Fatih Darüşşafaka Caddesi Fahribey Sokak üzerindeki Yeşil İpek Apartmanı'nın bodrum katındaki evine götürüldü. Aksoy'u gören mahalle sakinleri, yuhalayıp lanetler yağdırdı. 
     Aksoy daha sonra öldürdüğü kişilerin cesetlerini attığı arazilere götürülerek yer gösterme yaptırıldı. Aksoy'a karşı herhangi bir linç girişimine meydan vermek istemeyen polis, yer göstermeleri kısa sürede gerçekleştirdi. Aksoy, tatbikat sırasında yüzünü kollarıyla kapattı. 
     
Polis kurtardı, o cinayet işledi      Komşularının "çok sessiz ve sakin biri" olarak tanımladığı Aksoy'un yakalanmadan yaklaşık 25 gün önce evinde, aldığı uyuşturucu haplar sonucu komaya girdiği ve karakoldan gelen polis ekibince hastaneye kaldırılarak tedavisinin yaptırıldığı öne sürüldü. Aksoy'un tekrar sağlığına kavuşmasından sonra üç cinayet daha işlediği ortaya çıktı. 
     Soruşturmayı çok yönlü sürdüren polis, kayıp olan Aksoy'un iki komşusunun da cinayete kurban gitmiş olabileceği ihtimali üzerinde duruyor. Bu kişilerle ilgili sorulara Aksoy'un "Memlekete gittiler" karşılığını verdiği kaydedildi. 
     


 GÜNCEL 




















</TEXT>
</DOC>
