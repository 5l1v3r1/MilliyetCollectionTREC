<DOC>
<DOCNO> 13815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/30/son/soneko25.html </URL>
<DATE> 2001/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarlığı "Hazine ihalelerine vatandaşlar da katılabilecek" 
</HEADLINE>
<TEXT>

     Hazine Müsteşarlığı, gerçekleştirilecek olan Hazine ihalelerine vatandaşların da katılımının mümkün olduğunu açıkladı. 
     Hazine Müsteşarlığı, bono ve tahvil ihalelerine vatandaşların da katılıp katılamayacağı ve katılma yöntem ve kurallarına ilişkin bir açıklama yaptı. 
     Açıklamada, ihale yolu ile satışa sunulan devlet tahvillerinin 1 yıl ve daha uzun vadeli, Hazine bonolarının ise 1 yıldan daha kısa vadeli devlet iç borçlanma senetleri olduğuna dikkat çekilerek, Hazine ihalelerinin T.C. Merkez Bankası aracılığı ile gerçekleştirilmekte olup tüm gerçek ve tüzel kişilere açık olduğu belirtildi. Hazine açıklamasında, ''dolayısıyla gerçekleştirilecek olan Hazine ihalelerine vatandaşların da katılımı mümkündür'' denildi. 
     İhaleye katılanların tahvil veya bono dönem sonunda elde etmek istedikleri getiriyi temsil edecek faiz oranını belirleyecek tekliflerini ihale günü Merkez Bankası şubelerine iletmekte oldukları belirtilen Hazine açıklamasında, katılımcıların teklif ettikleri miktarın yüzde 1'ini ihaleden önce teminat olarak Merkez Bankası'na yatırmak zorunda oldukları kaydedildi. 
     Teklif verme süresinin de ihalenin yapıldığı gün en geç saat 12.00 olduğu hatırlatılan açıklamada, ihaleye katılabilmek için en düşük teklif miktarının da nominal 250 milyon lira olduğu vurgulandı. 
     Açıklamada, şu görüşlere yer verildi 
     'Hazine Müsteşarlığı ihale sonucu gelen teklifleri değerlendirdikten sonra ihale günü öğleden sonra o ihale ile ilgili olarak yapacağı satış miktarını ve oluşan en yüksek faiz oranını kamuoyuna duyurmaktadır. İlan edilen bu en yüksek faiz oranının altında kalacak şekilde teklif veren katılımcılar o ihale ile ilgili senetten teklif ettikleri miktar kadar almaya hak kazanmaktadırlar. Kazanan katılımcılar, ihalenin ertesi günü kazandıkları miktarı T.C. Merkez Bankası şubesine yatırmak suretiyle senetlerini alırlar. İhalede senet almak için hak kazanamayan yatırımcılar daha önce yatırdıkları teminat miktarını aynı gün içinde geri alırlar.'' 
     Açıklamada, Nisan ayı boyunca Hazine'nin tahvil ve bono ihalelerinde tek fiyat sistemi uygulanacağı, bu sisteme göre ihalede kazanan katılımcıların verdikleri faiz teklifi ne olursa olsun ihalede oluşan ve Hazine tarafından açıklanan maksimum faiz oranında getiri elde edecekleri kaydedildi. 
     Hazine Müsteşarlığı'nın her ayın başında ilan ettiği ihale programları ile o ay içinde yapılacak olan ihalelerin tarihlerini, ihalelerde satılacak olan senetlerin vade ve satış miktarları ile ilgili bilgileri kamuoyuna duyurduğuna dikkat çekilen açıklamada, ''ihale programlarında belirlenen tahvil ve bono ihalelerine katılmak isteyen tüm şahıslar, ihale günü herhangi bir Merkez Bankası şubesine giderek belirlenen kurallar çerçevesinde ihalelere katılabilmektedirler. Ayrıca, önümüzdeki günlerde T.C. Merkez Bankası'nca Merkez Bankası şubelerinden ihalelere teklif verme ile ilgili işlemlerin daha kolay bir hale getirilmesi ile ilgili gerekli önlemler alınacaktır'' denildi. 




</TEXT>
</DOC>
