<DOC>
<DOCNO> 35992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/08/spor/spo06.html </URL>
<DATE> 2001/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Jones'u da geçerler 
</HEADLINE>
<TEXT>

Bayanlar sprintin süper ismi, Dünya Şampiyonası’ndaki 100 metre finalinde Ukraynalı Block’a mağlup oldu ve ikincilikle yetindi. ABD’li atlet tam 42 yarış sonra birinci olamadı 
     KANADA’NIN Edmonton kentinde düzenlenen Dünya Atletizm Şampiyonası, dün gece ilk büyük sürprize sahne oldu. Geçtiğimiz iki Dünya Şampiyonası’nın 100 metre bayanlar şampiyonu ve 1997’den bu yana 42 yarıştır geçilmeyen ABD’li Marion Jones, Ukraynalı Zhanna Pintusevich Block’a teslim oldu. Block, 10.82’lik derecesiyle altını boynuna takarken, Marion Jones, 10.85’le gümüşte kaldı ve üst üste üçüncü kez Dünya şampiyonu olma şansını yitirdi. 
     YUNAN Ekaterini Thanou’nun 10.91’le bronz madalyaya ulaştığı 100 metre yarışı sonrası üzüntüsü gözlerden kaçmayan Jones, "İnsan bazen yenilir. O, bugün kazanmayı hak etti. Harika bir yarış koştu" açıklamasını yaptı. Şampiyonanın diğer mücadelelerinden 400 metre erkekler finalinde, Bahamalar’dan Avard Moncur, son dört şampiyonanın birincisi ABD’li Michael Johnson’un yokluğunda 44.64’lük derecesiyle rahat birincilik elde etti. 
     ERKEKLER üç adım atlamada Dünya rekortmeni İngiliz Jonathan Edwards 17.92 metrelik atlayışıyla rakiplerine şans tanımadı, ikinci Dünya şampiyonluğunu kazandı. Bayanlar sırıkla yüksek atlamada ABD’li rekortmen Stacy Dragila, 4.75 metreyle zirvedeki yerine aldı. Bayanlar cirit atmada ise Kübalı yetenek Osleidys Menendez, 69.53 metrelik atışıyla en yakın rakibine yaklaşık dört metrelik fark atarak altına uzandı. 
     



 SPOR 























</TEXT>
</DOC>
