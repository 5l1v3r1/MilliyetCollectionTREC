<DOC>
<DOCNO> 34325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/28/son/sontur04.html </URL>
<DATE> 2001/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yabancı uyruklu kadın ve travestilere operasyon 
</HEADLINE>
<TEXT>

     İstanbul'da düzenlenen ahlak operasyonunda, fuhuş yaptıkları belirlenen 4 travesti ile 48 yabancı uyruklu kadın yakalandı. 
     İstanbul Asayiş Şubesi Ahlak Büro Amirliği ekipleri tarafından, Eminönü, Fatih ve Beyoğlu ilçelerindeki bar, pavyon, gece kulübü ile bazı otellere baskın düzenlendi. Uygulamalarda, para karşılığı erkeklerle birlikte oldukları belirlenen 4 travesti ile 48 yabancı uyruklu kadın gözlem altına alındı. 
     Zührevi Hastalıklar Hastanesi'nde yapılan sağlık muayenelerinde, yakalanan kadınlardan, bir Türk ile evli olduğu belirtilen Moldova asıllı Talina Sandık da ''HIV'' virüsüne rastlandı. 13 kadında da, bel soğukluğu ve frengi gibi çeşitli zührevi hastalıklar belirlendi. 
     Son bir yıl içinde İstanbul'da yapılan operasyonlarda yakalanan ve ''HIV'' virüsü taşıdığı belirlenen hayat kadını sayısının, Sandık ile birlikte 28'e çıktığı bildirildi. 
     Bu arada, muayenenin ardından Asayiş Şubesi'ne getirildikleri sırada resimlerinin çekilmesine tepki gösteren travesti Batuhan Genç, gazetecilerin üzerine saldırdı. Kendisini yerlere atan travestinin taşkınlıkları polis tarafından engellendi. 
     Polis yetkilileri, yabancı uyruklu kadınların büyük bölümünün, Türkiye'de kalabilmek için tanımadıkları Türk erkekleriyle para karşılığı kağıt üzerinde evlilik yaptıklarını kaydettiler. 






</TEXT>
</DOC>
