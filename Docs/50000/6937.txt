<DOC>
<DOCNO> 6937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/guncel/gun06.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
301 kayıptan haber yok 
</HEADLINE>
<TEXT>

İnsan Hakları Derneği ocak ayının insan hakları açısından kara bir ay alduğunu açıkladı 
     Namık DURUKAN Özgür CEBE DİYARBAKIR DHA 

     İnsan Hakları Derneği İHD Genel Başkan Yardımcısı ve Diyarbakır Şube Başkanı Avukat Osman Baydemir, ocak ayının insan hakları açısından kara bir ay olduğunu belirterek "Güneydoğu’da hak ihlalleri oranında kaygı verici bir yükselme oldu. Bölgede kayıp olan 301 kişiden halen haber alınamıyor" dedi. 
     Baydemir, dünkü basın toplantısında Emniyet Müdürü Gaffar Okkan’a yönelik saldırı sonrasında, bölgedeki atmosferin 1993-1997 arasındaki gerilim atmosferine dönüş yaptığını ifade etti. Kayıp olan HADEP Silopi İlçe Başkanı Serdar Tanış ve Ebubekir Deniz’in ilçe jandarma ve alay komutanlığı tarafından ölümle tehdit edildiklerini ileri süren Baydemir şunları söyledi 
     "Bu olaya benzer olaylar daha önce de yaşandı. Son 10 yılda Diyarbakır’da 136, bölge genelinde 301 kişinin gözaltına alındıktan sonra akıbetlerinden bugüne kadar haber alınamadı." 
     
Türkiye’den savunma istendi      HADEP Silopi İlçe Başkanı Serdar Tanış ve üye Ebubekir Deniz’in gözaltında kaybolduğu iddiasında Birleşmiş Milletler’den sonra Avrupa İnsan Hakları Mahkemesi AİHM de konuya ilgi göstermeye başladı. Avukatların yaptığı başvuruyu bir günde değerlendiren AİHM, Türkiye’den kayıplarla ilgili savunma istedi. AİHM iç tüzüğünün 40. ve 41. maddeleri uyarınca konunun acil olarak ele alınması istendi. Bunun üzerine dün toplanan AİHM 1. Dairesi, başvuruyu 5 saatte inceleyerek aynı gün karar verdi. 
     


 GÜNCEL 













</TEXT>
</DOC>
