<DOC>
<DOCNO> 30675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/06/son/soneko04.html </URL>
<DATE> 2001/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten yabancı basına "IMF, Temmuz'un ilk yarısında toplanmalı" 
</HEADLINE>
<TEXT>

     Devlet Bakanı KemalDerviş, Uluslararası Para Fonu'nun IMF Türkiye'ye ikinci kredi dilimini serbest bırakmasına yönelik sıkıntıların birkaç gün içinde aşılacağını umduğunu ve IMF İcra Kurulu'nun, Temmuz'un ilk yarısında toplanması gerektiğini söyledi. 
     IMF ve Dünya Bankası yetkililerinin, Türkiye'nin geçen ay gösterdiği hızlı performansı ''çok etkileyici'' bulduklarını tekrar tekrar ifade ettiklerini belirten Derviş, ''Bütün yapılanlar çok olumlu kabul edildi. Başka ülkelerle de kıyaslanınca çok iyi bir performans. Tartışılacak birkaç konu kaldı. IMF ve Dünya Bankası ile çalışıyoruz. Temmuz ayında önemli İcra Kurulu toplantıları olacak. Biz de bu sürecin ayrıntılarına yardımcı olmaya odaklandık'' dedi. 
     Derviş, ''IMF ile sıkıntıların ne kadar sürede aşılacağının'' sorulması üzerine de, gece-gündüz çalıştıklarını ve birkaç gün içinde bu sorunları çözüme kavuşturacaklarını umduklarını söyledi. 
     Bakan Derviş, İcra Kurulu toplantısının tarihinin ise ayrıntılar üzerinde çalışılmasına bağlı olduğunu kaydetti. IMF yönetimi ve Türk hükümetinde genel anlayışın, mümkün olduğu kadar hızlı hareket etme yönünde olduğunu belirten Derviş, ''Yaz mevsimi Türkiye için çok değerli bir dönem. Enflasyon aşağı iniyor. Ülkeye giren döviz artıyor. Siyasi tartışmalar da biraz tatile giriyor ki bu da piyasalar için iyi. Biz bu dönemi, iyimserlik ve krizden sonra rahatlama şeklinde kullanmak istiyoruz. Fon'un desteğini almak bu açıdan çok iyi olacaktır'' diye konuştu. 
     
     Telekom... 
     Derviş, Telekom yönetim kuruluna ilişkin sorular üzerine, bu konuda Türk basınına yansıyan haberlerin tam olarak gerçeği yansıtmadığı söyledi. 
     Piyasaların çok hassas olduğunu ve güçlendirmek için her şeyin yapılması gerektiğini belirten Derviş, Telekom meselesinin yanı sıra bir de piyasanın bu konuyu nasıl algıladığıyla ilgilenmek durumunda olduklarını anlattı. 
     ''IMF'nin ikinci kredi dilimini serbest bırakmamasının, IMF ve özel sektörün, Telekom yönetim kuruluna yönelik endişelerinin giderilmesine bağlı olup olmadığı''na ilişkin bir soru üzerine Derviş, ''Evet, doğru. Telekom yönetim kurulunun profesyonel olması önemli. Böyle bir yönetim kurulu vardır. Ve profesyonel bir kurul olarak algılanması da önemlidir. Şimdi bizim üzerinde çalıştığımız da budur'' diye konuştu. 
     
     Telekom'un cazibesi artacak 
     Derviş, Dünya Bankası'na bağlı bir kuruluş olan Uluslararası Finans Birliği'nden IFC bir heyetin, gelecek hafta Türkiye'ye gelerek Telekom'un, özelleştirme öncesinde cazip hale getirilmesine yardım edeceğini de söyledi. 
     Derviş, bu konuda Dünya Bankası ile yakın çalışıldığını kaydetti. 
     Hükümetin koalisyon olmasının zorluk yaratıp yaratmadığı yönünde bir soru üzerine Derviş, ''Evet bu bir koalisyon hükümeti, ancak Meclis'in çıkardığı kanunlara bakarsanız, bunlar çoğunlukla alınmış kararlardır. Herhangi bir koalisyonda mutlaka farklılıklar vardır. Bunlar elbette Türkiye'de de tartışılıyor. Bu, demokrasinin gereğidir'' dedi. 
     
     







</TEXT>
</DOC>
