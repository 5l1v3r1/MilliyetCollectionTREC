<DOC>
<DOCNO> 9250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/27/son/sontur13.html </URL>
<DATE> 2001/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvetin belgesi yok, kendisi var 
</HEADLINE>
<TEXT>

     TESEV'in gerçekleştirdiği bir araştırma, rüşvetin Türkiye'de toplumsal bir parçası olduğu gerçeğini belirledi. 
     Türkiye Ekonomik ve Sosyal Etütler Vakfı TESEV tarafından hazırlanan "Yolsuzluk Araştırması Şubat-2001" araştırma kamuoyuna tanıtıldı. Boğaziçi Üniversitesi öğretim üyelerinden Fikret Adaman ve Ali Çarkoğlu ile Bilgi Üniversitesi öğretim üyesi Burhan Şenatalar tarafından hazırlanan araştırma, yolsuzlukla ilgili ilginç verileri gözler önüne serdi. 
     Türkiye genelinde İstanbul, Ankara, İzmir, Balıkesir, Trabzon'un da arasında bulunduğu 17 il merkezinde ve bağlı ilçelerde 3 bin 21 kişi ile görüşülerek gerçekleştirilen araştırma üç aşamalı bir çalışmanın ilk adımını oluşturuyor. Araştırmaya katılanların yüzde 34'ü, Türkiye'nin çözülmesi gereken en önemli sorunu olarak enflasyon ve hayat pahalığını görüyor. İşsizlik sorunu yüzde 26 ile ikinci, rüşvet ve yolsuzluk ise üçüncü sırada yer alıyor. 
     Kurumlarda rüşvet ve yolsuzluğun yaygınlığı da araştırma kapsamında ele alınırken, bu konuda trafik polisleri ilk sırada bulunuyor. Trafik polislerinin arasında rüşvetin yaygın olduğunu düşünenlerin oranı yüzde 74'e kadar çıkarken, bu kurumu Gümrükler yüzde 72 ile izliyor. Vergi daireleri maliye ise yüzde 67 ile üçüncü sırada, trafik dışı polis yüzde 52 ile altıncı sırada bulunuyor. Kurumlarda rüşvet ve yolsuzluğun yaygın olduğu düşüncesini beyan eden ancak bunların oranı yüzde 50'yi geçmeyen kurumlar arasında devlet hastaneleri, yüzde 36 ile mahkemeler, yüzde 34 ile ilk ve orta öğretim ve silahlı kuvvetler yüzde 17 ile son sırada yer alıyor." 
     



</TEXT>
</DOC>
