<DOC>
<DOCNO> 38342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/siyaset/siy07.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’ı Özkan’ın ziyareti yumuşattı 
</HEADLINE>
<TEXT>

     SERPİL ÇEVİKCAN Ankara 

     Başbakan Bülent Ecevit, ulusal güvenlik tartışmasının MGK toplantısında bir gerilime yol açmaması için, yardımcısı Hüsamettin Özkan'ı ANAP Genel Başkanı Mesut Yılmaz'a gönderdi. Özkan, bir süredir Bodrum'da dinlenen, önceki gece geç saatlere kadar da Ankara'ya dönmeyen Yılmaz'la yüz yüze görüşme olanağı bulamayan Ecevit'in isteği üzerine, dün sabah erkenden Yılmaz'ın Nenehatun'daki konutuna gitti. 
     Özkan'ın ANAP lideri Yılmaz'a, ulusal güvenlik tartışmasının tırmanması endişesini ileterek, Ecevit'in bir kriz ortamından duyduğu kaygıyı dile getirdiği öğrenildi. Özkan'a "Kriz çıkarmaya niyetim yok. Ancak bu konular tartışılmalı. Sadece görüşlerimi söyleyeceğim" yanıtını veren Yılmaz, daha sonra Özkan'la MGK toplantısı için Çankaya Köşkü'ne gitti. 
     
     Ecevit, çok memnun ayrıldı 
     Başbakan Bülent Ecevit de MGK sonunda Milliyet’e, "Çok sakin ve olgun bir toplantı oldu. Ulusal güvenlik konusu hiç açılmadı ve tartışılmadı. Sadece Anayasa değişikliği görüşüldü. Öncelikle değişikliğin Meclis’ten geçmesi konusunda temenni ifade edildi" dedi. 
     



 SİYASET 

















</TEXT>
</DOC>
