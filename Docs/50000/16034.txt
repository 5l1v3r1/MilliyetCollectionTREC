<DOC>
<DOCNO> 16034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/yasam/ayas.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haberimiz haber doğurdu 
</HEADLINE>
<TEXT>
Kapalıçarşı Allah'a emanet 
Bize 'ÇarŞI öyle korunuyor ki, kimse giremez' diyen Kapalıçarşı Esnafları Derneği Başkanı, iddiaya göre aynı gün 'kapalı' çarşıda üç dükkanı 'dağıttı'... 
     ÖMER ERBİL İstanbul 

     Kapalıçarşı esnafının ekonomik kriz sonrası 'yağma' tedirginliği yaşadığı istihbaratı üzerine yaptığımız haber, bir anda başka bir skandala dönüştü. 
     Hergün trilyonların döndüğü, altın, mücevher ve döviz piyasasının kalbinin attığı Kapalıçarşı esnafının 'yağmaya karşı ek önlemler' istediği bilgisi kulağımıza gelince, bu tarihi mekana gittik. Araştırmamıza da, Kapalıçarşı Esnafları Dernek Başkanı Hasan Fırat'la görüşme yaparak başladık. Fırat, Kapalıçarşı'nın dünyanın en güvenilir alışveriş merkezi olduğunu ve çok sıkı korunduğunu anlattı. Fırat'tan çarşının nasıl ve hangi yöntemlerle korunduğu konusunda bilgileri de aldıktan sonra, haberimiz bitmiş oldu. Ama bu haber Türkiye'nin dört bir yanındaki esnaf eylemleri nedeniyle dünkü gazeteye giremeyince, aynı gece patlayan bir haberle bir anda 'skandala' dönüştü. 
     
     Hem de alkollü halde 
     Çünkü önceki gece Kapalıçarşı'dan şok bir haber geldi. 
     İddialar göre, bize 'Kapalıçarşı dünyanın en güvenli yeri' diyen Dernek Başkanı Hasan Fırat ve üç yönetici, akşam saat 19.00 sıralarında alkollü halde 'kapalı' olan çarşıya girmiş, ikisi çay ocağı ve biri butik üç dükkanı yerle bir etmişti. Olayı çay ocağı sahipleri Bekir Tezçakar ve Vural Arslan sabah işyerlerine geldiklerinde farketti. Durum polise gitti, tutanak tutuldu. İfadeleri alınan Fırat ve diğer iki yönetici serbest bırakıldı. 
     
     'Bunlar iftira ' 
     Başkan Fırat, ise Kapalıçarşı'ya girdiklerini doğruladı ama 'dükkan dağıtma' olayını yalanladı. 'Denetim için' çarşıya girdiklerini söyleyen Fırat, olayın bir iftira olduğunu ileri sürerek şöyle konuştu 
     "Olaydan haberimiz bile olmadı. Bazı arkadaşlar başkanlık seçiminde karşımda adaydı. Bir de belediye, yolu kapattıkları için bunları uyararak, dükkanlarını kapatma kararı aldı. Dükkanları kimin tahrip ettiğini bilmiyorum." 
     
     Kapalıçarşı nasıl korunuyor 
     Tam 3 bin 600 işyerinin bulunduğu Kapalıçarşı'da binden fazla kuyumcu bulunuyor. Bu kuyumcularda ve döviz büfelerinde, hergün trilyonlar dönüyor. 21 kapısı bulunan çarşının 3 kapısı, güvenlik nedeniyle kapalı tutuluyor. Diğer 18 kapıda özel güvenlik görevlisi bulunuyor ve bu kapılar 24 saat kontrol ediliyor. Ayrıca çarşının içinde 28 polisin görev yaptığı bir de karakol bulunuyor. Bu bilgileri veren Başkan Hasan Fırat, Milliyet'e de güvenliği şöyle özetlemişti "Kapalıçarşı dünyanın en güvenilir yerlerinden biri." 
     


 YAŞAM 


















</TEXT>
</DOC>
