<DOC>
<DOCNO> 24960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/04/son/soneko09.html </URL>
<DATE> 2001/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatlarında hafif bir yükseliş görülüyor 
</HEADLINE>
<TEXT>

     Petrol İhraç Eden Ülkeler Teşkilatı OPEC Genel Sekreteri Ali Rodriguez, ABD'nin enerji maliyetlerini azaltmasına yardım amacıyla, bu ülkeye daha fazla rafine petrol ürünleri satmayı önerdi. 
     Rodriguez, Abu Dhabi televizyonuna demecinde, bunun için OPEC ile ABD yönetimi arasında işbirliği ve koordinasyon, OPEC üyesi ülkelerde petrol sanayiine daha fazla yatırım gerektiğini söyledi. 
     OPEC üyesi ülkelerde petrol rafinerisinin maliyetinin ABD'dekinden daha düşük olduğunu, özellikle de, petrol fiyatlarının yüksek seyrettiği dönemlerde bunun önem taşıdığını vurguladı. Kuveyt de, Irak'ın petrol ihracını durdurması nedeniyle, piyasalarda düzensizlik ve istikrarsızlığa izin vermeyeceğini bildirdi. 
     Dışişleri'nden sorumlu devlet bakanı Şeyh Muhammed Al-Salem Al-Sabah, Suudi Arabistan'da altı Arap ülkesinin toplantısından dönüşünde Kuveyt Haber Ajansı KUNA'ya açıklamasında, gerekli önlemlerin alınacağını söyledi. ABD yönetimi, ham petrol fiyatlarının düşmesini isterken, OPEC üyeleriyle sessiz, diplomatik görüşmeleri sürdürüyor. ABD Kongresi'nde muhalif Demokrat Parti Grubu, ABD Başkanı George W. Bush yönetiminden OPEC ve diğer petrol üreticisi ülkelerin günlük toplam ham petrol üretimlerini 3.5 milyon varil artırmalarını sağlamasını istiyor. 
     
     OPEC üzerindeki üretim artışı baskısı 
     ABD'de benzin fiyatlarının son zamanlarda rekor kırması üzerine, OPEC'in Viyana'daki bakanlar toplantısında üretimin artırılması yolundaki baskılar artıyor, ancak, OPEC'in üretim artışı kararını ertelemesi bekleniyor. 
     OPEC üyeleriyle görüşmeler yapan ABD yönetimi, OPEC'e, ekonomilerin birbirlerine karşılıklı bağımlı olduğunu ve petrol fiyatlarının yükselmemesini garantilemenin herkesin çıkarına hizmet edeceğini hatırlattı. 
     Irak'ın petrol ihracını durdurmasının yarattığı açığın kapatılması da OPEC'den isteniyor. Irak'ın ihracını durdurduğu petrol miktarı, petrol üreticisi ülkelerin toplam ihracatının yüzde 5'ine yaklaşıyor. Bu arada, Irak'ın daha önce kendi kendine petrol sevkiyatını durdurma kararlarında olduğu gibi, ihracata birkaç hafta sonra yeniden başlaması da ihtimal dahilinde görülüyor. 
     Nitekim, Irak Petrol Bakanı Amir Muhammed Raşid, yakındaki komşu ülkelere petrol sevkiyatın süreceğini bildirdi. Londra'daki bir borsacı, petrol üretimindeki açık karşısında tampon bölge olduğunu, çünkü, ABD'nin ham petrol stoklarının bu yıl geçen yıldakine göre 20 milyon varil daha fazla olduğunu belirtti. Bu uzmana göre, çok bol stok olması ve Irak'ın da piyasadan ne kadar süreyle uzak kalacağının belli olmaması nedeniyle, OPEC üretimi artırmak için hemen harekete geçmeyecek, fiyatların yükselmesini bekleyecek. 
     Dünya piyasalarına en az bir ay süreyle Irak petrolü girmemesi bekleniyor. Öte yandan, Irak'ın petrol ihracını durdurmasının etkisiyle, Singapur borsasında Batı Teksas ham petrolünün varilinin vadeli satış fiyatı 43 sent artışla 28.36 dolara çıktı. Bu petrolün varil fiyatı bugünkü seansta bir ara 28.63 dolara kadar yükseldikten sonra geriledi. 







</TEXT>
</DOC>
