<DOC>
<DOCNO> 33059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/20/son/soneko07.html </URL>
<DATE> 2001/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlamakla olmuyor, ihracatla oluyor...Domates üreticisi gülüyor 
</HEADLINE>
<TEXT>

     Önceki yıllarda alıcı olmadığı için yollara dökülen domates, bu yıl artan ihracatla birlikte üreticiyi sevindirdi. 
     Antalya'dan yılın ilk yarısında, 51 bin 704 ton domates ihracatı gerçekleştirildi. 
     Yörenin önde gelen sera merkezlerinden olan Kumluca ilçesi ve çevresindeki beldelerde, ihracatçı firmaların yoğun bir şekilde domates alımı gerçekleştirdiği bildirildi. 
     Kumluca Ziraat Odası Yönetim Kurulu Üyesi Fatih Durdaş, ihraçlık domatesin kilosunun, serada 200 bin liradan alıcı bulduğunu kaydetti. 
     ''Son iki yıldır domates üreticisinin durumu çok kötüydü. Alıcı olmadığı için ürünü sokaklara döküyorduk. Şu anda üreticinin durumu çok iyi'' diyen Durdaş, ihracatın üreticiyi rahatlattığını ve seralarda ihracatla birlikte daha kaliteli bir üretime yöneliş olduğunu söyledi. 
     Üreticinin geçmiş yıllardan kalan borçlarını da, ihracatçıya yaptığı satışlardan elde ettiği gelirle kapattığını anlatan Durdaş, ''İhracatın artmasıyla birlikte üreticiler arasında yaşanan rekabet, iyi ürüne yüksek fiyat ortamının oluşmasını da sağladı'' diye konuştu. 
     Domates üretimindeki kalitenin sürekliliği açısından üreticiyi uyardıklarını ifade eden Durdaş, ''Arkadaşlarımızdan hormon kullanmamalarını ve bilmedikleri tohumu ekmemelerini istiyoruz. Yakaladığımız kaliteyi yitirmek istemiyoruz'' dedi. 
     Antalya İhracatçı Birlikleri Başkanlığı'ndan alınan bilgiye göre, Antalya'dan yılın ilk 6 ayında, başta Rusya, Bulgaristan ve Romanya'ya olmak üzere, 51 bin 704 ton domates ihracatı gerçekleştirildi. 
     İhracattan, 17 milyon 201 bin dolar döviz sağlandı. 
     Geçen yılın aynı döneminde ise 21 bin 193 ton domates ihraç edilerek, 9 milyon 751 bin dolar gelir elde edilmişti. 
     
     
     






</TEXT>
</DOC>
