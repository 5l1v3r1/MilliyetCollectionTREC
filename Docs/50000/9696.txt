<DOC>
<DOCNO> 9696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/02/son/sondun06.html </URL>
<DATE> 2001/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Metropolitan Müzesi'nden Taliban'a "Heykelleri yıkmayın,bize verin" 
</HEADLINE>
<TEXT>

     New York Metropolitan Sanat Müzesi, Afganistan'daki şeriatçı Taliban yönetiminin, uluslararası toplumun tepkisine rağmen, İslamiyet öncesi dönemden kalma heykellerin yıkılması kararından vazgeçmesi çağrısında bulundu. 
     Müze Müdürü Philippe de Montebello, yaptığı açıklamada,''Taliban'ın bu kararından dolayı üzgünüz. Kendilerine bu kararlarından vazgeçmeleri çağrısında bulunuyor ve masraflar tarafımızdan karşılanmak üzere uzmanlarımızla gidip kendilerinin işbirliğiyle bu heykellerin taşınabilir bölümlerini satın alarak müzemizde koruma altına almaya hazır olduğumuzu belirtmek istiyoruz'' dedi. 
     Montebello, bu çağrıyı New York Metropolitan Sanat Müzesi adına yaptığını, dünyadaki diğer müzelerin de aynı şekilde hareket edecekleri konusunda emin olduğunu kaydetti. Bu arada, BM Sözcüsü Fred Eckard, BM'nin Afganistan'daki temsilcisi Francesc Vendrell'in, Kabil'de Taliban'ın dışişleri bakanı Vekil Ahmed Mütevekil ile yaptığı görüşmede, Taliban'a bu heykelleri yıkma kararından vazgeçmesi çağrısında bulunduğunu ve bu kararın uluslararası toplumda hoşnutsuzlukla karşılanacağına dikkat çektiğini bildirdi. 
     Afganistan yönetimi, aralarında 2 bin yıllık Buda heykellerinin de bulunduğu bütün heykellerin kırılmasına dün sabah başlandığını açıklamıştı. Taliban lideri Molla Ömer'in heykelleri kırma talimatı vermesi, başta BM ve UNESCO olmak üzere uluslararası toplumun şiddetli tepkisini neden olmuş ve Taliban yönetiminden ''insanlığın ortak mirası'' sayılan heykelleri yıkmaması istenmişti. 
     Öte yandan Afganistan'da iktidardaki Taliban rejiminin, dünyadaki en büyük Buda heykelinin de arasında yer aldığı tüm heykelleri yıkma kararına karşı tepkilere, Buda'nın doğum yeri Nepal'de katıldı. 
     Nepal Dışişleri Bakanlığı sözcüsü Gyan Chandra, ''Taliban'ın bu hareketini kınadıklarını'' açıkladı. Chandra, Taliban yönetimiyle diplomatik ilişkisi olmayan Nepal'in,Budist anıtların korunması için Taliban'a baskı yapılması konusunda uluslararası toplulukla birlikte çalışacağını söyledi. 




</TEXT>
</DOC>
