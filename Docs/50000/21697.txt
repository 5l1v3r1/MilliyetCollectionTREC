<DOC>
<DOCNO> 21697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/17/spor/spo04.html </URL>
<DATE> 2001/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON ÇARK ETTİ 
</HEADLINE>
<TEXT>

Kaptan Hami’ye jübile teklifi yapmaya hazırlanan yönetim, tepkiler üzerine geri adım atmak zorunda kaldı. Sadi Tekelioğlu, "Ben varken ona bir şey olmaz" dedi 
     "Silip, atamayız" 
     TRABZONSPOR yönetimi, camiadan gelen tepkiler üzerine geri adım attı ve Hami’nin önümüzdeki sezon da takımda kalacağı açıklandı. Yöneticiler, "Hami ve diğer futbolcularla ilgili olarak geniş çaplı bir toplantı daha yapacağız. Ama onu bırakma niyetimiz yok" dediler. Asbaşkan Ömer Gürsoy, "Kendi değerlerimize sahip çıkmalıyız. Hami, en çok gol atan, en fazla forma giyen, en çok asist yapan futbolcu. Bu futbolcuyu bir kalemde silip atamayız" diye konuştu. 
     
     "Asla bırakmam" 
     HAMİ için gönderilmesi konusunda rapor hazırlamadığını belirten Teknik Direktör Sadi Tekelioğlu ise, "Bunu yapsam, Hami’yi nasıl oynatırım Kaldı ki, elimizdeki futbolcuların daha iyisini alabilecek miyiz Hami’yi asla bırakma niyetinde değilim. Ben varken de ona bir şey olmaz" ifadelerini kullandı. Hami’nin gönderilmesini, özellikle İstanbul kanadı yöneticilerinin istediği, Trabzon’dan da bazı yöneticilerin destek verdiği öğrenildi. 
     
     Sahte imzaya noter tespiti 
     TRABZON’da Mehmet Ali Yılmaz’ın alacağıyla ilgili fedarasyona gönderilen 20 milyon dolarlık temlikle ilgili karardaki imzalardan birinin daha sahte olduğu ortaya çıktı. Eski yönetici Mustafa Erdem’in ardından Ali Ferdi de, dün noterde imzanın sahibi olmadığını tespit ettirdi. Başkan Özkan Sümer, yine Belçika’ya gitti. Osman’ın da, tedavi için İsviçre’ye gideceği bildirildi. 
     
     Austine tamam 
Trabzonspor’un beşinci yabancısı olan Nijeryalı oyuncunun maliyeti 150 bin dolar 
     BORDO - Mavili yönetim, dün 17 yaşındaki Nijeryalı forvet James Austine ile iki yıllık sözleşme imzaladı. Törende Futbol Şube Sorumlusu Serdar Bali ve diğer yöneticiler de hazır bulunurken, yönetimin imza attırdığı beşinci yabancı olan Austine’nin maliyetinin 150 bin dolar olduğu açıklandı. 
     NİJERYALI futbolcu, "Amokachi, Uche, Okocha ve Babangida’yı tanıyorum. Hedefim Avrupa’da oynamak. Bir yerden başlamam gerekiyordu. Trabzon’u tercih ettim" dedi. Nijerya’nın Platen United takımında forma giyen Austine’nin, olimpik takımda oynadığı, A milli takıma da çağrıldığı bildirildi. 
     
TEKELİOĞLU Sıradışıyım’      TRABZON Teknik Direktörü, sıradışı olduğunu, bunun da kendisine zarar verdiğini söyledi. Sadi Tekelioğlu, "Birçok kişi Trabzon’un hocasının pahalı gözlük takmasını, saç ve sakalıyla farklı imaj yaratmasını, marka giymesini bekliyor ve istiyor. Konuşurken, yüksekten bakan, cilalı sözler kullanan teknik adam beklentisi var. Ben halk adamıyım. Bu yüzden Trabzon’a layık görülmüyorum" dedi. 
     



 SPOR 


























</TEXT>
</DOC>
