<DOC>
<DOCNO> 49861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/31/son/sontur21.html </URL>
<DATE> 2001/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri, Afgan muhaliflerin Ankara toplantısı için endişeli değil 
</HEADLINE>
<TEXT>

     Dışişleri Bakanlığı Sözcüsü Hüseyin Diriöz, Afganistan'daki Taliban muhaliflerinin liderlerini Ankara'da biraraya getirecek toplantıya ilişkin olarak, Türkiye'nin bir güvenlik endişesinin bulunmadığını belirtti. 
     Dışişleri Bakanlığı haftalık basın toplantısında, Kral Zahir Şah ve Kuzey İttifakı heyetlerini Ankara'da buluşturacak toplantıya ilişkin sorular üzerine Diriöz, toplantının ertelendiğine dair haberlerin teknik olarak yanlış olacağını, çünkü zaten belirlenmiş bir tarihin bulunmadığını söyledi. Diriöz, toplantı tarihine ilişkin kesin bir bilginin bakanlığa henüz gelmediğini kaydetti. 
     Diriöz, toplantıya ilişkin Türkiye'nin güvenlik konusunda bir endişe duyup duymadığı sorusuna ise ''Endişemiz yok'' diye yanıt verdi. Türkiye'nin toplantıya müdahil olmadığını bir kez daha hatırlatan Diriöz, gerekli lojistik desteğin verileceğini bildirdi. 
     Afganistan operasyonu sırasında hayatını kaybeden sivillerle ilgili Türkiye'nin yaklaşımının sorulması üzerine Diriöz, şunları söyledi 
     ''Sivil kayıp olursa tabii ki üzülürüz. Sivil ölümler konusunda zararın mümkün olduğunca az olmasını temenni ediyoruz. Zaten Amerikalı yetkililerin açıklamalarından da bu konuda azami titizliğin gösterilmeye çalışıldığı anlaşılıyor.'' Dışişleri Sözcüsü Diriöz, Afganistan operasyonunun Ramazan ayında da devam etmesi durumunda Türkiye'nin yaklaşımının nasıl olacağına ilişkin bir soru üzerine de operasyonun Ramazan'da devam etmesinden ''üzüntü'' duyacaklarını belirterek, Ramazan'ın İslam dünyası için kutsal olduğunun dikkate alınması gerektiğini kaydetti. 
     Edinilen bilgiye göre, Afganistan'daki Taliban muhalifi liderlerin, gerek hava koşulları ve ulaşım zorluğu, gerekse Kuzey İttifakı'nin ''Loya Jirga'' büyük meclis listesini henüz oluşturamaması nedeniyle bu hafta da Ankara'da biraraya gelmelerinin küçük bir ihtimal olduğu belirtiliyor. 
     






</TEXT>
</DOC>
