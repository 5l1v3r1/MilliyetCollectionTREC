<DOC>
<DOCNO> 37670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/18/dunya/adun.html </URL>
<DATE> 2001/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alafranga infaz 
</HEADLINE>
<TEXT>

Korsika’nın Fransa’dan bağımsızlık hareketinin lideri Francois Santoni meçhul kişilerce vurularak öldürüldü. ANAP’lı Bülent Akarcalı, Fransızların Apo’sunu Fransız derin devletinin öldürdüğünü öne sürdü 
     DIŞ HABERLER SERVİSİ 

     Korsika’nın Fransa’dan ayrılarak bağımsızlığını isteyen milliyetçi lider Francois Santoni, bir düğünden ayrılırken silahlı kişiler tarafından vurularak öldürüldü. 
     Polis yetkilileri, 41 yaşındaki Santoni’nin Monaccia d’Aullene köyünde otomatik silahla başından vurularak öldürüldüğünü, saldırıda Santoni’nin korumalarından birinin yaralandığını bildirdi. 
     Santoni’nin iki korumasının karşılık vermesine rağmen saldırganlar kaçmayı başardı. Korsika’nın en ünlü ayrılıkçı liderlerinden olan Santoni, yasadışı Korsika Ulusal Kurtuluş Cephesi’ne bağlı Cuncolta Naziunalista Partisi’nin eski başkanıydı. 
     
     Milliyetçilerin de hedefiydi 
     Korsika’da barışın sağlanması için Fransa tarafından önerilen Matignon anlaşmasına karşı çıkan ve radikal kişiliğiyle tanınan Santoni’nin şimdiye kadar pek çok silahlı saldırıdan sorumlu yasadışı Korsika Ordusu’nun kurucusu da olduğu söyleniyordu. 
     Korsika’ya daha fazla siyası özerklik veren ve Korsika dili üzerindeki sınırlamaları kaldıran Matignon anlaşmasının ayrılıkçı örgütler tarafından kabul edilmesi üzerine siyaseti bırakan Santoni gözlerden ırak bir yaşam sürüyordu. 
     Ayrılıkçı örgütlerin mafya ile ilişkilerini deşifre ettiği için de milliyetçilerin hedefi haline gelen Santoni’nin bir iç hesaplaşmaya kurban gitmiş olabileceği veya Fransız gizli servisitarafından ortadan kaldırıldığı belirtiliyor. 
     Santoni suikasti Türkiye’de de yankı buldu. ANAP Genel Başkan Yardımcısı ve Türk Demokrasi Vakfı Başkanı Bülent Akarcalı da, "Bu suikast Fransız derin devleti tarafından Fransız mafyasına yaptırıldı" diyerek şok bir açıklamada bulundu. 
     Santoni’nin öldürülmesi Korsika’daki şiddet olaylarını yeniden tırmandırabilecek bir gelişme olarak değerlendirildi. 
     
Santoni Türk dostuydu      HAKAN ŞANLITÜRK Ankara 

     Fransa’daki Korsika hareketinin lideri, Türk dostu Fransuva Santoni dün sabah uğradığı suikast sonucu yaşamını yitirdi. Santoni’nin, Türkiye’yi ziyaret etmeye hazırlandığı ortaya çıktı. 
     Korsika Kurtuluş Cephesi eski Genel Sekreteri, Korsika hareketinin fiili lideri Santoni’nin 41 yaşında cinayete kurban gitmesi Türkiye de de yankı buldu. Santoni, yaklaşık bir ay önce Türkiye’nin tezlerine destek veren açıklamalarda bulundu. 
     Fransa’nın, PKK’ya göz yumduğunu, Fransız devletinin ve belediyelerinin PKK’lıların haraç toplamalarına destek verdiğini belirten Santoni’nin, çarpıcı beyanlarından biri de Fransa Parlamentosunda kabul edilen sözde Ermeni Soykırımı kanununa yönelik olmuştu. 
     
     Ankara’ya gelecekti 
     Santoni, kanuna karşı çıkarak şöyle demişti 
     "Fransa önce kendi pisliklerini temizlesin. Kendi vahşetinin özrünü dilesin. Daha sonra başkalarının işine karışsın." 
     Bir kitap hazırlığında olduğu belirtilen Santoni’nin, önümüzdeki günlerde Türkiye’ye gelmeyi planladığı da öğrenildi. 
     ANAP Millivekili Bülent Akarcalı, cinayet haberinin ardından Milliyet’e, "Bize demokrasi havariliği yapanların gerçek yüzü bu" dedi. 
     



 DÜNYA 











</TEXT>
</DOC>
