<DOC>
<DOCNO> 32295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/16/son/sondun05.html </URL>
<DATE> 2001/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza değil sel, ölü sayısı 40'a yükseldi... 
</HEADLINE>
<TEXT>

     Fotoğraf bir zincirleme trafik kazasından sonra çekilmedi. Üstüste yığılmış araçlar bir filmin fantastik görüntüleri de değil. 
     Yüzlerce aracın oluşturduğu yığın, sel sularının tahripkar gücünü anlatıyor. 
     Doğanın öfkesi Güney Kore'de yağmur olup yağdı. İki gün içinde metrekareye 288 milimetre yağış düştü. Ve yağışlar ülkede büyük bir felakete yolaçtı. 
     Aşırı yağışlar ve sel nedeniyle ölü sayısı sabah saatlerinde 40'a yükseldi, sel sularında kaybolanların sayısı da 14'e ulaştı. 
     Karayolunda sele yakalanları da korkunç bir akibet bekliyordu. Yağışta ilerlemeye çalışan sürücüler, suların yükselmeye başlamasıyla ne yapacaklarını şaşırdılar. Önce yollarda su yastığı da denilen göllenme nedeniyle kazalar olmaya başladı. Ancak daha da yükselen ve azgın bir sele dönüşen yağmur sular otomobilleri alıp sürüklemeye başladı. Kiminin sürücüsü canını kurtarmayı başarırken yaşamını yitirenlerin cesetleri bile güçlükle bulunabildi. 
     Evlerinin önüne park etmiş otomobiller de sel sularından payını aldı. Çamurlu suların alıp götürdüğü otomobiller kilometrelerce ilerilere taşındı. 
     Suların önünde sürüklenen otomobiller çukur bir bölgede yığıldılar. Sel sularının çekilmeye başlamasıyla, yağışların faturası bu fotoğraf karelerinde tüm çarpıcılığıyla gözler önüne serilmiş oldu. 
     Felaketle mücadele yetkilileri başkent Seul ve Kyonggi-do bölgesinde 34 bin evin sular altında kaldığını, yaklaşık 500 otomobilin de sele kapıldığını açıkladılar. 
     
     
     
     







</TEXT>
</DOC>
