<DOC>
<DOCNO> 5177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/02/son/soneko10.html </URL>
<DATE> 2001/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alcatel'den açıklama "Alcatel bir Türk şirketidir" 
</HEADLINE>
<TEXT>

     Alcatel Teletaş Telekomünikasyon Endüstri Ticaret A.Ş., yüzde 35’i halka açık, 700 çalışanı olan bir Türk şirketi olarak, Fransa’ya uygulanan veya uygulanacak ekonomik yaptırımların muhatabı olarak gösterilmelerinin doğru olmadığını bildirdi. 
     Alcatel Teletaş, Türk Telekom yönetiminin cep telefonu hattı için gerekli altyapı sağlanmasına yönelik ihalede, Alcatel’in ihale dışında bırakılmasına karar verdiğine ilişkin basında çıkan haberler üzerine Borsa’ya bir açıklama gönderdi. 
     Söz konusu haberin gerçeği yansıtmadığı belirtilen açıklamada, Eylül 2000 tarihinde açılan altyapı ihalesinde değerlendirme çalışmalarının halen sürdüğü ve bugüne kadar taraflara değerlendirme neticeleri konusunda herhangi bir bilgi ulaşmadığı kaydedildi. Açıklamada, daha sonra şöyle denildi 
     "Şirketimiz Alcatel Teletaş Telekomünikasyon Endüstri ve Ticaret A.Ş., Türk Ticaret Kanunu’na tabi, yüzde 35’i halka açık, yaklaşık 700 çalışanı olan ve 155 araştırma geliştirme personeline sahip bir Türk şirketidir. 
     Dolayısıyla şirketimizin, Fransa’ya uygulanan-uygulanacak ekonomik yaptırımların muhatabı olarak gösterilmesi doğru değildir." Halen değerlendirme aşamasında bulunan ihaleyle ilgili olarak bu veya benzeri haber ve yorumların çıkmasının, hem ihaleyi yapan kurumu, hem de bu haberlerin doğrudan muhatabı olan şirketi, dolayısıyla çalışanları, yatırımcıları yanlış yönlendirdiği ve zor durumda bıraktığı vurgulanan açıklamada, ayrıca, özellikle spekülatif hareketlere uygun zemin hazırladığına dikkat çekildi. 
     Açıklamada, ihale ile ilgili gelişmelerin kamuoyuna en kısa sürede açıklanacağı bildirildi. 
     




</TEXT>
</DOC>
