<DOC>
<DOCNO> 21119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/14/yasam/ayas.html </URL>
<DATE> 2001/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaç vahşeti 
</HEADLINE>
<TEXT>

Gözü dönmüş bir kapkaççı, çantasındaki üç kuruşu almak için üniversiteli Fatma’yı önce dövdü, yetmedi bıçakladı... Fatma şimdi ecelle pençeleşiyor 
     TAYLAN YILDIRIM İzmir DHA 

     İzmir’in Eşrefpaşa semtinde kapkaççının saldırısına direnen üniversite öğrencisi Fatma Ünsal önce dövüldü sonra da başından bıçaklandı. Hastaneye kaldırılan genç kız hayati tehlikeyi atlatamazken, polis saldırganın yakalanması için harekete geçti. 
     Manisa Celal Bayar Üniversitesi İktisat Fakültesi 3. sınıf öğrencisi Ünsal 21 , önceki akşam Gaziemir’de aile dostları Dr. Mehmet Yıldırım’ı ziyaret etti. Yıldırım, ziyaretten sonra genç kızı sınıf arkadaşı Belgin Uçar’la Eşrefpaşa’da kaldığı evin bulunduğu 382. sokağın başına bırakıp döndü. 
     
     Dayaktan çenesi kırıldı 
     Saat 23.15 sıralarında, çantasını almak isteyen kimliği belirsiz bir kapkaççının saldırısına uğrayan Ünsal, önce karşı koymak istedi. Ancak saldırgan, boğuşma sırasında Ünsal’ı önce dövdü, ardından başından bıçaklayarak kaçtı. Sesler üzerine evinden dışarı çıkan arkadaşı Belgin Uçar tarafından kanlar içinde bulunan Fatma, hemen Bozyaka SSK Hastanesi’ne kaldırıldı. Yoğun bakım servisi cerrahi ünitesinde tedavi altına alınan Ünsal’ın çene kemiğinin ve bazı dişlerinin kırıldığı, hayati tehlikeyi de henüz atlatamadığı belirtildi. 
     Olayın şokunu uzun süre üzerinden atamayan Ünsal’ın arkadaşı ve Kısıkköy SSK Dispanseri Başhekimi Dr. Mehmet Yıldırım, "Fatma, Bursa’dan aile dostumuz. Kendisi bana ziyarete geldi, ben de gece onu evinin yakınlarına bıraktım. Her şey bir anda olmuş. Böyle canilik görmedim" diyerek olaya tepkisini gösterdi. 
     
     En azından eşk li’ belirlendi... 
     Fatma’nın sınıf ve ev arkadaşı Belgin Uçar ise dahşet gecesini şöyle anlattı "Zilin çaldığını duydum. Aşağıdan sesler geliyordu. Baktım Fatma kanlar içindeydi. Dehşet verici bir olay. Saldırganın bir an önce yakalanmasını istiyorum." 
     Olayla ilgili geniş çaplı soruşturma başlatan emniyet yetkilileri, eşk li belirlenen saldırganın yakalanması için çalışmaların başladığını açıkladı. 
     



 YAŞAM 













</TEXT>
</DOC>
