<DOC>
<DOCNO> 35788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/07/guncel/gun08.html </URL>
<DATE> 2001/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden buldun’ ülkeyi newline kurtarır mıydı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Maliye eski Bakanı Zekeriya Temizel’in "Vergi ödemeyenleri kayıt altına alan nereden buldun’, uygulansa Türkiye krize girmez, kurtulurdu" yönündeki açıklaması tartışma yarattı. Kamuoyunda "Nereden Buldun Yasası" olarak bilinen "Mal Bildiriminde Bulunulması Rüşvet ve Yolsuzlukla Mücadele Yasası" Türkiye’de tek bir kuruş vergi vermeyen insanların o tarihten itibaren kayıt altına alınmasını amaçlıyordu. Temizel’in, "Hükümette kalsaydım vergi reformuyla Türkiye son krizdeki ağır bedeli ödemeyebilirdi" yönündeki açıklamasını, ekonomi uzmanları ve işadamları değerlendirdi. 
     
     Prof. Dr. İzzettin Önder İ.Ü. İktisat Fak. 
Kesinlikle kurtarırdı      Türkiye’yi "nereden buldun" kurtarırdı. Bu fikre kesinlikle katılıyorum. Zekeriya Temizel’in vergi yasasını çıkartırken "nereden buldun" ve "mali milat" çalışmasına destek verilmesi gerekirken, önce buna TOBB karşı çıktı. Sonra TÜSİAD karşı çıktı. TÜSİAD’ın karşı çıkmasının sebebi, kayıtdışı çalışan sektörden ucuz girdi alarak, kendi katma değerini yükseltmesidir. Buna ilaveten vergi oranlarını baskılayabilmek için daima hükümete ve topluma kayıtdışını adres olarak gösterme kozunu elinde tutmak istedi. Oysa bu davranış samimi olmayan bir yaklaşımdı. Çünkü kayıtdışılık çok karmaşık bir meseledir. Siyasiler ve idare tek başına kayıt dışılıkla mücadelede çok zorlanırlar. Devlet kayıt dışılıkla tek başına mücadele veremez. TÜSİAD ve TOBB samimi olsalardı, bu konuda devletle işbirliği yapardı. 
     
     İshak Alaton İşadamı 
Tek başına yeterli değil      Askeri müdahalelerden sonra ara hükümetler, servet beyanı üzerinde çok durdu. Ancak, netice alınamadı. Bu demektir ki, servet beyanı da tek başına başarının yolu olarak gözükmüyor. Bunun yanında etik değerler gibi başka faktörlerde gerekiyor. Dürüst ve saygın olmanın, zengin olmaktan daha önemli olduğunun toplumda yer etmesi gerekiyor. Ancak Türkiye bugüne kadar kapkaç toplumu olarak gelişti. Nereden buldun yasası krizi atlatma konusunda tek başına yeterli olamaz. Bu kriz, ekonomik değil, güven bunalımı krizidir. 
     
     Erkut Yücaoğlu TÜSİAD eski Bşk. 
Türkiye’yi kurtarmazdı      Türkiye’yi "Nereden buldun" kurtarmazdı. Ancak, "Nereden buldun"a Türkiye’nin bir an önce geçmesi gerektiğini düşünüyorum. Birinci aşamada, kayıt dışı ekonominin önüne geçecek tedbirler alınmalı. İkinci aşamada ise, bir zaman dilimi içinde bazı teşviklerle kayıt altına alınmalıdır. Türkiye’yi ne kurtarır Ekonomik programa harfiyen uymak... Devlette bürokrasiyi azaltıp, yatırımı teşvik edecek bir ortam yaratılmalı. Türkiye daha iyi tanıtılmalı. Türkiye’yi borçlanma tüketti deniliyor ama bu borçlanma zaten vardı. 
     
     Prof. Dr. Eser Karakaş Bahçeşehir Ü. 
Krizle ne alakası var      Temizel’in sunmuş olduğu vergi reformu yasası, Türkiye’ye çok pahalıya mal olmuştur. Bu yasa tasarısındaki vergisel önlemler, teorik olarak vergi teorisindeki gelişmelerden tamamen yoksundu. Bütün dünya düz oranlı bir vergi oranını tartışırken, Türkiye hala altı yedi basamaklı sistemleri tartışıp, mevcut mükellefler üzerine daha ağır vergi salmayı denedi. Bu yasayla bugüne kadar vergi kapsamına girmemiş, karapara, ya da yeraltı ekonomisinden doğan kazançları sisteme sokalım’ düşüncesi olumlu durmakla beraber, burada atlanan çok önemli bir konu vardı o da yurttaşın, devletine güvensizliği. Krizle bunun ne alakası var. 
     



 GÜNCEL 
























</TEXT>
</DOC>
