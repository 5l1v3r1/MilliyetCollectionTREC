<DOC>
<DOCNO> 40082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/02/spor/spo05.html </URL>
<DATE> 2001/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev aynası çatladı 
</HEADLINE>
<TEXT>

Basketbol Milli Takımı ikinci maçında Slovenya karşısında hayal kırıklığı yarattı, farklı yenilmekten kurtulamadı. Ay-Yıldızlı ekip grup birinciliği şansını ateşe attı 
     NECMİ KEPÇETUTAN 

     Korktuğumuz başımıza geldi. Avrupa Şampiyonası finallerindeki ilk maçını zar zor kazanan Basketbol Milli Takımımız, dün Slovenya önünde büyük hayal kırıklığı yarattı ve sahadan farklı mağlup ayrıldı. 
     Aslında maça hiç de fena başlamamıştı Milliler, ama sonunu getiremediler. Savunmadaki kötü oyun ve ribaund zaafiyeti yine başımıza bela oldu. 
     İlk periyotta İbrahim’in arka arkaya attığı üçlük basketler, izleyenleri umutlandırdı. Milli Takımımız ilk periyodu 18 - 15 önde bitirdikten sonra Slovenya, ikinci periyottan itibaren oyunda dengeyi kurdu. Bu bölümde Harun ve Hidayet ile basketler bulan Millilerimiz 27 - 16’lık üstünlüğü yakaladı. Ancak yine eski hastalıklar nüksetti. Hidayet ilk güne oranla daha skorer oynamasına rağmen kritik top kayıpları yaptı. Milli takımımız, Slovenya’nın sert savunması karşısında topu bir türlü pota altına indiremedi. İbrahim, Beciroviç’in markajından kurtulup şut atmayı denedi. Ancak, bunda çok da başarılı olamadı. Karşılaşmanın ilk yarısını 31 - 28 önde kapatan ekibimiz, üçüncü periyodun başında geriye düştükten sonra acele atışlar kullandı. Slovenya da bunu iyi değerlendirerek özellikle Nesteroviç ve Miliç ile sayılar bularak periyodu 47 - 44 önde tamamladı. Dördüncü periyotta son bir hamle yapan Ay - Yıldızlı ekip, Hidayet ve İbrahim’in basketleriyle 34. dakikada rakibini yakaladı ve 52 - 50 öne geçmeyi başardı. Ancak son 3.5 dakikada üst üste gelen basit hatalar ve boş hücumlar konuk ekibin işine yaradı. Biz kaçırırken, rakibimiz Miliç, Nesteroviç ve McDonald ile farkı açarak galibiyete ulaştı. 
     
Paniğe kapıldık’      MİLLİ Takım coachu Aydın Örs, Slovenya önünde panik havasına girdikleri için yenildiklerini söyledi. Karşılaşmaya istedikleri gibi başladıklarını belirten Örs, "Savunmada ve hücumda iyiydik. Ancak özellikle üçüncü periyottan itibaren yaptığımız top kayıpları ve verdiğimiz ribaundlar sonuçta etkili oldu" dedi 
     
Fransız tepkisi      TURNUVANIN ilk gününde İsrail maçında seyircilerin yoğun protestosuna hedef olan Fransa Milli Takımı, dün de Ukrayna maçında aynı tepkiyi alınca çileden çıktı. Fransız yöneticiler, Ermeni yasa tasarısının kendilerine mal edildiğini belirttiler. 
     
Amigo desteği      ANKARA’daki grup maçlarında Ay - Yıldızlı ekibimize Fenerbahçeli amigolardan da destek geldi. İstanbul’dan gelerek maçları izleyen Sarı - Lacivertli takımın beş amigosu tribünleri coşturdu. Aynı beşli, İstanbul Abdi İpekçi Salonu’ndaki karşılaşmalarda da tribündeki yerlerini alacaklar. 
     
Günün programı      ANKARA 
     A GRUBU 
     14.30 Ukrayna - İsrail TRT 3 
     21.15 Fransa - Litvanya TRT 3 
     B GRUBU 
     16.45 Letonya - Slovenya TRT 3 
     19.00 İspanya - Türkiye TRT 1 
     ANTALYA 
     C GRUBU 
     14.30 Estonya - Hırvatistan TRT 2 
     19.00 Yugoslavya-Almanya TRT 3 
     D GRUBU 
     16.45 İtalya - Rusya TRT 2 
     21.15 B.Hersek-Yunanistan TRT 2 
     



 SPOR 


























</TEXT>
</DOC>
