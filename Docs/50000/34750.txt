<DOC>
<DOCNO> 34750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko13.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışına çıkışlarda harç uygulaması yarın başlıyor 
</HEADLINE>
<TEXT>

     Vatandaşlar, yarından itibaren yurtdışına çıkışlarda 50 ABD doları ödeyecek. 
     Yurtdışına Çıkışlarda Harç Alınmasına İlişkin Karar uyarınca, yurtdışına çıkış yapan Türk vatandaşlarından, yarından itibaren çıkış başına 50 ABD Doları karşılığı Türk Lirası tutarında harç tahsil olunacak ve harç, pasaporta ''Yurtdışı Çıkış Harç Pulu'' yapıştırılması süretiyle ödenecek. 
     ''Yurtdışı Çıkış Harç Pulu'' bedeli olan 50 ABD Doları'nın pulun satıldığı tarihteki T.C. Merkez Bankası efektif satış kuru esas alınarak tespit edilecek. Yurtdışına çıkış işlemlerinin yapılabilmesi için pasaport üzerine harç pulunun yapıştırılması zorunlu olacak. 
     Hudut çıkış kapılarında çıkış işlemlerini yapan emniyet görevlileri tarafından ''Yurtdışı Çıkış Harç Pulu''nun pasaport üzerine yapıştırılıp yapıştırılmadığı kontrol edilecek ve çıkış kaşesi harç pulu üzerine basılmak suretiyle iptal edilecek. 
     'Yurtdışı Çıkış Harç Pulu''nun basımı, dağıtımı ve bedellerinin tahsili ile ilgili usul ve esasları tespite Maliye Bakanlığı yetkili olacak ve pullar, mal sandıklarınca veya Maliye Bakanlığı'nca tayin edilecek yerlerde satılacak. ''Yurtdışı Çıkış Harç Pulu'' tedavüle çıkıncaya kadar yurt dışına çıkış yapan Türk vatandaşlarından çıkış başına tahsil edilecek 50 ABD doları karşılığı Türk Lirası tutarındaki harç, vergi tahsil etmeye yetkili bankalar veya gümrük saymanlıklarına makbuz karşılığında ödenecek. 
     
     Yurtdışına çıkış harcı alınmayacak kişiler 
     Uygulamaya göre, bazı vatandaşlar yurtdışına çıkış harcından muaf tutulacak. Yurtdışına çıkış harcı alınmayacak kişiler şöyle tespit edildi 
     -''Kuzey Kıbrıs Türk Cumhuriyeti'ne seyahat edenler, 
     - Yurtdışında öğrenim gören öğrenciler, 
     - 7 yaşından küçük olanlar, 
     - Sağlık Bakanlığı'nca tasdik edilecek raporlara istinaden yurtdışında tedavi görecek olanlar ve refakatçileri sağlık kontrolü için gidenler hariç , 
     - Yurtdışında sürekli görevli kamu personeli ile bunların eş ve 18 yaşından küçük çocuklar, 
     - Genel ve katma bütçeli idareler, il özel idareleri ve belediyelerin görevli olarak yurtdışına çıkan personeli, 
     - Yurtdışına ticari amaçla sefer yapan gemi ve uçak personeli ile motorlu kara taşıtlarının 3 kişiye kadar olan personeli, 
     - Geldikleri ülkeye her yıl bir defaya mahsus olmak üzere yapacakları seyahatler için Türk vatandaşlığına kabul edilen göçmen ve mülteciler, 
     - Yurtdışında bir işverene bağlı olarak çalışan Türk vatandaşları ile eş ve 18 yaşından küçük çocukları, 
     - Çift pasaportlu kişilerden yabancı ülke pasaportu ile çıkış yapanlar, 
     - Yurtdışında müstakil iş sahibi olarak sürekli oturan ve geçimini yurtdışında temin ettiğini belgelendiren Türk vatandaşları ile bunların eş ve 18 yaşından küçük çocukları, 
     - Sınır boyunda yaşayıp idari mektupla yurtdışına çıkanlar, 
     - Uluslararası spor müsabakalarına iştirak etmek üzere yurtdışına çıkan sporcu ve antrenörler, 
     - Türkiye Seyahat Acentaları Birliğine üye A ve B Grubu Seyahat Acentası İşletme Belgesi sahibi firma temsilcileri, 
     - Ticari amaçla sefer yapan deniz taşıtları ile günübirlik yurtdışına seyahat edenler, 
     - Hac seyahatine ilk defa gidenler.'' 
     
     Çıkış harcı alınmayacak kişilerin ne yapması gerekiyor 
     Yurtdışına çıkışlarda harç ödenmesi uygulamasından muaf tutulan yurtdışında öğrenim gören öğrenciler, seyahatlerde yurt dışında öğrenim gördüklerine ilişkin öğrenci belgesini, yurtdışında tedavi görecekler tam teşekkülü sağlık kurumlarından alınacak ve Sağlık Bakanlığı'nca tasdik edilecek raporu hudut çıkış kapılarında çıkış işlemlerini yapan emniyet görevlisine ibraz edecek. Vatandaşlar durumlarına uygun olarak, yurtdışına görevli olarak çıktıklarını veya bulunduklarına dair kurumlardan alınacak belgeyi, yurtdışında araçla birlikte çıkmak kaydıyla ticari amaçla çıktıklarını tevsik eden belgeyi, Diyanet İşleri Başkanlığı tarafından verilen belgeyi ibraz edecekler. 
     Ayrıca, Türk vatandaşlığına kabul edilen göçmen ve mülteciler ile yurtdışında çalışan vatandaşlar yetkili makamlar tarafından verilen belgeyi, sporcu ve antrenörler spor federasyonlarından alınan belgeyi, Türkiye Seyahat Acentaları Birliği'ne üye firma temsilcileri Türkiye Seyahat Acentaları Birliği tarafından verilen yetki belgesini, hudut kapılarında ibraz edecekler. Yurtdışı çıkış harcından muaf olanlardan bu durumlarını belgelendirmeyenlerin 10 Ağustos 2001 tarihine kadar, kendi beyanları yeterli sayılacak. 
     
     Kapılarda rehberlik hizmeti verilecek 
     Uygulamanın ilk günlerinde yurtdışı çıkış kıpılarında, Maliye Bakanlığı elemanları tarafından yolculara, kesintisiz rehberlik hizmeti verilecek. Her çıkış kapısında 24 saat görev yapmak üzere yeterli sayıda vezne ve personel de bulundurulacak. 
     







</TEXT>
</DOC>
