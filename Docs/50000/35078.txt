<DOC>
<DOCNO> 35078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/02/son/sondun14.html </URL>
<DATE> 2001/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8'in ardından..49 gösterici hala gözaltında 
</HEADLINE>
<TEXT>

     İtalya'nın Cenova kentindeki G-8 zirvesi sırasında çıkan olaylar sonrasında 49 yabancı gösterici halen gözaltında bulunuyor. 
     Gözaltında bulunanların 21'i Alman, 17'si Avusturyalı, diğerleri de Slovak, İsveçli ve Yeni Zelandalı oldukları belirtildi. Cenova hakimi Roberto Fucigna, olaylar sonrasında 227 kişinin gözaltına alındığını, bunlardan 178'inin serbest bırakıldığını açıkladı. 
     17 Avusturyalı gösterici 22 Temmuz'da Cenova'dan ayrılmakta olan bir otobüsün durdurulmasıyla diğerleri ise 21 Temmuz'da gece yarısında Cenova Sosyal Forum'un barındığı Diaz adlı okula yapılan polis baskınınd a gözaltına alınmışlardı. Gözaltında olanlardan kadınların Cenova yakınlarındaki Voghera kenti hapishanesinde, erkeklerin ise Alessandria kentinin hapishanesinde oldukları bildirildi. İtalyan yasalarına göre, gözaltında kalma süresi en fazla 15 gün. Göstericilerin, mahkemeye çıkartılmaları yönünde kesin deliller bulunamaması halinde 5 gün sonra zorunlu serbest bırakılmaları gerekiyor. 
     Yabancı göstericiler, şiddet yanlısı olan siyah giysili ''black bloc'' adlı grupla ilişkisi olmak, yağmalamak ve vandalizm yakıp yıkmak iddialarıyla gözaltında tutuluyor. Bu arada, Avusturya ve Almanya'daki Yeşiller başta olmak üzere sol görüşlü parlamenterler kendi ülkelerinde hükümete baskı yaparak, vatandaşlarının İtalya'dan bırakılmasını talep ediyor. Avusturya'da Avrupalı parlamenter Johannes Voggenhuber, yaptığı açıklamalarda merkez sağ hükümeti, ''Berlusconi ile dayanışma içinde olmak ve sol görüşlü insanların hapishanede bulunmasını desteklemekle'' suçladı. 
     İtalya'nın sınırdışı ettiği yabancı göstericilere 5 yıl İtalya'ya girme yasağı koyması, Almanya'da tepkiye yol açmış, Dışişleri Bakanı Joschka Fischer kararı protesto etmişti. Gözaltındaki göstericilere, Cenova Sosyal Forum tarafından İtalyan avukatlar tahsis edilirken, avukatlar zaman zaman gözaltındaki müvekkillerinin polis tarafından işkence gördüğünü, sözlü saldırılara uğradığını, kızlara cinsel taciz yapıldığını iddia ediyor. 







</TEXT>
</DOC>
