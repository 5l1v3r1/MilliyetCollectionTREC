<DOC>
<DOCNO> 1502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/10/son/sondun02.html </URL>
<DATE> 2001/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, içinde hayvanlar ve mikroplu hücreler bulunan uzay gemisi fırlattı 
</HEADLINE>
<TEXT>

     Çin, uzaya ikinci kez insansız uzay gemisi gönderdi. Shenzhou-2 adlı uzay gemisi, bu sabah Çin'in kuzeybatısındaki Gansu eyaletindeki Jiuquan Uzay Üssü'nden, yeni tip ''Uzun Yürüyüş'' taşıyıcı füzesiyle fırlatıldı. 
     Çin basınının Pekin Uzay Kumanda ve Kontrol Merkezi'nden edindiği bilgilere göre, uzay gemisi taşıyıcı füzeden ayrılarak yörüngesine oturdu. Yeni Çin haber ajansı da, birkaç gün sonra dünyaya dönecek uzay gemisinde, uzaydaki deneylerde kullanılmak üzere ''hayvanlar ve mikroplu hücreler'' bulunduğunu duyurdu. 
     İnsansız uzay araçları üzerinde yapılan bazı deneylerden sonra Çin uzaya astronot yollayacak. Ancak bu konuda kesin bir tarih verilmiyor. Çin'in uzaya yolladığı iki insansız araç, Çin Bilimler Akademisi'nden sağlanan deney donatımları ile Çin Uzay Teknolojisi Enstitüsü ve Şanghay Astronoloji Teknolojisi Araştırma Enstitüsü tarafından ortaklaşa üretildi. 




</TEXT>
</DOC>
