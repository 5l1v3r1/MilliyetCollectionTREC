<DOC>
<DOCNO> 39471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/29/siyaset/siy02.html </URL>
<DATE> 2001/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun’da çözülme 
</HEADLINE>
<TEXT>
Talimatları müsteşar yardımcısı veriyordu 
Usülsüz ihaleleri organize eden Müteahhit Mustafa Eriş ifadelerinde Müsteşar yardımcısı Sedat Aban’ı suçladı 
     TOLGA ŞARDAN Ankara 

     Bayındırlık Bakanlığı’nda başlatılan "Vurgun Operasyonu" kapsamında mercek altına alınan usulsüz ihaleleri organize eden Müteahhit Mustafa Eriş, Bakanlık Müsteşar Yardımcısı Sedat Aban’ı suçladı. Eriş, ifadesinde "talimatları Aban’dan alıyorduk" dedi. Yapı İşleri Genel Müdürlüğü’ndeki ihale dosyalarına el konulmasıyla başlayan operasyonun ilk aşamasında gözaltına alınan ve ihaleleri organize ettiği öne sürülen Pırlantı İnşaat’ın sahibi Eriş, Aban’ın da gözaltına alınmasının ardından sessizliğini bozdu. 
     Eriş verdiği bilgilere göre ihaleler öncesinde Aban’ın hangi ihalenin hangi şirkete verileceğini belirlediği, Eriş’in bu talimata göre bürosuna şirket yetkililerini çağırıp organize ettiği ve hazırladığı ihale dosyasını sonuçlandırılmak üzere Yapı İşleri Genel Müdürlüğü’nde şube müdürü olan ve ihale komisyonu çalışmalarına katılan Fethi Soydan’a gönderdiği anlaşıldı. 
     Eriş’in organize ettiği dosyalar üzerinden ihale başına yüzde 1 komisyon aldığı da saptandı. İhaleyi kazanan müteahhitlerin aldıkları ihale bedelinin yüzde 10’un oranında bir parayı da doğrudan Aban’a gönderdikleri ortaya çıktı. 
     
     Bizim işimiz Sedat’ta biter 
     Bayındırlık Bakanlığı ihale ve yeterlilik komisyonları üyeleri de "Sedat Aban’dan talimat alırdık" derken müteahhitlerin, "bizim işimiz Sedat’ta biter" ifadesini kullandıkları öğrenildi. Müteahhitlerin, aldıkları işlerde ihale bedeli üzerinden yüzde 10 - 18 arasında pay verdiklerini itiraf ettikleri de öğrenildi. 
     İddialar üzerinde yoğunlaştığı kilit isim Aban’ın ise suçlamaların tümünü reddettiği ve konuşmamakta direndiği belirtildi. 
     Bu arada, bakanlık tarafından yapılan ve "ilan" ve "davet" sistemiyle verilen ihale dosyalarında yapılan incelemelerde Devlet İhale Yasası’nın 41. ve 81. maddelerindeki yasal boşluktan yararlanıldığı da belirlendi. 
     Davet usulü yapılan ihalelerde son onayın Bakan Koray Aydın tarafından verildiği kaydedildi. 
     
Rüşvet çarkının kilit ismi Sedat Aban      Vurgun operasyonu sonrasında gözaltına alınan Müsteşar Yardımcısı Sedat Aban yaklaşık 10 yıldır Bayındırlık Bakanlığı’nın çeşitli birimlerinde görev yaptı. Aban, Yaşar Topçu’nun bakanlığı döneminde Yapı İşleri Genel Müdürlüğü görevini de üstlendi. Aban’ın DYP’li Sedat Bucak’ın akrabası olduğu, kendisine yakın müteahhitlere iş dağıttığı, Doğu’lu müteahhitleri kayırdığı iş çevrelerinde iddia ediliyor. Aydın’ın Bakan olmasından sonra da Aban, Yapı İşleri Genel Müdürlüğü’nden alınarak Müsteşar Yardımcısı yapıldı. Ancak, Aban’ın bu göreve getirilmesi gücünü azaltmadı. Aban’ın Pırlanta İnşaat’ın sahibi Mustafa Eriş’in de yakın arkadaşı olduğu kaydedildi. 
     
Vurgun’da ilk parti serbest      ALTAN BURGUCU 

     Bayındırlık Bakanlığı’ndaki ihalelerdeki usulsüzlüklerin ortaya çıkarılması amacıyla başlatılan "Vurgun Operasyonu" kapsamında gözaltına alınan zanlılardan, aralarında Pırlanta İnşaat’ın sahibi Mustafa Eriş’in de bulunduğu 16’sı dün DGM’ye sevkedildi. Çoğunluğu bakanlıktaki ihalelere katılan zanlılardan 10’u savcılıkça serbest bırakılırken, Eriş ile Bayındırlık Bakanlığı Yapı İşleri Genel Müdürlüğü’nde Şube Müdürü Ahmet Kenan Bozokalfa’nın da bulunduğu toplam altı zanlı tutuklanmak üzere yedek hakimliğe gönderildi. 
     
MHP’li vekilin yeğeni Vurgun’dan aranıyor      ŞANLIURFA SİVAS DHA 

     Bayındırlık ve İskan Bakanlığı’nda başlatılan Vurgun Operasyonu genişletilirken, Sivas Kızılay Şube Başkanı ve Simko İnşaat’ın sahibi Ünal Fırat, ortağı Muhterem Amcaoğlu ile Şanlıurfalı müteahhit Mustafa İfraz gözaltına alındı. MHP Şanlıurfa Milletvekili Muzaffer Çakmaklı’nın yeğeni müteahhit Ali Çakmaklı’ın da soruşturma çerçevesinde arandığı bildirildi. 
     
     İfraz, evinde yakalandı 
     Sivas’ta gözaltına alınan Fırat ve ortağı Amcaoğlu, sorgulanmak üzere Ankara DGM’ye götürüldü. İfraz da, önceki gece evine düzenlenen baskınla yakalandı. Ankara’da gözaltına alınanların verdiği ifadeler doğrultusunda Şanlıurfa Emniyet Müdürlüğü Organize Suçlar Bürosu ekiplerince gözaltına alınan İfraz, sorgulanmak üzere Ankara’ya gönderildi. İfraz’ın, Gaziantep’e bağlı Nizip Devlet Hastanesi onarım ihalesiyle ilgili gözaltına alındığı ifade edildi. 
     
Kızılay vurgun’ yedi      ERAYDIN AYTEKİN Sivas DHA 

     Sivas Kızılay Şube Başkanı Ünal Fırat yanda ve iş ortağı Muhterem Amcaoğlu, Vurgun Operasyonu kapsamında gözaltına alındı. Bayındırlık ve İskan Bakanlığı’ndaki operasyon kapsamında, aynı zamanda Simko İnşaat Limited Şirketi’nin sahibi olan Fırat ve ortağı Amcaoğlu, gözaltına alınarak, sorgulanmak üzere Ankara DGM’ye götürüldü. 
     



 SİYASET 














</TEXT>
</DOC>
