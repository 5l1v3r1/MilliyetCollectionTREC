<DOC>
<DOCNO> 2599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/17/son/sondun08.html </URL>
<DATE> 2001/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli dana krizi büyüyor 
</HEADLINE>
<TEXT>

     Almanya'nın Baden-Württemberg eyaletindeki Biberach kasabasında, ''deli dana'' hastalığına yol açan BSE virüsü tesbit edilen bir sığırın arasında bulunduğu tüm sürü imha ediliyor. 
     Toplam 150 sığırdan oluşan sürünün yakılmak üzere Bavyera eyaletinin Augsburg kenti yakınlarındaki Mering kasabasında bulunan bir hayvan imha tesisine taşındığı bildirildi. Hayvanların nakli sırasında çiftçilerin bu kez gösteri yapmadıkları belirtildi. 
     Öte yandan Hollanda'da, 1 Ocak'tan itibaren başlatılan zorunlu BSE testi uygulaması kapsamında, bugüne kadar 17 bin sığır testten geçirildi ve hiç birinde ''deli dana'' hastalığına rastlanmadı. 
     Tarım Bakanı Laurens Brinkhorst'un verdiği bilgiye göre, Avrupa Birliği'nin aldığı karar uyarınca, Hollanda, 2,5 yaşın üzerinde eti için kesime giren bütün sığırları testten geçiriyor. 
     Geliştirilen yeni yöntemlerle test kapasitesi ve hızlılığının önemli oranda artırıldığını belirten Tarım Bakanı, kesime giren sığırların BSE testlerinin en geç 36 saat içinde tamamlandığını ve test sonuçlarının alınmasından sonra tüketime sunulduğunu belirtti. Tarım Bakanı'na göre, bu testlerde hızlılık çok önem taşıyor ve bu konuda Hollanda, diğer AB üyesi ülkelerin önünde bulunuyor. Hollanda'da 1997 yılından bu yana 9 defa deli dana hastalığına rastlandı. 




</TEXT>
</DOC>
