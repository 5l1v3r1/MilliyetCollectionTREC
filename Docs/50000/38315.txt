<DOC>
<DOCNO> 38315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/22/ekonomi/eko02.html </URL>
<DATE> 2001/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
OYAK Grubu, Sümerbank’ta hedef büyüttü 
</HEADLINE>
<TEXT>

Sümerbank’ı alan OYAK Grubu, bankanın Universal Kredi Kartları, Yaşar Yatırım, Sümer Leasing ve Sümer Factoring iştirakleriyle de ilgileniyor 
     SONGÜL HATISARU 

     Sümerbank’ı devralan OYAK Grubu, bankanın iştiraklerinden Universal Kredi Kartları, Yaşar Yatırım, Sümer Leasing, Sümer Factoring şirketlerini de inceliyor. Sümerbank’ın yazılım ve teknoloji şirketi Yadaş’ı alan grubun dört iştirakle ilgili çalışmalarını ay sonuna kadar tamamlaması bekleniyor. 
     Öte yandan bireysel bankacılık hizmetlerinde yoğunlaşacaklarını açıklayan Ulusoy hızlı bir şekilde çalışmalarına başladı. Grup, bankanın yeni yönetim kurulunu atadı. Coşkun Ulusoy Yönetim Kurulu Başkanlığı’na atanırken, OYAK Genel Müdür Yardımcısı Caner Öner vek leten Genel Müdürlük görevine atandı. 
     
     Ortak kurum kültürü 
     Oyak Bank Genel Müdürü Mehmet Özdeniz, OYAK Hukuk Müşaviri ve danışmanı Merkez Bankası eski Başkan Yardımcısı Bediz Demiray, Oyak’ın Hukuk Müşaviri Ejder Yılmaz, Oyak Genel Müdür Yardımcısı Aydın Müderrisoğlu yönetim kurulu üyeleri olarak atandı. Bankacılık Düzenleme ve Denetleme Kurulu’nun atamaları onaylaması üzerine yeni yönetim kurulu resmi olarak görevine başlayacak. 
     
     1 milyon müşteri 
     Yeni yönetim ilk olarak yönetim organizasyon yapısında ciddi bir çalışma içine girdi. Fon’a geçen altı bankanın birleşiminden oluşan Sümerbank’ta ortak bir kültür oluşturmak ve stratejileri belirlemek için proje grupları oluşturulacak. Sümerbank Yönetim Kurulu Başkanı Coşkun Ulusoy altı bankanın birleşiminden oluşan bir yapıyı almanın müşteri potansiyeli açısından avantajlarına değinirken, ortak kurum kültürü oluşturmanın gerekliliğini belirtti. 
     Bankacılık çevrelerinde altı bankanın birleşimiyle oluşan Sümerbank’ın bir anlamda küçük bir İş Bankası olduğu ve müşteri potansiyelinin büyüklüğü vurgulanıyor. Sümerbank’a, OYAK Grubu’nun kültürü adapte edilecek. Birleşmenin 15 Ocak’a kadar tamamlanacağını söyleyen Ulusoy, "Sümerbank Türk halkı tarafından iyi tanınan bir banka. Bankayı almamızda rol oynayan çok ciddi bir müşteri potansiyeli var" şeklinde konuştu. Sümerbank’ın yaklaşık 1 milyon müşteri potansiyeli bulunuyor. Ulusoy, müşteri potansiyelini bireysel bankacılık hizmetleri için avantaj oluşturacağını söyledi. 
     



 EKONOMİ 


















</TEXT>
</DOC>
