<DOC>
<DOCNO> 33839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/25/son/sontur08.html </URL>
<DATE> 2001/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgalı kurdan vaz mı geçiliyor Ecevit'in yanıtı... 
</HEADLINE>
<TEXT>

     Başbakan Bülent Ecevit, Türkiye'de, güven ve umut verici bir ortam oluştuğunu, işlerin yolunda olduğunu söyledi. 
     Ecevit, Milli Güvenlik Kurulu toplantısına katılmak üzere, özel uçak ''ATA'' ile İstanbul'a gitti. 
     Başbakan Ecevit, hareketinden önce Esenboğa Havalimanı'nda, gazetecilerin ekonomik konulara ilişkin sorularını yanıtladı. 
     Hazine'nin, dün yaptığı iç borç ihalesiyle ilgili bir soru üzerine Ecevit, ''Güven verici, umut verici bir ortam oluştu Türkiye'de. İşler yolunda. Bunun somut kanıtlarından biri de bu ihale oldu, olumlu bir sonuç alındı'' dedi. 
     Ecevit, IMF Başkan Yardımcısı Stanley Fischer'in, Türkiye'ye geleceği hatırlatılıp, dalgalı kur sisteminden vazgeçilmesinin söz konusu olup olmadığı sorusuna, ''Bu tür ayrıntılar, henüz gündemimize gelmedi. Sayın Fisher, sanırım Cuma akşamı gelecek. Bu akşam da kendisiyle görüşeceğiz. Dalgalı kur sistemi, bunun değişip, değişmemesi, revize edilip, edilmemesi belli değil. Bu konuda herhangi bir görüşme olmadı'' karşılığını verdi. 
     Bir gazetecinin, Fischer'in işadamlarıyla görüşeceğine işaret ederek, bundan sonra da ekonomik programın taraflara doğrudan doğruya anlatılıp anlatılmayacağını sorması üzerine, Ecevit, şöyle konuştu 
     ''Tabii, kamuoyunun desteği, toplumun desteği çok önemli. Bu desteğin sağlanabilmesi için de kamuoyunun aydınlatılması ve bilgilendirilmesi önemli. Yani, açıklık, saydamlık rejimi önemli. Buna zaten çok dikkat ediyoruz. Buna büyük bir özen gösterildi. Kamuoyu ile görüşmelerin sonucunda sanıyorum sağlıklı sonuçlar ortaya çıkacaktır.'' 
     
     
     
     
     







</TEXT>
</DOC>
