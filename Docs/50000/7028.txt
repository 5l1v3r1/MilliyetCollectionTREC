<DOC>
<DOCNO> 7028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/14/son/sondun13.html </URL>
<DATE> 2001/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Türkiye ile Çerçeve Yönetmeliği kabul etti 
</HEADLINE>
<TEXT>

     Avrupa Parlamentosu genel kurulu, Türkiye ile mali işbirliği ve yardımlaşma konusunda büyük önem taşıyan Çerçeve Yönetmeliği onayladı. 
     Çerçeve Yönetmelik, Türkiye'nin AB'ye tam üyeliğinde ''yol haritası'' olarak nitelendirilen Katılım Ortaklık Belgesi'nin KOB bir anlamda hukuki temelini oluştururken, yapılacak mali yardımların da bir çatı altında toplanmasına olanak sağlıyor. 
     Yönetmeliğin onaylanmasından sonra, AB'nin gelecek 5 yıl içinde Türkiye'ye her yıl 177 milyon euro tutarında yapmayı planladığı mali yardımlar da resmiyet kazandı. 
     AB'nin her yıl yapacağı 177 milyon euro tutarındaki yardımın, 127 milyonu Akdeniz İşbirliği ve Yardım Fonu'ndan MEDA , 45 milyonu siyasi ve ekonomik gelişmeyi desteklemek için yapılan yardım kaleminden ve 5 milyonu ise gümrük birliğini desteklemek için yapılan yardımdan gelecek. Onaylanan Çerçeve Yönetmeliğe göre, mali yardımların kesilmesi için AB Konseyi'nden alınacak kararlara ''oyçokluğu'' ilkesi uygulanacak. AB Konseyi'nin yardımların kesilmesi için alınan kararlarda ''oyçokluğu'' ilkesini benimsemesi, Yunanistan'ın istediği zaman Türkiye'ye yapılacak yardımların önüne geçme olasılığını ortadan kaldıracak. 
     AP'de yapılan oylama sırasında, Avusturyalı raportör Hannes Swoboda tarafından yapılan çalışma çerçevesinde belirlenen değişiklik önergeleri de kabul edildi. Kabul edilen değişiklik önergeleri çerçevesinde, Türkiye'ye diğer aday ülkelerle eşit muamele yapılması gerektiği vurgulandı ve bu amaçla Türkiye'nin tüm AB pogramlarından tam anlamıyla yararlanması üzerinde duruldu. 
     Kabul edilen değişiklik önergelerinde, mali işbirliğinin siyasi engellere takılmasının önlenmesi için köklü tedbirler alınması ve AB Komisyonu'nun Türkiye Masası'nda personel sorununun giderilmesi gerektiği kaydedildi. AP'de kabul edilen önergelerde, Türkiye'nin AB'nin diğer adaylar gibi çevre ve altyapı fonlarından da yararlanması istendi. Kabul edilen değişiklik önergelerinde, katılım öncesi yardımların devamının Türkiye'nin AB ile arasındaki anlaşmalara ve Kopenhag kriterlerine ne kadar uymasına bağlı olduğu ileri sürüldü ve yardımların devamı konusunda AP'nin de görüşünün sorulması istendi. Öte yandan, genel kurulda, Türkiye'ye yapılacak yardımların Avusturya'ya ambargo sırasında yapıldığı gibi bağımsız uzmanlardan oluşacak bir komitenin insan hakları ve demokrasi konusunda vereceği görüş çercevesinde yapılması şartı ile ilgili değişikik önergesi ise kabul edilmedi. 




</TEXT>
</DOC>
