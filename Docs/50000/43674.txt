<DOC>
<DOCNO> 43674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/24/ekonomi/eko08.html </URL>
<DATE> 2001/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, ücretlilere vergi iadesinin kaldırılmasını istiyor 
</HEADLINE>
<TEXT>

Vergi Dünyası MUSTAFA ÖZYÜREK 
     Ülke olarak vergi iadesi kavramıyla 1980’li yılların ikinci yarısında tanıştık. 1985 yılında KDV’nin yürürlüğe girmesinin hemen ardından, KDV belge üzerine oturan bir vergi olduğu için bunu desteklemek için vergi iadesi sistemi getirildi. Hem ücretleri gerçek usulde tespit edilenler hem de emekliler aylık olarak vergi iadesi almaya başladı. Vergi iadesi oranı yüksekti. Ayrıca iadeden yararlanacak harcamaların kapsamı da daha genişti. 1994 yılının sonuna kadar bu sistem etkin olarak uygulandı. Daha sonra özel gider indirimi denilen kapsamı dar, oranı düşük ve yıllık olan vergi iadesi sistemi getirildi. 
     Özel gider indirimi veya kamuoyunda bilinen adıyla yıllık vergi iadesi, ücretleri gerçek usulde vergilenen ücretlilerin bir yılda yaptıkları belirli harcamaların toplanan belgelere bağlı olarak belirli bir kısmının matrahtan düşülmesini bu şekilde tespit edilen yeni matrah üzerinden hesaplanan Gelir Vergisi ile daha önce kesinti yoluyla fiilen ödenmiş Gelir Vergisi arasındaki farkın nakden veya hesaben ücretliye iadesini öngören bir mekanizmadır. Bu mekanizmanın işleyişi aşağıda kısaca açıklanmıştır. 
     
     Özel gider indirimi 
     Özel gider indiriminden ücretleri gerçek usulde tespit edilen ücretliler yararlanır. Belge toplama açısından ise ücretleri gerçek usulde vergilendirilenlerin eş ve çocukları tarafından toplanan veya yapılan harcamalar da özel gider indiriminden yararlanır. Ücretlinin kendisi, eşi ve çocukları tarafından yapılan özel gider indirimine konu olan harcamalar 5 ana kalemden oluşur. Bunlar eğitim, sağlık, gıda, giyim ve kira giderleridir. 
     Özel gider indirimine konu olan harcamaların Türkiye’de yapılması gerekiyor. Türkiye’de yapılmayan yani yurtdışında yapılan harcamalar özel gider indirimine konu olamıyor. Ayrıca özel gider indirimine konu olan 5 grup harcamanın Gelir ve Kurumlar Vergisi’ne tabi olan mükelleflerden alınan belgelerle belgelendirilmesi gerekiyor. 
     Yani mükellef olmayanlardan alınan özel gider indirimine konu olan harcamalara ilişkin belgeler özel gider indiriminden yararlanılamaz. Ayrıca yapılan harcamaların ücretlinin kendisi, eşi ve çocukları tarafından yapılması ve satın alınan mal ve hizmetlerin bunlar tarafından tüketiliyor olması gerekir. 
     Özel gider indiriminden yaralanacak olan ücretliler 1 Ocak - 31 Aralık tarihleri arasında kendileri, eş ve çocukları adına düzenlenen harcama belgelerini biriktirirler. Eğer çalışma süresi bir takvim yılından az ise çalışılan süreye isabet eden belgelerin biriktirilmiş olması gerekiyor. Biriktirilen belgeler takip eden yılın 20 Ocak tarihi mesai saati bitimine kadar özel gider indirimine ait bildirim ile işverenlere beyan ediliyor. 
     
     Kaldırılmasın kapsamı, genişlesin 
     Özel gider indiriminden doğan vergi farkı nakden veya hesaben yapılabiliyor. Bu konudaki uygulamaları işverenler yapmaktadır. Nakden iade istisnai uygulamadır. Esas olan hesaben veya mahsup yoluyla iadedir. Özel gider indiriminden doğan vergi farkı takip eden yıl içinde kesinti yoluyla ödenecek gelir vergisine mahsup edilerek ödeniyor. 
     IMF’nin taktığı ücretlilere yapılan vergi iadesi bütçe harcamaları içinde çok küçük bir yer tutuyor. 2000 yılı bütçesinden ücretlilere toplam olarak 123.8 trilyon lira iade yapılmış. 2001 yılı bütçesinde toplam 300 trilyon lira iade öngörülmüş, ağustos sonuna kadar 151.2 trilyon lira iade yapılmış. 2001 yılının toplam harcama hedefi 75 katrilyonun içinde ücretlilere iade edilecek 300 trilyon, bütçenin sadece binde 4’ü. Maliye Bakanımız Sümer Oral’ın IMF yetkililerine böylesine küçük konularla uğraşmamalarını hatırlatması bekleniyor. 
     Vergi iadesine karşı olanların kullandıkları gerekçe biliniyor. Sistem artık işlemiyor, belge düzeninin oturmasına değil aşınmasına neden oluyor ve en önemlisi bütçeye yük getiriyor. Ancak Türkiye’de herkesin çok iyi bildiği ve kimilerinin haklı olarak çok şikayet ettiği bir konu var. Kayıt dışı ekonomi veya vergi dışı ekonomi. 
     Bunun önüne geçmenin en önemli yolu belge düzenin tam olarak oturmasıdır. Aslında yapılması gereken vergi iadesi sisteminin yeniden gözden geçirip kapsamını genişletmek, aylık hale getirmektir. İşçi ve memur sendikalarının çalışanlar için kazanılmış hak haline gelen vergi iadesinin kaldırılmasına etkin şekilde karşı çıkmaları gerekir. 
     



 EKONOMİ 














</TEXT>
</DOC>
