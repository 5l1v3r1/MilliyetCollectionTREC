<DOC>
<DOCNO> 35638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/06/siyaset/siy00.html </URL>
<DATE> 2001/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışma Türkiye’ye zaman kaybettirir’ 
</HEADLINE>
<TEXT>

ANAP liderinin ulusal güvenlikle ilgili sözlerini eleştiren Bahçeli, "Milli hassasiyetlere vurgu yapmayı pervasızca yargılayanların varlığı üzücüdür" dedi 
     ÖNDER YILMAZ Erciyes 

     Hükümet ortağı MHP’nin tavrını yumuşatmasıyla ANAP kongresinin ardından kabinede revizyon yeniden gündeme geldi. MHP Genel Başkanı Devlet Bahçeli, devlet bakanlıklarının sayısının azaltılması formülüne karşı olmadığı mesajını verdi. Bahçeli, ANAP Genel Başkanı Mesut Yılmaz’ın, ulusal güvenlikle ilgili değerlendirmelerine de katılmadığını söyledi. 
     12. Erciyes Zafer Kurultayı’na katılmak üzere yedi MHP’li bakan ve çok sayıda milletvekiliyle Erciyes’e gelen Bahçeli, otağ çadırında gazetecilerin sorularını yanıtlarken, "ANAP, kabinede nasıl bir değişikliğe gidebilir, yorum yapmamız doğru olmaz. Ancak hükümetteki her siyasi parti, Bakanlar Kurulu’na katılımları oranında arzuladıkları zaman, değişikliğe gidebilir. Böyle bir değişikliği düşündüklerinde saygıyla karşılarız. Ancak, MHP olarak revizyonu düşünmüyoruz" dedi. 
     Bir gazetecinin devlet bakanlıklarının sayısında azaltmaya gidilip gidilmeyeceğine ilişkin sorusuna "Hayır" yanıtı vermeyen Bahçeli, açık kapı bırakarak, "Bu konuyu henüz liderler düzeyinde değerlendirmedik" dedi. 
     
     Katılmamız mümkün değil 
     Bahçeli, Yılmaz’ın ulusal güvenlik kavramıyla ilgili görüşü konusunda da, "Bu görüşe katılmamız mümkün değil. Bu tür tartışmalar Türkiye’ye zaman kaybettirir. Türkiye’nin önünde çözülmesi gereken birçok konu var. Bu süreçte doğru bulmuyoruz" diye konuştu. 
     Bahçeli bir gazetecinin, "Bu tartışmalar Türkiye’yi kaosa sürükler mi " sorusunu, "Bu kadarla yetineyim" şeklinde yanıtladı. 
     Bahçeli’nin konuşmasında yer alan şu ifadeler de, Yılmaz’ın ulusal güvenlik kavramını tartışmaya açan sözlerine yanıt olarak algılandı 
     "Türk milletinin onuru ve çıkarı sözünden rahatsız olanlar, aslında bilerek veya bilmeyerek başkalarının çıkarları adına konuşanlardır. Ülkemiz, içerde ve dışarda zorlu dönemeçlerden geçerken, milli hassasiyetlerimize vurgu yapmayı pervasızca yargılayanların varlığı, çok düşündürücü ve üzücüdür. Bu çarpık kafalara göre Türkiye, Kıbrıs’ta Rum tezlerini kabul etmeli, soykırım yalanını tanımalı ve ayrılıkçı görüşler dikkate alınmalıdır. Malesef bu tür görüş ve önerileri dile getirenler, değişik kesimlerde yer etmiştir." 
     Bahçeli, ekonomiden sorumlu Devlet Bakanı Kemal Derviş’in hızlı çıkan yasalarda değişikliğe gidilebileceğine ilişkin açıklamalarını da destekleyerek, "İhtiyaç hissedildiği an her tür değişiklik yapılabilir. TBMM 21. dönemdeki başarısını bundan sonra devam ettirecek. Ülkenin ihtiyaç hissettiği bütün yapısal reformlar gerçekleştirilecek" dedi. Derviş’e ince bir uyarıda da bulunan Bahçeli, Derviş’in bazı çevrelerde reel sektörle ilgili gündeme getirdiği görüşleri için, "Sayın Derviş düşüncelerini Bakanlar Kurulu’na getirdiğinde değerlendiririz" dedi. 
     



 SİYASET 












</TEXT>
</DOC>
