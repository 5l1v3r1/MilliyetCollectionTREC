<DOC>
<DOCNO> 45553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/son/sondun04.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD bir uçak kaçırma girişimi daha... 
</HEADLINE>
<TEXT>

     ABD'nin New Mexico eyaletine bağlı Deming kentinde, önceki gün kimliği belirsiz bir kişinin, bıçakla bir tıbbi nakliye uçağını kaçırma girişiminde bulunduğu bildirildi. 
     Hasta bir bebeği bölgedeki hastaneden alarak başka bir hastaneye nakletmek amacıyla Deming Belediyesi Havaalanı'na gelen New Mexico Üniversitesi'ne ait bir uçağın, önceki gün akşam saatlerinde kaçırılmak istendiği belirtildi. 
     Uçak kaçırma girişiminin 11 Eylül'deki terörist saldırılarla bağlantısının bulunmadığı görüşünde olduklarını kaydeden FBI yetkilisi Doug Beldon, olayla ilgili tutuklama da yapılmadığını kaydetti. 
     Beldon, sağlık görevlilerinin hasta bebeği almak amacıyla uçaktan ayrılmasından sonra uçaktan içeri giren saldırganın, yalnız kalan pilotun ensesine bir bıçak dayayarak uçağın havalanmasını istediğini belirtti. 
     Pilotun, uçağın motorunu çalıştırdıktan sonra arka kapının çarpışmaya benzer bir gürültüyle açılmasından yararlanarak uçaktan kaçmayı başardığı kaydedildi. 
     Koyu renk elbiseler giymiş olan ve başında siyah renkte bir kukuleta bulunan saldırganın, bıçağın yanı sıra bir radyo veya polis telsizi tarayıcısı taşıdığı ve İspanyol aksanına benzer bir aksanla konuştuğu belirtildi. 
     Pilotun, kaçmaya çalıştığı sırada, saldırganın elindeki cihazla başına birkaç kez vurması nedeniyle hafif yaralandığını ifade eden yetkililer, Deming Hastanesi'ne kaldırılan pilotun, dün sabah hastaneden taburcu edildiğini belirttiler. 
     






</TEXT>
</DOC>
