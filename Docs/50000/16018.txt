<DOC>
<DOCNO> 16018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/13/spor/bbas.html </URL>
<DATE> 2001/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ’I STRES YIKTI 
</HEADLINE>
<TEXT>

Şube Sorumlusu Şevket Erden, "Dört bin seyirci, bakan, federasyon başkanı ve ulusal basın önünde sporcularımız strese girdi. Ancak rövanştan umutluyuz" dedi 
     GÖKHAN TÜRE 

     'Tecrübesizdik' 
     RONCHETTI Kupası'nda final oynayan tarihteki ilk Türk takımı olarak büyük bir başarıya imza atan ancak sahasında İtalyan Familia'ya yenilen BOTAŞ, şampiyonluk umudunu yitirmedi. Adana'da rakibine 75 - 73 yenilen Kırmızı - Beyazlı Kulübün Şube Sorumlusu Şevket Erden, "Tecrübesizdik. Dört bin seyirci, Devlet Bakanı Fikret Ünlü, Basketbol Federasyonu Başkanı Turgay Demirel ve ulusal basın önünde sporcularımız strese girdi" dedi. 
     
     'Artık rahatız' 
     ERDEN, sporcular üzerindeki psikolojik baskıyı atamadıklarını vurguladı ve "Bu durum maça da yansıdı. Pas hataları yanında birçok hücumdan boş döndük" ifadelerini kullandı. Şimdi rakiplerini daha yakından tanıdıklarını belirten Erden, "Ben teknik kadro ve sporcularımıza güveniyorum. Rövanş maçına daha rahat çıkarak maçı kazanmayı istiyoruz. Çünkü kaybedecek birşeyimiz yok. Oyuncularımızın kazanacağına inanıyorum" açıklamasını yaptı. 
     
     Hakemler açıklandı 
     İTALYA'daki rövanşta hakemlerin tutumunun çok önemli olacağını da vurgulayan Erden, "Avusturya ve Almanya'dan birçok gurbetçinin bizi desteklemeye geleceklerine inanıyoruz. Türkiye olarak ilk kez böyle bir fırsat yakaladık. İtalya'dan rövanşı almamız sürpriz olmaz. Maça daha rahat çıkacağız. Onların işi daha zor" diye konuştu. 18 Nisan'da oynanacak karşılaşmayı İsviçreli Leemann ile Hırvat Dozai'nin yöneteceği bildirildi. 
     
Potada bugün      Ayhan Şahenk Spor Salonu 
     16.00 Efes Pilsen - Pınar Karşıyaka 


 SPOR 


























</TEXT>
</DOC>
