<DOC>
<DOCNO> 3985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/26/siyaset/siy01.html </URL>
<DATE> 2001/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezisever’ vekiller tasarrufa karşı çıktı 
</HEADLINE>
<TEXT>

İnsan Hakları Komisyonu Başkanı Hüseyin Akgül, dış geziler’ için tasarruf önerdi DSP’li Kapıcı sinirlendi "Gezilere katılamadıktan sonra iktidarın anlamı ne" 
     SALİHA ÇOLAK Ankara 

     TBMM İnsan Hakları Komisyonu’nun MHP’li başkanı Hüseyin Akgül’ün "Her geziye 5 milletvekili yerine partisine bakılmaksızın 3 vekilin katılmasını önerisine" tepki gösteren DSP’li üye Şenel Kapıcı, "Biz iktidarız. Bütün gezilere katılmamız gerekir" dedi. 
     Komisyonun önümüzdeki dönemde çok sayıda yurtdışı gezisi düzenleyeceğini anımsatan Akgül, tasarruf amacıyla gezilere sırayla çıkılmasını istedi. 
     Kapıcı, başkana tepki göstererek, "Nerden çıktı tasarruf önerisi Meclis Başkanlığı’ndan böyle bir uyarı mı geldi " diye sordu. Akgül, kendisinin tasarruf sağlanması için böyle bir yöntem düşündüğünü bildirmesi üzerine sinirlenen Kapıcı şunları söyledi "Biz iktidarız. Bütün gezilere katılmamız gerekir. Hatta eğer her geziye DYP’den bir kişi gidiyorsa, DSP’den 2 kişinin gitmesi gerekir. Ben geziye gitmeyeceksem iktidar olmamızın ne anlamı var. Az üyesi olduğu için DYP’ye üç seferde bir sıra gelecek. Bize sıra gelmesi için 5 gezi beklememiz gerekecek. Adeta iktidar olduğumuz için cezalandırılıyoruz." 
     Komisyonun MHP’li üyeleri de DSP’nin her geziye katılma ısrarı üzerine yeni bir öneri getirdi. MHP’liler "Tasarruf yapacaksak harcırahlarımızı almayalım. Sadece masrafları Meclis karşılasın" önerisinde bulundu. 
     Diğer partilerin üyeleri bu öneri üzerinde yorum yapmazken DSP, "Her geziye katılma" ısrarından vazgeçmeyince, 12 Şubat’ta yapılacak Almanya gezisi için isim belirlenemedi. 
     


 SİYASET 














</TEXT>
</DOC>
