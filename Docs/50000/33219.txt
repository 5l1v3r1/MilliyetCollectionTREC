<DOC>
<DOCNO> 33219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/21/son/sondun14.html </URL>
<DATE> 2001/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Markoviç'ten kocası Miloseviç'e son ziyaret... 
</HEADLINE>
<TEXT>

     Yugoslavya'nın eski Devlet Başkanı Slobodan Miloşeviç'in eşi Miryana Markoviç, Hollanda'nın Lahey kentinden ayrılmadan önce, eski Yugoslavya için kurulan uluslararası savaş suçları mahkemesinde tutuklu olarak yargılanan kocasını son kez ziyaret etti. 
     Hollanda'ya Perşembe günü gelen ve ülkede kaldığı süre içinde her gün eşini ziyaret eden Markoviç, bugün öğleden sonra Belgrad'a dönecek. 
     Markoviç'e Lahey ziyareti sırasında refakat eden avukat Dragolav Ogniyanoviç, Markoviç'in, eşini görmekten mutlu olduğunu, ancak ziyaret koşullarından memnun kalmadığını söyledi. 
     Markoviç'in eşiyle yalnız kalamamaktan şikayetçi olduğunu söyleyen Ogniyanoviç, çiftin bir BM gardiyanının gözetiminde, cam bölmeden telefonla konuşabildiğini kaydetti. 
     Avukat, ''çiftin, konuşmaları tamamen kontrol altında olduğu için yasal konulara girmediğini, sadece ailevi konuları konuştuğunu'' belirtti. 






</TEXT>
</DOC>
