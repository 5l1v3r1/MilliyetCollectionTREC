<DOC>
<DOCNO> 24538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/01/son/sontur13.html </URL>
<DATE> 2001/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı bakan, Yalova'nın istifasını değerlendirdi "Teknik arıza" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Devlet Bakanlığı görevinden istifa eden Yüksel Yalova'nın, ''maksadını aşan bir söz ortaya koyduğunu'' ifade ederek, ''Bu tip olaylar arada sırada olur. Bunlar, teknik arızalardır'' dedi. 
     Okuyan, milli futbolcu Emre Belözoğlu tarafından, SSK Kazlıçeşme Dispanseri'nde yaptırılan göz ünitesinin açılışının ardından, basın mensuplarının sorularını yanıtladı. 
     Bir gazetecinin, ''Yüksel Yalova'nın istifasını nasıl değerlendiriyorsunuz '' sorusu üzerine Okuyan, şunları söyledi 
     ''Sayın Genel Başkanımız da bu konuda bir açıklama yaptı. Yalova, maksadını aşan bir söz ortaya koydu. İster istemez bu da bazı olumsuz gelişmelere sebep oldu. Kendisi de bunun karşısında duyarlı davranarak istifasını verdi. Bu tip şeyler arada sırada olur. Bunlar, teknik arızalardır. Önemli bir şey değil.'' 
     Okuyan, ''İstifanın, parti içinde huzursuzluğa yol açıp açmayacağını'' soran gazeteciye de ''Hayır'' yanıtını verdi. 
     "Hükümetin ANAP ve DSP kanadında, hükümet içinde revizyon yapılması için liderler bazında görüşmeler yapıldığı söyleniyor. Bir revizyon bekliyor musunuz '' sorusuna karşılık Okuyan, hükümette bir değişiklik gündeme gelirse, o kararı 3 liderin vereceğini, kendilerinin bir revizyon bekleyip beklememelerinin meseleyi çözmeyeceğini söyledi. 
     Bakan Okuyan, bir gazetecinin ''Bir zamanlar sizin de istifanız istenmişti'' demesi üzerine, şunları kaydetti 
     ''Kim istemiş Yok böyle bir şey. Hükümette bir değişiklik olursa onu, koalisyonu oluşturan 3 parti genel başkanı oturur, değerlendirir. Dışarıdan bu tarzda yorumlarla speküle edildiği müddetçe değişiklik gerekiyorsa bile, süreç tarihi ileriye atılmış olur. Onu liderlere bırakalım.'' 
     ''Memur eylemleri'' ile ilgili bir soru üzerine de Okuyan, sendika yasa tasarısıyla ilgili olarak bazı sendikaların bu yasanın çıkması yönünde eylem yaptığını, bazılarının ise bunun tam karşısında olduğunu vurguladı. 
     Okuyan, yasanın bir an evvel çıkmasında fayda bulunduğunu ifade ederek, şöyle konuştu 
     ''Yasanın üzerinde farklı görüşler olacaktır. Bizim amacımız yasanın en iyi şekliyle çıkmasıdır. İçeriğine şu veya bu şekilde karşı olduğunuz zaman, kamu çalışanlarının sendika kurmasıyla ilgili kanun uzun süre ertelenebilir. Endişem budur.'' 
     
     






</TEXT>
</DOC>
