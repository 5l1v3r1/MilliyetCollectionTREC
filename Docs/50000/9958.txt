<DOC>
<DOCNO> 9958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/04/yazar/bila.html </URL>
<DATE> 2001/03/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Derviş ve Temizel 
</HEADLINE>
<TEXT>

     Kemal Derviş'in ekonomiden sorumlu Devlet Bakanı olarak kabineye alınması kamuoyunun bir süredir bozuk olan moralini olumlu yönde etkiledi. Karamsar havanın dağılmasında önemli bir faktör oldu. Derviş'in birkaç gündür sergilediği görüntü, nitelikleri, güven verdi. Özal döneminde ABD'den getirilen "prens"lere benzemiyor. 
     Derviş'in olumlu bulunan bu özelliklerinin yanı sıra iyi bir teknisyen olması da ekonominin düze çıkarılması yolunda kamuoyundaki beklentiyi güçlendirdi. 
     Psikolojik atmosferde olumlu gelişmeler yaşanırken, Bankacılık Üst kurulu Başkanı Zekeriya Temizel'in istifa etmesi üzüntü yarattı. 
     Temizel, dürüstlüğü, çalışkanlığı, banka soyguncularına karşı verdiği mücadeleyle toplumun güvenini kazanmış bir isimdi. Temizel'in yönetiminde bankaların güvenli ve sağlam ellere teslim edildiği yargısı yerleşmişti. 
     Bankacılık sektörünün attığı bir "pıhtı"nın tüm ekonomiyi felç etmeye yettiği bir dönemde Temizel'in bankacılık sektörüne vermeye çalıştığı düzen de dört gözle bekleniyordu. 
     Derviş'le ilgili ilk gözlemler ve Temizel'in bilinen özellikleri bu iki ismin işbirliği içinde verimli ve hızlı bir çalışma yapabilecekleri izlenimini de doğurmuştu. 
     Ancak Temizel istifa etti... 
     Temizel'in istifa kararı elbette Kemal Derviş'in şahsına dönük bir tavır değil. Temizel, Derviş'i, Derviş, Temizel'i tanımıyor. Ancak her ikisinin de birbiri hakkındaki düşünceleri çok olumluydu. 
     Peki Temizel neden istifa etti 
     Ankara'daki yaygın kanı Temizel'in başında bulunduğu Bankacılık Üst Kurul'un, Derviş'in bakanlığına bağlandığının açıklaması. Temizel'in bu kararı içine sindiremediği düşünülüyor. 
     Aslında ortada Üst Kurul'un bir bakana bağlanması değil, "ilgili" bakanlığın saptanması kararı var. Buna karşın Temizel'in bir "ilgili bakanlık" belirlenmesine de içerlediği anlaşılıyor. Nitekim, Bankacılık Üst Kurulu'nun Devlet Bakanlığı'na bağlanmadığı, sadece ilgilendirildiğine dönük bir açıklama Başbakanlık tarafından da yapıldı. Ancak bu açıklamanın Temizel'in kararını değiştirmeyeceği biliniyor. 
     Derviş ve Temizel iyi bir ikili olabilirdi. 
     Ekonomi ve finans dünyasıyla birlikte bütün topluma güven veren bir çalışma yürütebilirlerdi. Bu açıdan Temizel'in görevden ayrılması bir burukluk yaratmış durumdadır. 
     Başbakan Ecevit ve Devlet Bakanı Kemal Derviş'in üzüntüleri de buradan kaynaklanıyor. 
     
     





Temizel şoku 


Derviş ve Temizel 


Bizim gözümüz de Derviş’in üzerinde 


Temizel'in istifası ve bindiği dalı kesmek... 


Simülasyon 


AB treni kaçıyor mu 


Dervişmen 


Temizel'i beklerken... 


Vefa ve nankör 


Temizel'i kaçırdılar 


Derviş'in bayramı 


Bayram hazırlığı 


</TEXT>
</DOC>
