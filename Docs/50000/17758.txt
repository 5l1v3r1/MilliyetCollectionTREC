<DOC>
<DOCNO> 17758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/24/spor/aspo.html </URL>
<DATE> 2001/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖNCE MİLLİ TAKIM 
</HEADLINE>
<TEXT>

Şenol Güneş tarafından Arnavutluk maçı kadrosuna çağrılan Sergen ile Oktay, "F.Bahçe’yi şimdilik unuttuk. Ay-Yıldız bizim için daha önemli" diye konuştular. 
     BİLAL MEŞE 

     MİLLİ Takım Teknik Direktörü Şenol Güneş tarafından Arnavutluk maçı kadrosuna çağrılan Sergen ve Oktay, "Önce Milli Takım, sonra Fenerbahçe maçı" diye ortak mesaj verdiler. Hollanda maçından sonra yeniden kadroya çağrılan Sergen, "Formumun zirvesindeyim. Ligi şimdilik rafa kaldırdım, Arnavutluk maçına kilitlendim. Bana güvenenleri mahçup etmeyeceğim" diye konuştu. 
     SON haftalarda attığı gollerle hayat bulan ve 100’ler kulübüne giren Oktay da görev aldığı takdirde Arnavutluk maçında da gollerine devam edeceğini söyledi. Oktay, "Gol benim işim. Yeteneğimi ve gücümü biliyorum. Ay - Yıldızlı formaya kavuştuğum için çok mutluyum. Fenerbahçe maçını şimdilik ben de unuttum. Bu maç bizim cephemizden çok önemli" ifadesini kullandı. 
     
Kamp başladı      DÜNYA Kupası Grup Elemeleri’nde mücadele eden A Milli Takımımız Arnavutluk maçı için dün Polat Otel’de kampa girdi. Ay - Yıldızlılar ilk çalışmasını ise dün akşam Metin Oktay Tesisleri’nde gerçekleştirdiler. Bugün özel uçakla Gaziantep’e gidecek Ay - Yıldızlı kafilede toplam 19 oyuncu yer alıyor. Konuk takım ise dün akşam Gaziantep’e geçti. 
     
Günes destek istediMilli Takım Teknik Direktörü, Dünya Kupası finallerine mutlaka gideceklerini söyledi, "Bu heyecan her zaman yaşanmaz. Bunun için herkesten destek istiyoruz" dedi 
     AY - YILDIZLI ekibin patronu Şenol Güneş, Dünya Kupası Grup Elemeleri’nde üç takımın eşit puana sahip olduğunu hatırlattı, "Şartlar ne olursa olsun, gruptan lider olarak çıkacağız" diye konuştu. Ligde müthiş bir yarışın yaşandığını belirten Teknik Direktör Güneş, "Aynı heyecan Milli Takım’ın grubunda da var. Kamuoyu bizi unutmasın, destek versin" ifadesini kullandı. 
     ARNAVUTLUK maçına da değinen Şenol Güneş, rakiplerini hafife almadıkları belirtti, "Büyük aşama içindeler. Üç yıl önce Arnavutluk ile yapılan iki maçı da farklı kaybettik. Bu kez kazanmak için sahaya çıkacağız. Rövanş değil, dostluk maçı olacak" dedi. Milli Takımın Hocası kadroya çağırdığı yeni futbolcuların şanslarını en iyi şekilde kullanmaları gerektiğini de kaydetti. 
     
A.Gücü isyanda      BEŞ hafta aradan sonra ligde ilk yenilgisini Denizlispor’dan alan Ankaragücü’nde hiçbir oyuncunun Milli Takım aday kadrosuna çağrılmaması tepki topladı. Basın sözcüsü Mümtaz Karakaya, "Bu haftaya kadar kendi takımlarında bile oynamayan futbolcular Milli Takıma çağrılırken, beş hafta üst üste kazanan lig beşincisi bir takımdan oyuncu alınmaması düşündürücüdür" dedi. 
     
"Kalıcı olacağım"      İKİ yıl aradan sonra Milli Takıma davet edilen Bochumlu Yıldıray, "Çağrılmak güzel. Bu otamda bulunmak bana büyük onur verdi. Ancak Milli Takım’da kalıcı olmak önemli" dedi. Genç futbolcu, transferiyle ilgili soruları yanıtlamaktan kaçındı ve "Şampiyonlar Ligi’nde oynayan bir takımda yer almak isterim" ifadesini kullandı. 
     
Ümitler, İtalya’da      İTALYA ile yarın özel maçta karşı karşıya gelecek Ümit Milli Futbol Takımı aday kadrosu, dün sabah İtalya’ya gitti. Milli takım kafilesinden, Siirt Jetpaspor ile yapılan maçta sakatlanan Kocaelisporlu Orhan Ak çıkarıldı. İtalya - Türkiye maçı Torino’ya 60 kilometre uzaklıkta bulunan Alba Stadı’nda TSİ 16.00’da başlayacak. 
     



 SPOR 



























</TEXT>
</DOC>
