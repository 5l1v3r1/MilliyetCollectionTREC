<DOC>
<DOCNO> 15025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/ekonomi/eko01.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz alarmı verdiler 
</HEADLINE>
<TEXT>

Krizin 46 gündür aşılamaması ve artan esnaf eylemleri üzerine TÜSİAD İstişare Konseyi’ni, TOBB da oda başkanlarını olağanüstü toplantıya çağırdı 
     EKONOMİ SERVİSİ 

     Türk Sanayicileri ve İşadamları Derneği TÜSİAD Yüksek İstişare Konseyi YİK krizi görüşmek üzere tarihinde ikinci kez olağanüstü toplanacak. 
     TÜSİAD üyelerinin talebi üzerine düzenlenen toplantı, 12 Nisan’da yapılacak. Toplantının ardından düzenlenecek öğle yemeğine Devlet Bakanı Kemal Derviş’in katılacağı bildirildi. TÜSİAD’ın, 8 Nisan 1997’deki ilk olağanüstü genel kurul toplantısı, aynı yıl yapılan genel kurulda demokratikleşme raporunun tartışma yaratması üzerine düzenlenmişti. 
     Olağanüstü YİK’le ilgili bilgi veren TÜSİAD Genel Sekreteri ve Yönetim Kurulu Üyesi Haluk Tükel, 19 Şubat’tan bu yana para ve döviz piyasalarının denge fiyatlarını yansıtacak şekilde işlemediğine, ödeme sisteminde kilitlenme yaşandığına dikkat çekti. Tükel, "Bunların hepsi ekonomik mantık dışı olaylar. Bu işin 40 - 50 gün sürmesi, bütün tahammül sınırlarını zorluyor’’ dedi. 
     1994’te de derin bir kriz yaşandığını, ancak o dönemde oldukça hızlı haraket edildiğini belirten Tükel, bu sefer çok kuvvetli bir güven krizi ortaya çıktığını belirtti. 
     
Ekonomi 12 küçülecek      Ortaya çıkan güven bunalımının, aşılamadığını belirten Tükel, "Faizler ve kurların denge fiyatları olmadığını düşünen mali piyasalardaki ekonomik birimler, ne ödeme yapıyorlar ne faturalama yapıyorlar. İş hayatında şu anda satılan malların faturaları gönderilmiyor, alınan malların ödemesi yapılmıyor" dedi. 
     İşçiyi tutma, ücretleri ödeme, maliyetleri karşılama ve bunu durgunluk ortamında yapmanın sınırı olduğunu vurgulayan Tükel, ’Bu iş artık 40 gündür sürüyor. Tahammül sınırlarına geldi. Olayların sosyal sonuçları ciddi olacak’’ diye konuştu. 
     Tükel, ikinci üç aylık dönemde GSMH’deki daralmanın olağanüstü olacağını belirterek, "Yüzde 10 - 12 olabilir’’ dedi. 
     
Oda başkanları toplanıyor      Türkiye Odalar ve Borsalar Birliği Başkanı Fuat Miras da 350 oda ve borsa başkanını 10 Nisan’da Ankara’da olağanüstü toplantıya çağırdı. Toplantıda oda ve borsa başkanları son kez hükümete uyarılarını ve taleplerini iletecek. Esnaf hareketlerinin yaygınlaşması nedeniyle TOBB yönetiminin de üyelerini ve tabanını tutmakta zorlandığı, Miras’ın şu ana kadar, "sokağa çıkma" taleplerini geri çevirdiği, ancak baskının yoğunlaşması nedeniyle salı günü tüm başkanları Ankara’da toplama kararının alındığı öğrenildi. 
     


 EKONOMİ 




















</TEXT>
</DOC>
