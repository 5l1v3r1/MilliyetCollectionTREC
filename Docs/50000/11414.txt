<DOC>
<DOCNO> 11414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/15/guncel/gun01.html </URL>
<DATE> 2001/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi yaramadı 
</HEADLINE>
<TEXT>

Sümerbank'ın eski sahibi Hayyam Garipoğlu, cezaevinde iğne ipliğe döndü 
     LUBE AYAR İstanbul 

     Sümerbank soruşturması kapsamında tutuklu bulunan Garipoğlu, dün Şişli 2. Asliye Ceza Mahkemesi'nde görülen bir başka davadan yargıç karşısına çıktı. Öldürülen işadamı Nesim Malki'ye olan 25 milyon dolarlık borcunu banka kaynaklarından ödediği halde, işlemleri kayıtlara geçirmediği iddiasıyla yargılanan Garipoğlu yeni görüntüsüyle herkesi şaşırttı. Göz altları çöken, zayıflayan ve sağlığı bozulan Garipoğlu, duruşmada kolunu bile oynatmadı. 
     
Ekonomi için yapmış      Kendisini savunurken sesi titreyen Garipoğlu, sadece suçsuz olduğunu iddia ettiği anlarda biraz hareketlendi. Garipoğlu, "Nesim Malki'ye olan 25 milyon dolarlık borcumu kendisi öldükten sonra ailesine ödedim. Bunun için de sahibi olduğum Marmara Bira'yı 52 milyon dolara sattım" dedi. 
     
'Borcumu faiziyle ödedim'      Sümerbank'ı ülke ekonomisine katkıda bulunmak için aldığını söyleyen Garipoğlu, şöyle devam etti "Şükrü Karahasanoğlu bana Nesim Malki'nin benimle ortak olmak istediğini söyledi. Malki, banka sahibi olmak istediği halde hazineden gerekli izni alamamıştı. Hazineden gerekli izin çıktığında kendisine bankadan hisse verilmesi şartıyla benim şahsıma 25 milyon dolarlık borç verdi. İki ay sonra da öldürüldü. Anlaşarak sözkonusu borçlarını faiziyle ödedim." 
     
Karahasanoğlu ifade verecek      Hazine vekili, Garipoğlu ve Malki arasındaki borç nakli sözleşmesi banka kayıtlarına geçirilmediği için sanıkların Bankalar Kanunu'na muhalefet suçu işlediklerini belirterek, dava dosyasının Sümerbank dosyası ile birleştirilmesini talep etti. Mahkeme, Türkiye'ye iadesi halinde davanın diğer sanığı Şükrü Karahasanoğlu'nun da bir sonraki duruşmada hazır olması amacıyla savcılığa tezkere yazılmasını istedi. 
     
     


 GÜNCEL 























</TEXT>
</DOC>
