<DOC>
<DOCNO> 48849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/26/ekonomi/eko05.html </URL>
<DATE> 2001/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi verilmezse dileneceğiz 
</HEADLINE>
<TEXT>

Devletten 206 milyon dolar kredi isteyen özel havayolu şirketleri, bu kredi sağlanmazsa iflastan kurtulmak için dilenmek zorunda kalacaklarını açıkladılar 
     SİNAN TOROS İstanbul 

     Türkiye Özel Sektör Havacılık İşletmeleri Derneği TÖSHİD Başkanı Abdülkadir Kolot, krize giren özel sektör havayolları için devletin acilen 206 milyon dolarlık işletme kredisi sağlamasını istedi. TÖSHİD İkinci Başkanı Şahabettin Bollukçu da, bu kredinin verilmemesi durumunda iflasların geleceğini belirterek, "Devletten para pul gelmezse biz de dileneceğiz" dedi. 
     
     Kontratlar iptal edildi 
     Dün, Polat Renaissance Oteli’nde bir araya gelen TÖSHİD üyeleri adına açıklamalarda bulunan Başkan Kolat, ABD’de yaşanan terörist eylemler sonrası havacılığın büyük bir krize sürüklendiğini, nisan ayına kadar özel havayollarının zararının da 100 milyon dolara ulaşmasının beklendiğini belirtti. Kontratların yüzde 55’inin iptal edildiğini ve bu çerçevede 650 bin yolcu eksilmesinin tahmin edildiğini vurgulayan Kolot şunları söyledi 
     "11 Eylül - 31 Ekim tarihleri arasında yüzde 25 yolcu azalması ve yüzde 15 uçuş iptali yaşanmış, sektördeki 10 uçak da yere inmiştir. 6 bin 500 çalışan ve uçtuğu müddetçe 36 iş koluna direk bağlantılı olan sektörümüz, 2.5 milyon insana iş ve ek istihdam sağlamaktadır. Yılda 2.5 milyar dolar ciro yapan havacılık sektörü yok olmak üzeredir." 
     TÖSHİD İkinci Başkanı Şahabettin Bollukçu da, devlet tarafından "ağlayan çocuk" olarak görülmek istemediklerini ifade ederek, "Devletten para pul gelmezse biz de dileneceğiz. Evlerimizi satacağız. Kaldı ki biz bu krediyi hibe olarak da istemiyoruz. Eğer kredi verilmezse tüm şirketler kepenk indirebilir ancak bu son çaredir" dedi. 
     



 EKONOMİ 






















</TEXT>
</DOC>
