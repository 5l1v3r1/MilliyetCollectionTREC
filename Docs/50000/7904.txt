<DOC>
<DOCNO> 7904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/02/20/dunya/adun.html </URL>
<DATE> 2001/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Beyaz Saray’dan ayrılalı bir ay oldu ama hep gündemde 
</HEADLINE>
<TEXT>
Manşetlerin başkanı 
Eski başkan’ın böylesi görülmedi. Clinton, tartışmalı af kararı, yanında götürdüğü hediyeler ve New York’taki ofisi ile ABD’nin bir numaralı konusu oldu ve Başkan Bush’u gölgede bıraktı 
     YASEMİN ÇONGAR Washington 

     ABD Başkanı George W. Bush bugünlerde ne zaman selefi Bill Clinton ile ilgili bir soruya muhatap kalsa aynı yanıtı veriyor "Artık bırakalım bunları. Geleceğe bakalım". Ancak ne Bush’un kendi partisi, ne Kongre, ne de ABD medyası yeni başkanın bu uyarısını dinleme niyetinde. Sekiz yıl Beyaz Saray’da kalan Clinton, başkanlığı bırakmasının üzerinden bir ay geçmesine rağmen, "Görevdeki son gününde aldığı tartışmalı af kararı, New York’taki yeni ofisi, bundan sonraki mesleki planları..." gibi konularla, ülke gündeminin hala bir numarası. 
     
Haftanın Adamı’      ABD’deki belli başlı tv kanalları ve gazeteler, bir yandan "benzeri görülmemiş bir saplantı" olarak niteledikleri bu "Clinton tutkusunu" eleştiriyorlar, bir yandan da eski başkanın peşinde sayısız muhabir ve kamera ekibi dolaştırmayı sürdürüyorlar. Haftalık "TIME" dergisi, bu durumu son sayısının kapağına yansıtarak Clinton’ı "Haftanın Adamı" ilan etti. Dergi, okurlarına "İnanın bize, bu karar bizi sizden de çok üzüyor. Ancak asla çekip gitmeyi bilmemesi, gerçekten önemli olan haberlerin gazetelerin arka sayfalarına atılmasına neden olma başarısı ve nihayet Marc Rich’i affederek aldığı bayağı karar nedeniyle, Clinton’ı Haftanın Adamı’ ilan ediyoruz" diye seslendi. 
     
Bush haber’ olamıyor      Öte yandan, Başkan Bush’un "Clinton konusu yetti artık" mesajını vermesi boşuna değil. CNN televizyonuna göre, 12 - 19 Şubat tarihlerinde, ABD’nin dört ulusal tv kanalının ana haber bültenlerinde Bush’a toplam 9 dakika ayrılırken, Clinton’la ilgili gelişmelere tam 46 dakika yer verildi. Haberlerinin ilk sırasında da, toplam 48 milyon dolar vergi kaçırmakla suçlanan ve yargıdan kaçarak İsviçre’ye yerleşmiş olan Marc Rich’i affetmesi var. Rich’in eski eşinin Clintonlar’a ve partisine 1 milyon dolara yakın bağış yapmasının, af kararında etkili olduğu iddiaları sürüyor. 
     
Kardeşi Roger’ı FBI izlemiş      ABD’nin eski Başkanı Bill Clinton’ın üvey kardeşi Roger’ın, ağabeyinin iktidarı döneminde bazı zengin suçlulardan, Başkan’ın affını garanti ederek para aldığı gerekçesiyle Federal Soruşturma Bürosu FBI tarafından izlendiği ortaya çıktı. İddialara yanıt veren Bill Clinton’ın sözcüsü, "Eski başkanın, FBI’ın Roger’ı araştırdığına ilişkin hiçbir bilgisi yok" derken Newsweek, Beyaz Saray’ın, Adalet Bakanlığı’ndaki üst düzey yetkililer aracılığıyla Roger Clinton’ın affını sağladığını yazdı. 44 yaşındaki Roger son olarak da alkollü araç kullandığı için California eyaletinde tutuklandı. Serbest bırakılan Roger’ın, 2 Nisan’da Los Angeles’ta mahkemeye çıkacağı belirtildi. Clinton Beyaz Saray’daki son saatlerinde 1985 yılında kokain satma suçundan hüküm giyen kardeşi Roger’ı da affetmişti. 
     


 DÜNYA 












</TEXT>
</DOC>
