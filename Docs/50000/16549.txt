<DOC>
<DOCNO> 16549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/16/son/soneko09.html </URL>
<DATE> 2001/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş dış destek turuna çıkıyor 
</HEADLINE>
<TEXT>

     Devlet Bakanı Kemal Derviş, IMF ve Dünya Bankası'nın ortaklaşa düzenledikleri bahar dönemi toplantılarına katılmak üzere, bu ayın son haftasında Washington'a gidiyor. 
     Bakan Derviş'in, 26-30 Nisan tarihleri arasında gerçekleştirilecek IMF ve Dünya Bankası yarıyıl toplantılarına katılmak üzere ABD'ye giderken, Frankfurt ve Londra'ya uğrayarak, uluslararası bankacılık çevreleri ile görüşmelerde bulunabileceği de belirtildi. 
     Bakan Derviş, Washington'da katılacağı IMF-Dünya Bankası Bahar Dönemi toplantıları sırasında ise uluslararası finans çevreleri ve Washington'a gelecek olan G-7 ülkeleri ekonomi yöneticileriyle görüşmeler yaparak, ekonomik program hakkında bilgi verecek. 
     Bu arada Türkiye'ye yapılacak yeni mali yardım ve miktarı, IMF'nin yapısındaki büyük oranlı hisseleri nedeniyle, kredi verilmesinde etkin olan G-7 ülkelerinin onayı önem taşıyor. 
     Türkiye'nin krediyi G-7 ülkelerinden doğrudan ya da dolaylı kredi şeklinde değil, bu ülkelerin desteğini alarak, IMF'den sağlaması bekleniyor. 
     Bu çerçevede IMF'nin, rezervleri arttırmak ve yeni programın finansman ihtiyacını karşılamak üzere, geçen yıl Aralık ayında vermeyi kabul ettiği ek rezerv kolaylığı SRF kapsamında 7.5 milyar dolarlık kredinin 6.25 milyar dolarlık kredinin kullandırması öngörülüyor. 
     Buna ilave olarak, IMF'den sağlanacak yeni kredi miktarının 5-6 milyar dolar düzeyinde olması bekleniyor. IMF İcra Kurulu'nun Mayıs ayı başında toplanarak Türkiye tarafından verilen niyet mektubunu onaylaması ardından Türkiye'ye kredi açması bekleniyor. 
     Öte yandan Bakan Derviş'in, ABD gezisi öncesi 22 Nisan Pazar günü Antalya'da yapılacak toplantıda, Türk tekstil sektörünün temsilcileri ile biraraya gelebileceği de belirtildi. 
     
     




</TEXT>
</DOC>
