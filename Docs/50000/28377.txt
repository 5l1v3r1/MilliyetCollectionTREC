<DOC>
<DOCNO> 28377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/23/siyaset/siy03.html </URL>
<DATE> 2001/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet Bilim-Danışma Kurulu, kapatma kararını yorumladı 
</HEADLINE>
<TEXT>
Türkiye Avrupa’ya meydan okuyor .. 
Anayasa Hukukçuları, Fazilet Partisi’ni kapatma kararında orantısızlık olduğu görüşünde. Üç uzman da, "Bu karar çok tartışılacak" diyor... 
     BELMA AKÇURA İstanbul 

     Laikliğe aykırı eylemlerin odağı olduğu gerekçesiyle Refah Partisi’ni kapatan Anayasa Mahkemesi’nin, aynı gerekçeyle FP’yi de temelli kapatması, Anayasa hukukçularının, "Bu karar çok tartışılacak" yorumuna yol açtı. 
     
     TÜRKİYE İNATLAŞIYOR’ 
     Prof. Dr Arslan Gündüz Siyasi partilerin kapatılmasına son kararı verme yetkisi Anayasa Mahkemesi’ndedir. Bu davada da, hukuk bakımından son sözü söylemiştir. Ancak bu kararın Avrupa Konseyi ve AB ile olan ilişkilerimiz açısından olumlu etkileri olmayacak. Türkiye çok sık bir şekilde ve adeta Avrupa’ya meydan okurcasına inatla parti kapatmaktadır. Kapatılma kararı yeni tartışmalara da yol açacaktır. Muhtemelen bu alanda mevzuatımızın liberalleşmesi için reform yapmamız acil bir hal alacaktır, tıpkı bu ekonomik kriz nedeniyle yaşadığımız yapısal reform süreci gibi. 
     
     FIRSAT KAÇMIŞTIR’ 
     Prof. Dr. Zafer Üskül Anayasa Mahkemesi, bu kararıyla özgürlükleri genişletici bir yorum yapamamıştır. Bu fırsat kaçmıştır ama her şey bitmemiştir. Beyan ve eylemlerle alınan önlem, yani kapatma kararı arasında apaçık bir oransızlık vardır. Ama ne yazık ki mevzuatımıza göre bir parti ya kapatılıyor ya da kapatma istemi reddediliyor. Arada verilebilecek başka ceza yok. Gerekçeli karar yayımlanıncaya kadar Anayasa değiştirilse, FP’nin varlığını sürdürmesi mümkün olabilir. Burada temel görev Başbakan Bülent Ecevit ve ortaklarına düşüyor. Bu onların aynı zamanda demokratlık sınavı olacak. Umarım hükümet de ikinci bir fırsatı kaçırmaz. Bu arada, aslında Nazlı Ilıcak, FP’nin laik görünümünü pekiştirmek için alınmıştı. Bu amaçla partiye alınan Ilıcak, partinin laiklik karşıtı eylemlerin odağı olması nedeniyle kapatılmasına neden oldu. Bu da garip bir durum yarattı. 
     
     SİYASİ SONUÇLARI OLACAK’ 
     Prof. Dr. İbrahim Kaboğlu Anayasa Mahkemesi’nin "kapatma" kararı kesin ve herkes için bağlayıcıdır. Bu kararın birtakım siyasal sonuçları olacak. Onun ötesinde Avrupa ile ilişkiler çerçevesinde sıkıntılar beklenebilir. Kapatma Türkiye’de yeni yapılanmalara, dalgalanmalara yol açacaktır. Kararı yorumlayabilmek için gerekçesini bilmek lazım. 
     
FP, Avrupa’ya gidiyor      Kapatma kararıyla birlikte FP, yine AİHM'ye gitme hazırlığı başlattı. Daha önce RP'nin kapatılması sonrası yapılan başvurunun sonuçlanmadığı AİHM'ye bu kez FP davası götürülecek. FP'nin hukukçu kurmayları, gerekçeli kararın açıklanmasıyla birlikte mahkemeye başvuracak. 
     



 SİYASET 













</TEXT>
</DOC>
