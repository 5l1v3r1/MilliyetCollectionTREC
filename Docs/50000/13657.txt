<DOC>
<DOCNO> 13657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/29/son/sonspo09.html </URL>
<DATE> 2001/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ali Güneş idmanda sakatlandı 
</HEADLINE>
<TEXT>

     Lig lideri Fenerbahçe, Adanaspor ile oynayacağı maçın hazırlıklarını yaptığı idmanla sürdürdü. 
     Teknik Direktör Mustafa Denizli yönetiminde, Samandıra Tesisleri'nde gerçekleştirilen idmanda sarı-lacivertli futbolcular,kanat organizasyonlarıyla gole gitme ve şut çalışmasının ardından, çift kale maç oynadılar. 
     Antrenman maçında, Rapaiç ile girdiği ikili mücadelede sağ ayak bileğine darbe alan Ali Güneş, idmanı yarım bıraktı. Genç futbolcunun durumunun ciddi olmadığı bildirildi. İdmana, hafif sakatlıkları bulunan Revivo ve Serkan'ın yanı sıra, milli takım kampından dönen ve izinli olan Rüştü ile bu akşam MR'ı çekilecek Ogün katılmadı. A Milli Takım'ın dün akşam Makedonya ile yaptığı maçta forma giyen Abdullah idmana çıkarken, sakatlığı geçen Serhat, topla çalışmalara başladı. Rapaiç de takımla birlikte idmana katıldı. Bu arada, antrenman bitiminde Rapaiç, Semih ve Erhan, bir süre frikik çalışması yaptı. Ülkelerinin milli takım aday kadrolarında yer alan Lazetiç, Baliç ve Zoran Mirkoviç'in bu gece İstanbul'a dönecekleri kaydedildi. 




</TEXT>
</DOC>
