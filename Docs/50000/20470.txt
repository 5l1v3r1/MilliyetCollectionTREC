<DOC>
<DOCNO> 20470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/spor/ykol.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlik bekçilik değildir 
</HEADLINE>
<TEXT>

     DOĞAN KOLOĞLU 

     Modern hakem artık maçın "teknik kalitesinden de sorumludur". Biz Fenerbahçe - Galatasaray maçında "hakem olaysız maç yönetti" dürtüsüyle gerçek çağdaş değerlendirmeyi yapamadık. Önce binlerce polisi seferber edip, sonra da "olay çıkmadı" diyoruz. Oysa ki, "demir parmaklıksız" maç oynanmadıkça, Türkiye çağdaş olamaz. Bugün stadlarımız hayvanat bahçesi değerlendirmesindedir. 
     Bu maçın teknik istatistik yorumu da gazetelere ters düşerek, hakemliğimizin ne kadar çağ dışı olduğunu belgeledi. Önce fauller... Gazetelere göre Fenerbahçe 40 - 41, Galatasaray da 19 - 20 faul yaptı, yani toplam 60 - 61 düdük çalındı. Galatasaray’ın bu yıl oynadığı 16 Avrupa kupasında ve toplam 32 takımlı lig gruplarında bir maçta ne 61 hata görüldü, ne de bir takım diğerini iki misli katlayarak, yeterince kırmızı kart görmeden faul yapabildi. Galatasaray’ın en faullü maçı 25 hata yaptığı ve Milan’ın da 31 faulle karşılık verdiği oyundur. Toplam faul 56. Miktar fazla ama, oran farkı beşte birdir. Fenerbahçe maçında ise yarı yarıya. Ayrıca hiçbir hakem böyle bir durumda Fenerbahçe’ye dört, Galatasaray’a iki, toplam altı kartla maçı sınırlandıramazdı. En büyük üzüntü de, hakemin çaldığı altı kart düdüğünden üçü Oğuz, Hagi ve Andersson’a gösterilenler "hakeme itiraz", yani "vesaire" kartlarıydı. 61 düdükten sadece üçü Abdullah, Mustafa ve Emre’ninki "sertlik" için çıktı. Rekor 61 düdük böyle bir ortamda sadece üç kart için çıkmaz. 
     Modern hakemlik artık oyun felsefesini de kovalıyor. Fenerbahçe’nin ilk otuz dakikada, "top kaybedilen yerde hemen faul yaparak, karşı atak riskine mani olma" düşüncesini oyun biçimi olarak seçtiğini görüp, caydırıcılık uyarılarını daha kesin ifadelerle belirlemeliydi. Örneğin İtalyan hakem Collina bu tür uyarıları Real Madrid - Galatasaray maçında ilginç bir penaltıyla örnekledi. Okan’ı, bir tek işaret parmağını kullanarak susturmasını bildi. Orhan Erdemir ise, sıcağı sıcağına tekme acısıyla tepki gösteren Hagi’ye, "itirazı için kart gösterirken", karşı akını da cezalandırmayarak, yüreklendiriyordu. 
     Bu yıl en çok tekmeyi yiyen Emre’ydi. Bülent Yavuz, hakemlere "onu koruyun" direktifi bile verdi. En çok sakatlığı o geçirdi. Emre hakemden korunma görmeyince sinirlendi. O da tekme attı. Stili tekme yemeye müsait olduğu için harcanıyor. Hakemler "beceriksizliği mutlaka cezalandırın" ilkesini çiğniyor. 
     Avrupa kupalarında en fazla faul ortalaması maç başı 22.33 ile Juventus’un. En az faul de 12.50 ile bir Norveç takımına ait. Orhan Erdemir, ceza mantığını kaçıran literatüre 60 faule yakışır kart göstermemekle suçludur. 
     



 SPOR 



























</TEXT>
</DOC>
