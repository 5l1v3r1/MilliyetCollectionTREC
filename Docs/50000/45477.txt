<DOC>
<DOCNO> 45477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/07/ekonomi/aeko.html </URL>
<DATE> 2001/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir dönem başlayacak 
</HEADLINE>
<TEXT>

Bakan Derviş, çok taraflı mali yardım ve diğer bazı destek biçimlerinden umutlu olduğunu söyledi. Desteğin hangi kanallardan ve hangi koşullarda sağlanacağı ABD ve diğer sanayileşmiş ülkelere bağlı 
     Yasemin ÇONGAR 

     Türkiye, 11 Eylül saldırılarının piyasalardaki olumsuz etkisinin de bir sonucu olarak fiilen işlemez hale gelen iktisadi programını rötuşlayabilmek ve 2002 için, resmi kaynaklardan, ciddi miktarda dış finansman sağlayabilmek yönünde, ekim sonuna dek somut sonuç almayı umuyor. 
     Devlet Bakanı Kemal Derviş, Washington'dan ayrılmadan önce yabancı gazetecilere yaptığı açıklamada, Uluslararası Para Fonu'nun IMF ekim ortasında vermesi beklenen 3 milyar dolarlık yeni kredi dilimini ertelemesiyle ilgili olarak, "IMF'nin bu konudaki gözden geçirme toplantısını ekim ortasında olmasa bile, ekim ayı bitmeden önce yapacağını umuyorum. Bu gözden geçirmenin, gelecek yıl için doğan mali açığı kapatma yönünde çok taraflı yardım ve diğer bazı destek biçimlerini de içereceğini umuyorum" dedi. 
     Önceki akşam ABD Başkan Yardımcısı Dick Cheney'le görüşmesinin ardından, ani bir kararla Washington'dan ayrılan Derviş'in bu sözleri, Washington'daki ABD yetkilileri ve IMF kaynaklarının değerlendirmeleriyle de örtüşüyor. 
     Bu çevreler, 11 Eylül sonrasında Türkiye'nin iktisadi programının 2002'ye ilişkin hedeflerinde revizyonun gerekli hale geldiğini, Ankara'nın istediği resmi kaynak desteğinin ise hangi kanallardan ve ne koşullarda sağlanabileceğinin, ilgili hükümetlerin iradesine kaldığını belirtiyorlar. Tahminler yeni paketin somutluk kazanmasının ve programın yeniden rayına oturtularak, kredi dilimlerinin gelmeye başlamasının ekim sonunu bulacağı yönünde. 
     
     11 Eylül'ün faturası 
     Derviş, Washington'da bir hafta süreyle yaptığı temaslarda, 11 Eylül saldırılarının Türk ekonomisine ağır bir fatura çıkardığını, bu saldırıların piyasalarda yarattığı etkinin, Türkiye'nin 2002'deki büyüme hedefinden en az yüzde 1'lik bir eksiltmeyi gündeme getireceğini vurguladı. 
     IMF yetkilileri ise, "11 Eylül'ün olumsuz etkisi aşik r. Ancak Türkiye'nin, tablonun olumsuzluğunu artıran kendi eksikleri de var" diyerek bütün faturanın terör saldırılarına çıkarılamayacağını vurguluyorlar. Bu çevreye göre, Türkiye'deki devlet harcamalarının şişkinliği, bankacılık reformundaki aksamaların maliyeti ve hükümetin piyasalara güven verme sorunu, mevcut sıkıntıların ana nedeni. 
     
ABD Başkan Yardımcısı umut verdi      Derviş’in, ABD’nin siyasi iradesini, Türkiye’ye ek kaynak sağlanması için devreye sokma çabası kapsamında, Başkan Yardımcısı Dick Cheney ile görüşmesi "olumlu" geçti. Ancak Cheney’nin Türkiye’ye destek olma "arzusunu" açıkça belirtmesine karşın, bu desteğin adı konulamadı. 
     ABD tarafının gündeme getirdiği bazı destek biçimlerinin Türkiye’nin tercihlerine tam uymadığını belirten kaynaklar, uygun koşullu, yeterli miktarda kredinin sağlanabilmesi için, ABD ve diğer sanayileşmiş ülkelerin "formül" arayacağını vurguluyor. Derviş’in de bu formül arayışının, dün Washington’da yapılan Yediler Grubu G - 7 maliye bakanları toplantısında tam bir netliğe kavuşmayacağının anlaşılması üzerine, bir an önce Türkiye’ye dönerek, "harcamaları kısma" yönündeki önlemler üzerinde çalışmayı tercih ettiği kaydediliyor. 
     
Derviş, Hülya Avşar’a komşu oldu      ABD’de beş gün süren temaslarını tamamlayarak dün akşam Türkiye’ye dönen Derviş’in oldukça yorgun olduğu görüldü. Derviş, İstanbul Atatürk Havalimanı’nda bir basın toplantısı düzenledikten sonra Tarabya’daki Nurol Sitesi’ne gitti. Yakın çevresi Derviş’in burada bir daire aldığını belirtti. Beş katlı apartman bloklarından oluşan sitede Hülya Avşar ve Fatih Terim’in de evleri bulunuyor. 
     
Dolara müdahale doğru’      Bakan Derviş, ABD dönüşünde İstanbul Atatürk Havalimanı’nda yaptığı açıklamada, Merkez Bankası’nın önceki gün döviz kuruna yaptığı müdahalenin doğru olduğunu bildirdi. Derviş, aşırı bir voalite karşısında yapılan müdahalenin doğru olduğunu belirterek, "Serbest kur politikasına aykırı bir müdahale değildir. Serbest kur aşırı dalgalanan kur anlamına gelmez" dedi. 
     
Yeni önlemler gerekli’      Derviş, Türkiye’nin de ABD’deki terör olaylarından etkilendiğini belirterek şöyle konuştu "Türkiye bu çerçevede yeni önlemlere yönelecektir. Önümüzde zor aylar vardı. 11 Eylül’ün bölge ve dünya ekonomisine yansıması bizi yeni önlemler almaya yöneltecek. Bu önlemleri tartıştık ve programı oluşan bu yeni şartlar altında hangi çerçeveye oturtabileceğimizi görüştük." 
     
G-7’lere rapor verildi      Derviş, şunları söyledi "G - 7 toplantısına rapor hazırladık. Ankara’da Bakanlar Kurulu, Washington’da da G - 7 çerçevesinde çalışmalar devam edecek. 2002 bütçesi için yoğun bir çalışmaya girilecek. Sonuçları hafta sonunda alabilirsek, 2002’deki hedefler, finansman, iç ve dış dengeler daha bir açıklığa kavuşacak. Bu açıklık, ekonomiye güven gelmesi bakımından çok önemli." 
     



 EKONOMİ 

















</TEXT>
</DOC>
