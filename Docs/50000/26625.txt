<DOC>
<DOCNO> 26625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/13/son/sondun19.html </URL>
<DATE> 2001/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette şimdi de McVeigh virüsü... 
</HEADLINE>
<TEXT>

     ABD'de idam edilen Timothy McVeigh'in idam masasındayken gizlice çekildiği öne sürülen video görüntülerini görmek isteyenlerin bilgisayarlarına virüs bulaştıran bir internet sitesi ortaya çıkarıldı. 
     Amerikan basınında çıkan haberlere göre, bilgisayar korsanları bu yoldan şimdiye kadar en az 100 bilgisayara virüs bulaştırdılar. McVeigh'in ölüm görüntülerinin ''Efnet.com'' adlı bir sohbet kanalında bulunduğu iddia ediliyor ve bu sitede yayımlanan ilanlarda, ''Oklahoma bombacısının son nefesini verişini izlemek isteyenler için linkler'' veriliyor. 
     Olay, Brigham üniversitesi bilgisayar bölümü öğrencilerinden Brad Chapman'in, durumdan şüphelenerek programı incelemesi sonucu ortaya çıktı. 
     
     Açık arttırma 
     Öte yandan, e-Bay adlı internet açık artırma sitesinde, Timothy McVeigh ile uzaktan-yakından alakalı her şey açık artırma yoluyla satılıyor. Bunlar arasında, Mcveigh'in kendi el yazısıyla kaleme aldığı ''son mektubu'' da bulunuyor. 
     McVeigh'in ölmeden önce arkadaşlarından aldığı mektupların tanesinin ise 100 dolardan satışa çıkartıldığı bildirildi. Bu arada, McVeigh'i bekleyen gardiyanlardan birinin giydiği iddia edilen bir beyzbol şapkası için 1000 dolar istenmesi herkesi şaşırttı. 






</TEXT>
</DOC>
