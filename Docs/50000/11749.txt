<DOC>
<DOCNO> 11749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/17/guncel/gun02.html </URL>
<DATE> 2001/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölüm’ün nedeni İstanbul’daki otopside kesinleşecek 
</HEADLINE>
<TEXT>
Polise taş yağdı 
Arama sırasında ölen işçi Aydemir’in cenazesi Aydın’a getirildiğinde yine olaylar çıktı 
     REŞİT ÇAĞLIYANGİL - YALÇIN ATA - MUSTAFA OĞUZ - NURAY UZA Aydın, İzmir DHA 

     Aydın’da önceki gün polisin cezaevi çevresindeki evlerde tünel araması yaptığı sırada fenalaşarak kaldırıldığı hastanede ölen Resul Aydemir’in, İzmir Adli Tıp Kurumu’nda yapılan otopsisinde, ilk incelemeye göre ölümün dayak veya çarpmaya bağlı olmadığı belirlenirken, Aydemir’in cenazesi Aydın’a götürüldüğünde, vatandaşlar polis ve gazetecileri taş yağmuruna tuttu. 
     İlk incelemenin yapıldığı İzmir Adli Tıp Grup Başkanı Dr. Cezmi Yavuz, ölüm nedeninin tespiti için parça alındığını belirterek, "İncelemenin bir kısmı burada bir kısmı da İstanbul’da yapılacak. Kesin ölüm nedeni bundan sonra ortaya konulacak" dedi. 
     
Vücutta morarmalar var      Yakınlarının "Polis copladı" dediği Aydemir’in vücudunda ölüme neden olacak kırık ve ezilme saptanmadı. Ancak sağ kolunun iç kısmında iki küçük morarma, göğsünde ve karnında yine birer santimlik sıyrık bulunan Aydemir’in, bu bulgulara göre dayak nedeniyle ölmediği belirlendi. 
     Aydemir’in cenazesinin İzmir’den getirilmesiyle birlikte Aydın’da yeniden olaylar çıktı. Telsiztepe halkı cenaze yaklaşınca polise ve gazetecilere taşlı saldırıda bulundu Özel Harekat timinin olay yerine gelmesiyle, 300 kişilik grup sokak aralarına kaçtı. 
     
Bize 'Gavur muamelesi’ yapıldı      Resul Aydemir’in kardeş Gülsüm Aydemir olayı anlatırken, "Polis Resul’ü zorla aşağıya indirirken, ben onun ayağına asıldım. Beni sürükleyerek ondan ayırdılar. Beni de dövdüler. Kardeşimin kalp rahatsızlığı yoktu" diye konuştu. Evlat acısı yaşadığını söyleyen anne Kadriye Aydemir ise "Bize gavur muamelesi yaptılar. Ya cezaevini buradan kaldırsınlar, ya da bizi buradan taşısınlar. Huzurumuz kalmadı" dedi. Olaylar sırasında gözaltına alınıp serbest bırakılan ve başından yaralanan kardeş Süleyman Aydemir ise, "Bu olayın peşini bırakmayacağız. Ağabeyim sapasağlamdı. Gerekirse Avrupa İnsan Hakları Mahkemesi’ne başvuracağız" şeklinde konuştu. 
     


 GÜNCEL 



















</TEXT>
</DOC>
