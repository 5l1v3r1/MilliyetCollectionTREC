<DOC>
<DOCNO> 14749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/sondun06.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da ilk resmi uyuşturucu enjeksiyon odası açılıyor 
</HEADLINE>
<TEXT>

     Avustralya'da bir kilisenin ülkenin ilk yasal uyuşturucu enjeksiyon odasını açma planı, birkaç hafta içinde gerçek oluyor. 
     Kilise sözcüsü Harry Herbet, Sydney kentinde mahkemenin, polisin kiliseye uyuşturucu enjeksiyon odası açma ruhsatı vermesinin yasal olduğuna karar vermesinden sonra, konuya ilişkin açıklama yaptı. Herbet, kentin Kings Cross bölgesinde faaliyet gösterecek odanın üç, beş ya da altı hafta içinde açılacağını, her şeyin sağlık ekibinin bulunmasına kaldığını söyledi. 
     Herbet, ''Kilisenin amacı, her zaman Kings Cross bölgesinde aşırı dozdan ölümlerin sayısını azaltmak için bir şeyler yapmak olmuştur. Bazılarının yaşamlarını kurtarabileceğimizi düşünüyoruz'' dedi. Günde 150-200 uyuşturucu bağımlısına hizmet verecek enjeksiyon odası, 18 aylık bir deneme sürecinden geçecek ve bundan sonra hükümet, buranın sürekli olup olmayacağına karar verecek. Enjeksiyon odasına karşı olanlar arasında Avustralya Başbakanı John Howard, Papa İkinci Jean Paul ve BM bulunuyor. 




</TEXT>
</DOC>
