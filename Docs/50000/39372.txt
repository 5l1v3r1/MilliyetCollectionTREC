<DOC>
<DOCNO> 39372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/28/son/sondun05.html </URL>
<DATE> 2001/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aalıyah'ın uçağının düşüş nedeni belirlendi "Fazla bagaj" 
</HEADLINE>
<TEXT>

     Bahama Adaları'ndaki bir videoclip çekiminin ardından ABD'ye dönmeye hazırlanan ünlü Amerikalı rap şarkıcısı Aaliyah ve ekibini taşıyan uçağın, muhtemelen çok ağır bagaj yükü nedeniyle düştüğü bildirildi. 
     Amerikan basınında yer alan haberlerde, çift motorlu Cessna 402 tipi uçağın pilotunun, bagajın ağırlığı yüzünden kalkış öncesinde Aaliyah ve ekibiyle tartıştığı, ancak sonuç alamaması üzerine, ağır yükle kalkmayı kabullendiği belirtildi. 
     Bahama Adaları'ndaki havacılık yetkilileri, çok sayıda kamera, ses cihazı ve yolcu valizlerinin yanı sıra 9 yolcunun ağırlığının, muhtemelen uçak tarafından taşınamadığını ifade ettiler. 
     Uçağın kalkış yaptığı Bahamalar'daki Abaco Adası'ndaki havaalanının yetkilisi Lewis Key, Aaliyah ve ekibinin, acele şekilde Florida'ya ulaşmak istediklerini belirterek, ''Ancak bilmeden ölümlerine gittiler'' dedi. 
     İki gün önce meydana gelen kazada, uçağın kalkıştan hemen sonra yere çakılması sonucu yangın çıkmış ve Aaliyah ve uçakta bulunan diğer kişilerin tamamı yaşamını yitirmişti. ABD'den gönderilen bir heyet, kazayla ilgili olarak Bahamalar'daki incelemeleri sürdürüyor. 
     
     
     







</TEXT>
</DOC>
