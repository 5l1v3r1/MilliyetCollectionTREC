<DOC>
<DOCNO> 35307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/sonspo12.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Jardel Porto'ya da imza atmıyor 
</HEADLINE>
<TEXT>

     Galatasaray Kulübü Dış İlişkiler Sorumlusu Mete Razlıklı, Jardel'in Porto Kulübü'ne transferinin henüz kesinleşmediğini söyledi. 
     Razlıklı, Jardel'in Portolu yöneticilerle halen pazarlık halinde olduğunu belirterek, ''Bu oyuncuyu anlamak mümkün değil. Kendisi daha önce Marsilya Kulübü Başkanı'na da faks çekerek 'kendimi Marsilyalı hissediyorum' demişti'' diye konuştu. 
     Porto'dan Jardel'e karşılık olarak alınacak oyuncuların, bu futbolcunun transferine bağlı olduğunu da vurgulayan Razlıklı, Brezilyalı forvetin imza atmasından sonra görüşmelerin başlayacağını kaydetti. 
     Mete Razlıklı, Porto'dan alınması gündemde olan Rus futbolcu Alenitchev'in, Şampiyonlar Ligi ön eleme maçında forma giydiğini ve Galatasaray'a transfer olması halinde, ikinci grup maçlarına kadar oynayamayacağını bildiklerini söyledi. 
     Alenitchev'in bu maçlarda oynadığını ve statüsünü bildiklerini anlatan Razlıklı, ''Böyle bir transfer yapılır da bilinmez mi UEFA Statüsü'nü, bu kuruluşta yıllarca çalışan biri olarak bilmemem mümkün mü Bunu çocuklar bile biliyor. Böyle bir durum olduğunu yöneticilerimiz de başkanımız da biliyor'' diye konuştu. 
     Mete Razlıklı, Alenitchev'i, statüsüne rağmen transfer edebileceklerini, çünkü bu oyuncunun kalitesini bildiklerini sözlerine ekledi. 
     
     







</TEXT>
</DOC>
