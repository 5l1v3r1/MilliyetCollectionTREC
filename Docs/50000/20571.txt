<DOC>
<DOCNO> 20571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/10/son/sontur11.html </URL>
<DATE> 2001/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersedes Benz aleyhine açılan davada yetkisizlik kararı... 
</HEADLINE>
<TEXT>

     Ankara Tüketici Mahkemesi, Tüketici Hakları Derneği'nin, Mercedes-Benz Türk A.Ş. aleyhinde, hatalı ve eksik yapıldığını iddia ettikleri 0 403 SHD otobüslerinin imalatının ve satışının durdurulması ve satılan otobüslerin toplatılması istemiyle açtığı davada ''yetkisizlik'' kararı verdi. 
     Davanın bugün görülen ilk duruşmasına, davacı ve davalı avukatları ile Tüketici Hakları Derneği Genel Başkanı Turhan Çakar katıldı. 
     Davacı avukatı Atilla Kart, dava dilekçelerini tekrar ettiklerini ifade ederek, davalı tarafın sunduğu dilekçeye karşılık hazırladıkları dilekçeyi mahkemeye ve davalı avukatına verdi. Avukat Kart, davalı tarafın husumet itirazlarını kabul etmediklerini ifade ederek, davanın konusunun tüketicileri ilgilendirmesi ve ve kendilerinin de Tüketici Hakları Derneği olması nedeniyle bu davayı açtıklarını söyledi. Kart, derneğin merkezinin Ankara olması ve birçok tüketicinin de Ankara'da bulunması nedeniyle mahkemenin yetkili ve görevli olduğunu kaydetti. 
     Davalı avukatı ise davacının tüketici olmadığının açık olduğunu belirterek, mahkemenin görevli ve yetkili olmadığını söyledi. 
     Yargıç Turgut Kotan, 4077 sayılı Tüketicinin Korunması Hakkında Kanun'da yetki düzenlenmediğinden, usul yasası gereğince, olması gereken sözleşmenin düzenlendiği yer olmadığı takdirde davalının ikametgahının yetkili olacağından, ayrıca, toplatılması istenen otobüslerin de İstanbul'da üretildiği anlaşıldığından mahkemenin ''yetkisizliğine'' karar verdi. Yargıç Kotan, karar kesinleştiğinde ve istem halinde, dosyanın yetkili bulunan İstanbul Tüketici Mahkemesi'ne gönderilmesini de kararlaştırdı. 
     Davacı avukatları, derneklerinin merkezinin Ankara olması, ayrıca,Ankara'da da bu otobüsleri kullanan çok sayıda tüketicinin olması nedeniyle mahkemenin kararını kabul etmediklerini ifade ederek, kararı temyiz edeceklerini belirttiler. 
     Tüketici Hakları Derneği adına, avukatları tarafından hazırlanan dava dilekçesinde, Mercedes-Benz Türk A.Ş'nin ürettiğini belirttikleri, hatalı ve eksik imalatının yapıldığını iddia ettikleri 0 403 SHD otobüslerinin imalatının ve satışının durdurulması, satılan otobüslerin toplatılması ve bu otobüslerdeki hatalı ve eksik imalatın giderilmesi isteniyordu. 
     







</TEXT>
</DOC>
