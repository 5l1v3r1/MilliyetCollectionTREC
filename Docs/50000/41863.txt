<DOC>
<DOCNO> 41863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/13/guncel/gun05.html </URL>
<DATE> 2001/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar savaş’ dedi 
</HEADLINE>
<TEXT>

Astrolog R. Hakan Kırkoğlu, 12 Ağustos tarihli Milliyet’te "Savaş döngüsü yaklaşıyor" başlıklı yazısında, içine ABD’yi de alacak bir terör ve savaş eğilimini işaret ediyordu... 
     İSTANBUL Milliyet 

     Astrolog R. Hakan Kırkoğlu, Milliyet gazetesinin 12 Ağustos tarihli pazar ekinde ilginç bir öngörüde bulunuyor, "Savaş döngüsü yaklaşıyor" diyordu. Kırkoğlu yazısında "Önümüzdeki aylarda dünya politikasında süregelen şartların gerginleştiğini görürsek şaşırmayalım. Çünkü savaş döngüsü yaklaşıyor" diyordu. Bu astrolojik öngörünün doğruluğu, önceki gün yaşanan olayla pekişmiş oldu. 
     Amacının yüreklere korku salmak olmadığını belirten Kırkoğlu’na göre Satürn ve Plüton’un karşı karşıya gelmesi nedeniyle, önümüzdeki 1.5 yıl içinde dünya politikasında şartlar gerginleşecekti. Astrolojik göstergeler, özellikle 2001 sonbaharında, içine ABD’yi de alacak bir terör ve savaş eğilimini işaret ediyordu. Üstelik bu durum 2002 baharına kadar sürecekti. 
     
     2001’in sonbaharı 
     Her iki dünya savaşı da Satürn - Plüton’un gergin açılarında yaşanmıştı. Globalizm dalgası içinde önemli bir değişim geçiren dünyada artık savaşlar sadece top, tüfek ve uçakla yapılmıyordu. Ekonomik savaş, ABD ile Avrupa arasında artan gerginlik, bu astrolojik etkinin ön işaretleriydi. Astrolojik göstergeler, özellikle 2001’in sonbaharına dikkat çekiyordu. ABD’nin haritasındaysa, Yay yükseliyor ve Mars’ın Yay’dan geçmesi Amerika’nın aktif ve dengeleri değiştirmeye çalışan bir taraf olabileceğini gösteriyordu. 
     ABD yönetiminin daha saldırgan ve huzursuz olabileceği görülüyor, Başkan George W. Bush’un 2002’nin baharına kadar pek rahat edemeyeceği, ABD’nin de 2001 sonbaharında çok daha huzursuz olabileceği anlaşılıyordu. Bu dönemde dünyada sıcak bölge haline gelebilecek bir alan da Uzakdoğu ülkeleri, özellikle Çin ve Hindistan’dı. 
     
     İkizler’in önemi 
     Olayın başlangıç anına bakıldığında 11 Eylül saat 08.43’de, İkizler burcunun yöneticisi ve ticaretle doğrudan ilgili Merkür yükselmekteydi. Dünya Ticaret Merkezi’nin bombalanması, hatta bu kulelerin ikiz olması da dikkat çekiciydi. 
     Önümüzdeki günlerde, 2 - 3 Ekim yine dikkat çekiyor. Olayın özellikle gündemde olacağı günlerse 21 - 27 Ekim olarak saptanıyor. 
     Satürn - Plüton açısının 2002 baharına kadar sürdüğü göz önüne alınırsa, ABD’nin ve özellikle Bush’un dış politikada şahinleşen tavrı dünya politikasında zor zamanlara işaret ediyor. 
     



 GÜNCEL 























</TEXT>
</DOC>
