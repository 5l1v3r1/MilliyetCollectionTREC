<DOC>
<DOCNO> 34846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/01/spor/aspo.html </URL>
<DATE> 2001/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NİKAH MASADA KALDI 
</HEADLINE>
<TEXT>

Ali Şen, Aziz Yıldırım’dan, Hakan için yetki aldı, "Yıldırım ve Doğan’ın verdikleri bu yetkiyi kullanarak, ikisinin arzularına göre hareket ediyor ve Hakan’ı F.Bahçe’ye veriyorum" dedi. Ancak Doğan karşı çıktı 
     YUSUF KOBAL 

     Başkan kabul etti 
     FENERBAHÇE’DE dün Hakan Bayraktar konusunda ilginç gelişmeler yaşandı. Eski Başkan Ali Şen’in, bu oyuncunun transferini bitirebileceğini açıklaması ve Celal Doğan’ın TV’de "Şen istesin, 1 lira’ya veririm" demesi üzerine Başkan Aziz Yıldırım, Şen’in arabuluculuk teklifini kabul etti. Ali Şen ile dün telefon görüşmesi yapan Yıldırım, Gaziantepspor’a da yeni bir teklif getirdi. 
     
     Bedava oyuncu 
     YILDIRIM, Şen kanalıyla verdiği öneride, Hakan Bayraktar’ın ücretsiz transfer olması halinde, sezon sonunda Fenerbahçe ile sözleşmesi bitecek herhangi bir futbolcuyu Gaziantep’e bedava vereceğini söyledi. Ali Şen bu teklifi, Gaziantepspor Başkanı Celal Doğan’a iletirken, basına da yazılı bir açıklama yaptı. Şen, 29 Temmuz’da TV8’de Doğan ile yaptıkları konuşmayı hatırlattı. 
     
     Şen’den açıklama 
     ŞEN, Doğan’ın Hakan konusunda yetki vermesi üzerine, Başkan Yıldırım ile konuşacağını bildirdiğini de ifade etti. Ali Şen, "Yıldırım bugün dün beni aradı, F.Bahçe adına her zaman yetkili olduğumu söyledi. Ayrıca bedava oyuncu jestini yaptı. Yıldırım ile Doğan’ın bana verdikleri bu yetkiyi kullanarak, her ikisinin arzularına göre hareket ediyor, Hakan’ı F.Bahçe’ye veriyorum" dedi. 
     
     Doğan Gülüyorum 
     ALİ Şen’in açıklamasının ardından, Hakan Bayraktar’a karşı bedava oyuncu teklifini alan Gaziantepspor Başkanı Doğan sert bir yanıt verdi. Celal Doğan, "Olanlara gülüyorum. Bir lira para verseler bari. Bize ortada olmayan futbolcuyu vaat ediyorlar. O zaman Revivo’yu isterim" diye konuştu. Böylece Hakan konusundaki operasyonun ilk gününde olumlu bir gelişme sağlanamadı. 
     
     "Sözünde durmalı" 
     DOĞAN’IN basına verdiği yanıtı öğrenen Ali Şen, TV8’deki konuşmaları bir kez daha hatırlattı. Şen, Celal Doğan’ın kendisine yetki verdiğini, bu sözünün arkasında duracağına inandığını belirtti ve "Celal Doğan, Senin elinden çiğ tavuk bile yerim’ demesine karşın, daha sonra önüne sunduğum tavuğu Bu az pişmiş’ diyerek geri çeviriyor" ifadelerini kullandı. 
     



 SPOR 




















</TEXT>
</DOC>
