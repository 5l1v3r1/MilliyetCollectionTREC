<DOC>
<DOCNO> 19462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/siyaset/siy08.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’dan dolaylı yanıt 
</HEADLINE>
<TEXT>
Atanmışlar yetkilerini aşıyor 
"Yerel Yönetimler Zirvesi"nde konuşan ANAP Lideri, "Asıl mesele yetki meselesi" dedi 
     ANKARA Milliyet 

     Başbakan Yardımcısı Mesut Yılmaz, jandarmanın kendine yönelik açıklamalarına, dün katıldığı "AB Sürecinde Yerel Yönetimler Zirvesi" konulu toplantıda örtülü yanıt verdi. Yılmaz, "Bugün bazı atanmışların kendi yetkilerini aşarak seçilmişlerin yetki açısından önüne geçmeleri, Türkiye’de sistemin tıkanmasını doğuran en önemli nedenlerden biridir" dedi. 
     Jandarmanın açıklamasıyla ilgili gazetecilerin sorusuna, "Henüz görmedim. İnceledikten sonra açıklama yaparım" karşılığını veren Yılmaz, zirvedeki konuşmasında şöyle dedi 
     "Atanmışların siyasi sorumluluğu yoktur. Atanmışların sadece hukuki sorumluluğu vardır. Atanmışlar, sadece kanuna uygun hizmet yapmış olmaktan sorumlu tutulur. Asıl mesele, iş bölümünün nasıl yapılacağıdır. Kimin önde, kimin arkada duracağı meselesi değildir. Asıl mesele, yetki meselesidir. Partim diyor ki yetki seçilmişlerin olmalıdır. Çünkü, bu yetkiyi kullanmanın siyasi sorumluluğunu taşıyan onlardır, hesabını verecek olan da onlardır." 
     
Tantan’ın haberi yokSALİHA ÇOLAK Ankara 
     Jandarma Genel Komutanlığı’nın Başbakan Yardımcısı Mesut Yılmaz’a verdiği sert yanıttan, İçişleri Bakanı Sadettin Tantan’ın haberinin olmadığı öğrenildi. Tantan, Jandarma Genel Komutanlığı’nın açıklamasından, TBMM’de İçişleri Komisyonu toplantısına katıldığı sırada haberdar oldu. Toplantıya ara verildikten sonra istenen açıklama, komisyon sekreteryasına fakslandı. Tantan da, toplantı salonundan ayrılmayarak açıklamayı okudu. Tantan’ın açıklamaya ilişkin yorum yapmadığı, ancak, "Neden bize böyle şeyleri haber vermiyorlar" diyerek, Jandarma Genel Komutanlığı’nın açıklama yapmadan önce kendisine bilgi vermemesine tepki gösterdiği öğrenildi. 
     
Ecevit’e Madrid’de yolsuzluk sorusuAYHAN AYDEMİR Madrid 
     Başbakan Bülent Ecevit’in peşini cezaevleri sorunu, yolsuzluklar ve ekonomik kriz, İspanya’da da bırakmadı. Ecevit, Türkiye’nin kısa süre sonra yolsuzluğu yeneceği mesajını verirken, ekonomik krizin de geçmişteki hatalardan kaynaklandığını öne sürdü. 
     Resmi ziyaret kapsamında İspanya’ya giden ve temaslarına Başbakan Jose Maria Aznar’la ortak basın toplantısı düzenleyerek başlayan Ecevit, İspanyol gazetecilerin yolsuzluk, insan hakları ve cezaevleri sorularıyla karşılaştı. Ecevit, "Tarihimizin en kararlı adımları atıldı. Mafyalar, işkence yapanlar, yolsuzluk yapanlar birbiri ardına yakalandı. Hiçbir dönemde bu kadar yolsuzlukların üzerine gidilmedi. Kısa sürede yolsuzlukların kalktığı döneme gireceğiz" dedi. 
     Cezaevleri konusunda da önemli adımlar atıldığını vurgulayan Ecevit, Türkiye’nin müzmin enflasyon yaşadığını ifade ederek şunları söyledi "Krizler ekonomiye sekte vurdu, ama bu geçici. Ekonomik potansiyelimiz büyük. Enflasyonu geri çeker ve ödevlerimizi süratle yaparsak Türkiye için hak haline gelen AB üyeliği de o kadar süratli olacak." 
     Türkiye’yi dost olarak değil, müttefik olarak gördüklerini belirten Aznar da, "AB dönem sözcülüğü döneminde Türkiye’ye destek olacağız. Eylül ayında İstanbul’a gittiğimde Cervantes Enstitüsü’nü açacağım. AB’ye giriş süreci hükümetin ve Türk halkının tavrına bağlı" dedi. 
     
Başbakan, havaalanında duydu      Rahşan Ecevit’in giydiği yağmurlukla dikkat çektiği Esenboğa Havaalanı’ndaki uğurlama töreninin ardından Başbakan Ecevit, eşi ve Dışişleri Bakanı Cem’le birlikte ATA uçağıyla dün Madrid’e gitti. Havaalanında Aznar tarafından törenle karşılanan Ecevit, gazetecilerin soruları üzerine, Jandarmanın açıklamasından haberdar olmadığını söyledi. 
     



 SİYASET 

























</TEXT>
</DOC>
