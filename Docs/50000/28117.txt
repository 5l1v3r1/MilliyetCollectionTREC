<DOC>
<DOCNO> 28117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/21/son/sontur19.html </URL>
<DATE> 2001/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçağını çekti, 5 öğrencinin cep telefonunu aldı, 70 yıl hapsi isteniyor 
</HEADLINE>
<TEXT>

     Fatih'te, 5 öğrencinin cep telefonlarını bıçak tehdidiyle aldığı iddia edilen 16 yaşındaki A.G. hakkında, ''Gasp'' suçundan 50 ile 70 yıl arasında ağır hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, sanık A.G'nin, firarda olan bir arkadaşıyla Fatih Camii ve Fatih Parkı civarındaki okul ile dershane önlerini mesken tuttuğu belirtildi. İddianamede, A.G. ile arkadaşının, çeşitli tarihlerde okuldan ya da kurstan çıkan 5 öğrencinin cep telefonlarını bıçak tehdidiyle gasp ettikleri kaydedildi. 
     Sanık A.G'nin ''Gasp'' suçundan 10 ile 14 yıl arasında ve 5 kez uygulanmak üzere toplam 50 ile 70 yıl arasında ağır hapis cezasına çarptırılması istenen iddianamede, çalıntı malları satın alan Hasan Şenlik'in de ''Bilerek çalıntı mal satın almak'' suçundan 4.5 yıla kadar hapis cezasına çarptırılması talep edildi. 
     Soruşturma aşamasında tutuklanarak cezaevine konulan A.G'nin, savcılıkta verdiği ifadede, mahalleden bir arkadaşıyla 4'ü kendisinden büyük 5 öğrencinin cep telefonlarını çaldıklarını itiraf ettiği bildirildi. 
     Ancak A.G'nin, cep telefonlarını bıçak tehdidi ile değil öğrencilerin ellerinden alarak kaçtıklarını söylediği belirtildi. 
     Hasan Şenlik'e telefonları yaklaşık 50-60 milyon liraya sattığını anlatan A.G'nin, babası olmadığını ve olay tarihinden yaklaşık 3 ay önce annesi tarafından evden kovulduğu için de para bulabilmek amacıyla telefonları çaldığını söylediği kaydedildi. 
     
     







</TEXT>
</DOC>
