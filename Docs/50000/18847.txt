<DOC>
<DOCNO> 18847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/30/son/sonspo14.html </URL>
<DATE> 2001/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Yönetimi "Aynı oyunu Galatasaray'a karşı da göstereceğiz" 
</HEADLINE>
<TEXT>

     Trabzonspor’da, kendi sahasında alınan 1-0’lık Fenerbahçe galibiyetinin sevinci yaşanıyor. 
     Kulüp Başkan Yardımcısı Ahmet Kul, Fenerbahçe karşısında takımlarının yürekten bir futbol ortaya koyduğunu belirterek, "Galibiyete inanarak oynadık ve Fenerbahçe’yi mağlup ettik. Trabzon şehrine güzel bir galibiyet tattırdık" dedi. 
     Başkan Yardımcısı Kul, ligde şampiyonluğu belirlemede önemli rol oynayacaklarını daha önce söylediklerini de anımsatarak, sözlerini şöyle sürdürdü 
     ''Fenerbahçe karşısındaki oyunumuzu ve aldığımız sonucu, şampiyonluğa oynayan Galatasaray ile Gaziantepspor karşısında da tekrarlayacağız. Şaibelik bir durum kesinlikle söz konusu olamaz. Ligde yaptığımız son 4 maçımızı kazandık, geride kalan 4 maçımızı da kazanarak, ligi bitirebileceğimiz en üst yerde bitirmeye çalışacağız.'' 
     Yönetim olarak, futbolculara özel bir prim vermeyi şimdilik düşünmediklerini de ifade eden Kul, ''Futbolcular bu galibiyetle en büyük ödülü aldılar. Kalitelerini gösterdiler ve gururlu bir galibiyet aldılar'' diye konuştu. 
     İstanbul’dan gelen Fenerbahçe taraftarları kesici aletlerle Trabzon’a geldiler ve taşkınlıklar yaptılar. Her iki takım taraftarları arasındaki olaylar, centilmenliğe yakışmadı. Taraftarlarımızın da sahaya bazı maddeler atmamalıydılar." 
     Fenerbahçe Kulübü Başkanı ve yöneticilerinin Trabzon’a 3 gün önce geldiğini ve onları sıcak bir biçimde ağırladıklarını da ifade eden Kul, böylesine dostluğun pekiştiği ortamda çıkan olayların kendilerini üzdüğünü söyledi. 
     Kul, Kulüp Başkanı Özkan Sümer'in Brezilya'da anlaştığı ve bugün İstanbul'a getirtip yarın da sözleşme imzalattıracağı 4 Brezilyalı oyuncuya ödenecek toplam ücretin, bu sezon öncesi bordo-mavili takımın transfer ettiği 16 milyon marklık Lange'nin yarı bedeli olduğunu söyledi. 
     Transferde Trabzonspor'un bütçesine göre hareket edeceklerini de kaydeden Kul, ''Taraftarlarımıza hayal kırıklığı yaşatmayacağız. Transferde kaliteli ve ucuz futbolcuları takımın bünyesine katmaya devam edeceğiz'' diyerek sözlerini tamamladı. 
     
     







</TEXT>
</DOC>
