<DOC>
<DOCNO> 46553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/12/son/sontur02.html </URL>
<DATE> 2001/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk istismarına son...Adana'da 98 kişi tutuklandı 
</HEADLINE>
<TEXT>

     Adana'da, yapılan denetimlerde 8 ay içinde çocuğunu istismar ettiği ya da çocuk işçi çalıştırdığı gerekçesiyle toplam 98 kişi hakkında suç duyurusunda bulunulduğu bildirildi. 
     Sosyal Hizmetler ve Çocuk Esirgeme Kurumu SHÇEK Adana İl Müdürü Gülizar Önder, sokakta çalıştırılan ya da çeşitli nedenlerle sokağa itilen çocukları topluma kazandırmak amacıyla yürüttükleri çalışmalarda önemli aşamalar gerçekleştirdiklerini bildirdi. 
     Önder, Adana Emniyet Müdürlüğü Küçükleri Koruma Şube Müdürlüğü bünyesindeki Çocuk Şubesi ile ortak çalışmalar yaptıklarını ve hedeflerinin sokaktaki tüm çocuklara ulaşmak olduğunu belirtti. 
     Çocuk Şubesi'nin 8 ay içinde çalıştırmaya zorlayarak ya da çalıştırarak çocuk istismarına neden oldukları belirlenen 98 kişi hakkında Cumhuriyet Savcılığı'na suç duyurusunda bulunduğunu kaydeden Önder, şöyle konuştu 
     ''Yüreğir'de yapılan Gençlik ve Toplum Merkezi'nde hem çocuklarımız eğitilerek meslek sahibi olmaları sağlanıyor. Merkezde ayrıca, ailelere yönelik olarak da kurslar açılıyor. Sahipsiz olan ya da aileleri tarafından terkedilen çocukları ise yatılı kurumlarımızda barındırıyoruz.'' Ailelerin, çocuklarının durumuyla ilgili bilgilerinin olmadığını söylediklerini, ancak büyük bir çocuğunluğunun babalarının işsiz ve aileleri tarafından çalıştırıldığının tespit edildiğini ifade eden Önder, ''Aileler, çocuk çalıştırmanın suç olduğunu dahi bilmiyorlar. 
     Bu yönde bilgilendirmeye de büyük önem veriyoruz'' dedi. 
     
     Ekonomik özgürlük sokağa itiyor 
     Önder, duygu sömürüsü ile satış yapmaları daha kolay olan çocukların para kazanınca da ekonomik özgürlüklerine kavuştuk düşüncesiyle ailelerinden uzaklaştıklarını, sokakta yaşamaya ve çalışmaya başladıklarını vurgulayarak, şöyle devam etti 
     ''Denetimsizlik ve ekonomik özgürlük çocukları sokaklara ve suça itiyor. Hiç kimse yazık diyerek çocuklara para vermeye kalkışmasın. 
     Herkes bilsin ki onların yardım istediklerinde uzanacak devlet eli var. 
     Biz kurum olarak diğer ilgili kuruluşlarla işbirliği içinde çalışıyoruz. İstenirse çocukların eğitimleri için ailelerine maddi katkıda da bulunuluyor. Ancak, aile verdiğimiz paranın daha fazlasını çocuktan kazandığını ileri sürerek, yine çalıştırmaya devam ediyor. 
     Ancak, biz yılmıyor ve bunun suç olduğunu anlatarak yönlendirmeye çalışıyoruz.'' Önder, sokakta yaşayan ya da sokağa itilen çocukların topluma kazandırılması konusunda her bireye görevler düştüğünü, destek beklediklerini sözlerine ekledi. 
     






</TEXT>
</DOC>
