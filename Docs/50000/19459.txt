<DOC>
<DOCNO> 19459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/04/siyaset/siy04.html </URL>
<DATE> 2001/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
EleŞtİrİler CİDDİ sorumsuzluk örneĞİ 
</HEADLINE>
<TEXT>
Jandarma patladı 
     ANKARA Milliyet 

     Enerji Bakanı Cumhur Ersümer’in istifa etmesine yol açan Beyaz Enerji soruşturmasını jandarmanın yürütmesine ağır eleştiriler yönelten Başbakan Yardımcısı Mesut Yılmaz’a Genel komutanlık’tan çok sert yanıt geldi. Jandarma Genel Komutanlığı Genel Sekreterliği’nden dün yapılan yazılı açıklamada, özetle şu görüşler ifade edildi 
     
ÜZÜNTÜYLE İZLİYORUZ      Son günlerde bazı kişi ve kuruluşların jandarmayı hedef alan çeşitli demeç, haber ve yorumları büyük üzüntü ve esefle izlenmektedir. Bilindiği üzere jandarma, emniyet ve asayişin sağlanmasından sorumlu, askeri bir güvenlik ve kolluk kuvveti olup, DGM Cumhuriyet savcıları tarafından yapılacak soruşturma kapsamında verilen talimatları öncelikle ve ivedilikle yapmakla sorumlu kılınmıştır. 
     
     İÇİŞLERİNİN BİLGİSİ VAR DGM Cumhuriyet Başsavcılığı’nın denetim ve İçişleri Bakanlığı’nın bilgisi dahilinde yürütülen bu soruşturmada, gelişmelerden yetkili makamlara zamanında ayrıntılı bilgiler verilmiştir. Buna rağmen, bazı çevreler tarafından, soruşturmaya yetkili makamlara haber verilmeden başlanıldığı, hatta bazı üst makamların üç ay sonra haberinin olduğu şeklinde gerçeği yansıtmayan iddialara yer verilmek suretiyle, sürekli jandarma teşkilatını hedef alan haksız ve mesnetsiz suçlamalarda bulunulmuştur. 
     
SORUŞTURMALAR YASAL      Soruşturmanın jandarma tarafından yapılmasının olağanüstü dönemlere ilişkin bir uygulama gibi gösterilmeye çalışılması, bir hukuk devletinde ülkenin güvenliğini sağlamakla yükümlü bir kolluk kuvvetine "gestapo" yakıştırması ve polis devletinden bahsedilmesi, ciddi bir sorumsuzluk olarak değerlendirilmektedir. Görevleri yasalarla belirli olan jandarmanın, bu görevlerini ifa ederken yasaların dışında hareket ettiğini ifade eden kişi ve kuruluşlar, bu iddialarını yasal yollara müracaat ederek kanıtlamak durumundadır. 
     
YASALAR YÖNETENLER İÇİN      Ciddi bir görev anlayışıyla yapılan bu soruşturma, yasaların yönetilenler olduğu kadar aynı zamanda yönetenler için de olduğunu ifade eden hukukun üstünlüğü prensibi doğrultusunda, hiç bir şahsı, kuruluşu hedef almaksızın tam bir tarafsızlık içerisinde yürütülmüştür. Ancak durum böyle olmakla birlikte, sürekli olarak jandarma teşkilatını hedef alan ve hangi amaca hizmet ettiği anlaşılamayan suçlamalarda bulunulmasını, jandarmanın zabıta görev ve yetkileri gözardı edilerek, tamamen askeri yönü öne çıkartılmak suretiyle yıpratılmaya çalışılmasını, yüce Türk milletinin takdir ve sağduyusuna havale ediyoruz. 
     
Kavgada 3. raund      Mesut Yılmaz’la asker arasında ilk gerginlik, Yılmaz’ın 1998’deki başbakanlığı dönemindeki Gürcistan gezisi sırasında yaşandı. Yılmaz, gazetecilerin hükümetin irticayla mücadele konusunda "adres" sormaları üzerine, eliyle "rütbe işareti" yaparak Genelkurmay komuta kademesini gösterdi. Yılmaz’ın medyaya yansıyan tavrı, askerin sert tepkisine neden oldu. 
     Yılmaz - asker arasında ikinci gerginlik, Beyaz Enerji Operasyonu’yla başladı. Operasyonu kimin başlattığı tartışmaları sürerken Yılmaz, 10 Ocak’ta, "Sanıyor musunuz ki askeri yönetim gelse yolsuzluk olmayacak. Tam aksine, esas o zaman yolsuzluklar artar. Çünkü o zaman karanlık gelir" dedi. Genelkurmay’dan ertesi gün yapılan yazılı açıklamada, "Askeri dönemde en büyük yolsuzluğun yapıldığı suçlaması en büyük iftiradır. Gerçek anlamda karanlığı özleyenler, Genelkurmay’ın yolsuzlukla mücadelesini pasifize etmeye çalışanlardır" denildi. 
     
Açıklama niye gecikti      Jandarma Genel Komutanlığı’nın, Yılmaz’ın geçen salı partisinin grup toplantısında yaptığı ve ağır eleştiriler içeren konuşmasına iki gün sonra yanıt vermesi dikkat çekti. Kulislere yansıyan bilgilere göre komutanlık, Yılmaz’ın sözlerine açıklık getirmesi için bir gün bekledi. Ancak önceki gün toplanan ANAP Başkanlık Divanı öncesi Genel Başkan Yardımcısı Bülent Akarcalı’nın "Sayın Yılmaz’ın ifadelerindeki muhatap , aslında sivil kadrolardır. Türkiye’de demokrasiye, hukuka sahip çıkanların başında Silahlı Kuvvetler gelir. Sayın Yılmaz’ın konuşmalarından kesinlikle farklı bir anlam çıkarılmaması gerekir" sözleri askeri kanadı tatmin etmedi. 
     Jandarmanın, Genelkurmay Başkanlığı’ndan onay beklediği de öne sürülürken, Jandarma Genel Komutanı Orgeneral Aytaç Yalman’ın yurtdışında olmasının, açıklamayı geciktirmiş olabileceği kaydedildi. 
     
Gestapo’ kızdırdı      Mesut Yılmaz, jandarmaya yüklendiği konuşmasında şöyle demişti 
     "Olağanüstü soruşturma yöntemlerinin yasaya aykırı soruşturulmasının yaygınlaştırılması, Türkiye’de kötü bir çığır açacaktır. Bu yöntem amaç dışı kullanılırsa, hukuk devletinden çıkıp, gestapo ve polis devletine gidiliyor’ endişesi doğacaktır. Ankara’nın göbeğindeki Enerji Bakanlığı’nda yaşanan rüşvet olayını jandarmanın araştırması izah edilemez." 
     



 SİYASET 

























</TEXT>
</DOC>
