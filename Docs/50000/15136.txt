<DOC>
<DOCNO> 15136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/07/son/sontur02.html </URL>
<DATE> 2001/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sincar aşiretinin intikam saldırısı, iki kişi kurşuna dizildi 
</HEADLINE>
<TEXT>

     Bostancı'da, iki kişi tabancayla vurarak öldürüldü. 
     Alınan bilgiye göre, Bostancı İskelesi'nde gece saatlerinde meydana gelen olayda Said Yılmaz, yanında bulunan Mustafa Yanbul ile beraber 34 GE 871 plakalı araca binerek iskeleden ayrılamak istedi. Bu arada, Sincar Aşireti lideri Murat Sincar'ın adamları oldukları ileri sürülen Uğur Atilla ile Şükrü Uyar, Yılmaz ve Yanbul'a tabancalarla ateş etmeye başladılar. 
     Açılan ateş sonucu Said Yılmaz, başından aldığı kurşunla olay yerinde can verirken, Mustafa Yanbul ise ağır yaralanarak ambulansla Göztepe SSK Hastanesi'ne kaldırıldı. Ancak Yanbul, burada yapılan müdahalelere rağmen kurtarılamadı. 
     Polis, olaydan sonra kaçan iki saldırganın peşine düşerken, yapılan geniş çaplı operasyonlar sonucunda saldırganlardan Şükrü Uyar, Küçükyalı'da yakalandı. Uyar, Maltepe İlçe Emniyet Müdürlüğü Araştırma Şube Müdürlüğü'nde yapılan sorgusunun ardından İstanbul Emniyet Müdürlüğü Organize Suçlar Silah ve Kaçakçılık Şube Müdürlüğü'ne götürüldü. Olayda kaçmayı başaran diğer saldırgan Uğur Atilla'nın ise yakalanmasına çalışılıyor. 
     Öte yandan, öldürülenlerden Said Yılmaz'ın, bir süre önce Büyükada'da, Sincar Aşireti lideri Murat Sincar'ın kardeşi Sadettin Sincar'ı öldüren Gaffar Karaca'nın ortağı olduğu öğrenildi. 




</TEXT>
</DOC>
