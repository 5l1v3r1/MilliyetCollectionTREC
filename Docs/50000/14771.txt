<DOC>
<DOCNO> 14771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/05/son/soneko14.html </URL>
<DATE> 2001/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş bankacılarla görüştü...TEB Genel Müdürü "Derviş bizi rahatlattı" 
</HEADLINE>
<TEXT>

     Türk Ekonomi Bankası TEB Genel Müdürü Akın Akbaygil, Devlet Bakanı Kemal Derviş'e bankacılık sektöründeki son gelişmelerle ilgili bilgi verdiklerini belirterek, ''Bakan beyi meselelere hakim gördük, bu da bizi rahatlattı'' dedi. 
     Ekonomiden sorumlu Devlet Bakanı Derviş'in Bankalar Birliği'nde düzenlediği toplantıya katılan bankacılardan TEB Genel Müdürü Akın Akbaygil, Bakan Kemal Derviş'e bankacılık sektöründeki son gelişmelerle ilgili bilgi verdiklerini söyledi. Akbaygil, görüşmeye ilişkin şu bilgileri verdi 
     ''Yılbaşından bu yana ekonomide meydana gelişmelerin, bankacılık sektörü üzerine etkilerini görüştük. Bakan beyi meselelelere hakim gördük. Bu da bizi rahatlattı. Önemli olan, Bakan beyin de belirttiği gibi, kamuyonunun birlik ve beraberlik içinde olmasıdır. Türk halkının sağduyusuna, kendisi güveniyor. Biz de aynı şekilde kendisine iştirak ediyoruz.'' 
     İş Bankası Genel Müdürü Ersin Özince ise, yaptıkları toplantının, çok tatmin edici, yararlı ve güzel geçtiğini, fikir alışverişinde bulunduklarını söyledi. 
     Özince, gazetecilerin ''alınan kararların ne olduğunu'' sormaları üzerine, ''Biz karar almıyoruz, neler konuşulduğunu size söyleyemem'' dedi. 
     ''Piyasalar rahatlayacak mı, oturacak mı '' sorusu üzerine de Özince, hiçbir zaman ümitsiz, olumsuz sözler söylemediğini hatırlatarak, şöyle dedi 
     ''Hiçbir zaman da soğukkanlılığımızı yitirmememek durumunda olduk. Benim bir kaygım yok. Piyasalar rahat olsun. Biz yerimizdeyiz. Söyleyecek bir şey yok, sır da yok. Piyasaların rahatsızlığını lütfen çok fazla arzu etmeyelim'' diye konuştu. 
     Dışbank Genel Müdürü Faik Açıkalın da, toplantıya ilişkin açıklamasında, ''Piyasalar ile resmi otoritenin görüş alışverişiydi. Gayet iyi gitti. Son derece verimli ve yararlıydı. Normal bankacılığın gerçekleri dile getirildi'' diye konuştu. Açıkalın, ''Dolar konusunda beklenti dile geldi mi '' sorusu üzerine, ''Piyasaların tamamen oturacağı söylendi'' dedi. Genel Müdür Açıkalın, toplantının bankacılık kesimini rahatlatıp rahatlatmadığının sorulması üzerine ise, ''Gayet tabii... Güven tesis edildikten sonra zaten niye olumsuzluk olsun ki'' ifadesini kullandı. Açıkalın, bir başka soru üzerine de, hazırlıkları süren ekonomik programa ilişkin ayrıntı verilmediğini bildirdi. 
     Toplantıya katılan özel banka sayısı Pamkubank ile 8'e yükseldi. Pamukbank Genel Müdürü Orhan Emirdağ da, toplantıyı çok faydalı olarak niteledi. Yapı Kredi Bankası Genel Müdürü Naci Sığın da açıklamasında, toplantının gayet olumlu geçtiğini ifade ederek, ''Piyasaların gelişmesiyle ilgili konuları görüştük. Eminim, hep birlikte çalışırsak, bu darboğazı aşacağız'' dedi. Naci Sığın, toplantının piyasalar açısından faydalı olup olmadığının sorulması üzerine, piyasalar açısından olumlu olacağı inancını dile getirdi. Sığın, programla birlikte ne gibi değişiklikler bekledikleri sorusunu da, ''Programla birlikte daha net bir şekilde göreceğiz'' şeklinde cevapladı. 
     Bu arada, Bakan Derviş bankacılarla görüştükten sonra Akmerkez'den ayrılırken izdiham yaşandı. Derviş, binanın önündeki otomobiline binmek için giderken, kendisinden açıklama bekleyen kalabalık gazeteci topluluğunun arasında kalarak, ezilme tehlikesi geçirdi. Öte yandan, Bakan Derviş'in 8 büyük özel bankanın yöneticileri ile görüşmesinin ardından, daha küçük ölçekli bankaların temsilcilerinin de Bankalar Birliği'nde toplanması bekleniyor. 




</TEXT>
</DOC>
