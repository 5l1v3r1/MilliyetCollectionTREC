<DOC>
<DOCNO> 16943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/04/19/ekonomi/aeko.html </URL>
<DATE> 2001/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşel - mobil krizi 
</HEADLINE>
<TEXT>

Hükümet, kamu kesiminde Temmuz 2001’den itibaren aylık enflasyona uygun eşel - mobil sistemi ile ilk altı aylık zammı 2002’ye ertelemeyi önerdi. Sendikalar bu modele kesinlikle karşı 
     ATİLLA ÖZSEVER 

     Kamu kesiminde yaklaşık 450 bin işçiyi ilgilendiren toplu sözleşme görüşmelerinde "eşel mobil" krizi çıktı. Hükümet, ilk altı aylık ücret zammının 2002 Temmuz’undan itibaren ödenmesini ve Temmuz 2001’den itibaren de aylık enflasyon oranına endeksli "eşel mobil" sisteminin uygulanmasını önerdi. Türk - İş ve Hak - İş, bu öneriye kesinlikle karşı olduğunu açıkladı. 
     
     Türk - İş’in yaklaşımı 
     Toplu sözleşmelerden sorumlu Devlet Bakanı Mehmet Keçeciler, önceki gün Türk - İş ve dün de Hak - İş yöneticileri ile bir araya geldi. Görüşmeler hakkında bilgi veren Türk - İş Genel Sekreteri Hüseyin Karakoç şunları söyledi 
     "Hükümet, Ocak 2001’den başlayan toplu sözleşmeler için ilk altı aylık dönemi kapsayan ücret zammının son dilimde, yani Temmuz 2002’den itibaren ödenmesini önerdi. Burada da altı aylık enflasyonun aylara bölünmek suretiyle ödenmesini talep ediyorlar. Kesinlikle karşıyız. Ayrıca Temmuz 2001’den itibaren de aylık TÜFE’ye endeksli bir eşel - mobil sistemi öneriyorlar. Böyle bir eşel - mobil modelini kabul edemeyiz. Bizim talebimiz, gerçekleşen enflasyon artı refah payıdır. İlk altı ay için kayıplarımız dahil yüzde 25 artı yüzde 5’lik refah payı talep ettik." 
     
     Mayıs kritik ay 
     Hüseyin Karakoç, "Hükümet, ekonomik kriz nedeniyle refah payından hiç söz etmiyor. Biz 17 kez sıkıntı çektik, bu sefer de işverenler bedel ödesin. 1994 - 1995’deki gibi bir eşel mobil uygulamasını kabul edemeyiz. Çünkü, çok kaybımız oldu" dedi. 
     Türk - İş Genel Sekreteri Karakoç, mayısın ortasında durumun netleşeceğini, ya anlaşma olacağını ya da uyuşmazlığa gidilip grev yolunun gözükebileciğini söyledi. 
     
     Temel sorun eşel - mobil’ 
     Öte yandan Ankara Büromuzun haberine göre, Keçeciler ile Hak - İş Başkanı Salim Uslu arasında dün yapılan görüşmeden bir sonuç çıkmadı. Salim Uslu, sözleşmelerin bir an önce masa başında uzlaşma ile sonuçlanmasını istediklerini ancak bazı önemli ayrılıkların olduğunu belirtti. 
     Devlet Bakanı Keçeciler ise, "En temel görüş ayrılığı eşel - mobil sisteminin kabul edilip edilmemesidir. Sendikalar farklı önerilerde bulunuyor. Biz de eşel - mobil sisteminde ısrar ediyoruz" diye konuştu. 
     


 EKONOMİ 



















</TEXT>
</DOC>
