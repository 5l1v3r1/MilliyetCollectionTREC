<DOC>
<DOCNO> 34759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/31/son/soneko22.html </URL>
<DATE> 2001/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Programın başarısı hükümetin kararlılığına bağlı" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, bundan sonra uygulanan ekonomik programın başarısının Hükümetin bu konudaki kararlılığına ve piyasaların güvenine bağlı olduğunu söyledi. 
     Yılmaz, Başbakanlık merkez binada TOBB Başkanı Rifat Hisarcıklıoğlu başkanlığındaki TOBB heyetini kabul etti. Yılmaz, kabulde yaptığı konuşmada, kendilerinin daha önce TOBB Başkanı Fuat Miras zamanında, Odalar Birliği ile gayet yakın bir diyaloglarının olduğunu kaydederek, ''Sayın Hisarcıklıoğlu'nun başkanlığı döneminde de bu diyalogun aynen devam edeceğine inanıyorum'' dedi. Yılmaz, bugün uygulanan ekonomik programın başarıya ulaşması için Meclis'in üstüne düşen görevi yaptığını ifade ederken, bundan sonra programın başarısının Hükümetin bu konudaki kararlılığına ve piyasaların güvenine bağlı olduğunu bildirdi. Programın başarıya ulaşmasında diğer bir önemli faktörün de reel sektörün sorunlarına çözüm getirilmesi olduğunu belirten Yılmaz, konuşmasına şöyle devam etti 
     ''Hükümetimiz reel sektörün sorunları konusunda fevkalade duyarlıdır. Esasen reel sektörün sorunları çözümlenmeden ekonomik programın başarıya ulaşması bir Pirus zaferinden başka bir anlam ifade etmeyecektir. Ama reel sektörün bazı haklı taleplerine çözüm ararken verimsiz çalışan işletmelerin ekonomiye yük olmasını sürdürmesini kabul etmek mümkün değildir. Bu anlayış içinde Odalar Birliği'nin reel sektörün sorunlarını hükümete iletme konusundaki bu girişimini taktirle karşılıyorum.'' 
     Mesut Yılmaz, TOBB'un bir süreden beri Türkiye genelinde bu konuda geniş bir araştırma yürüttüğünü hatırlatırken, TOBB'un bu konudaki sonuçları Hükümete aktaracaklarını söyledi. Yılmaz, oluşturulacak sektör kurullarında da reel sektörün sorunlarının tartışılacağını belirtti. Yılmaz, ekonomik programın hedefleriyle çakışmadığı ölçüde ve Türkiye'nin imkanlarının el verdiği ölçüde sorunlara çözüm getirme çabasında olacaklarını da ifade etti. 






</TEXT>
</DOC>
