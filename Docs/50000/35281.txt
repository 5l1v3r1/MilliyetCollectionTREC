<DOC>
<DOCNO> 35281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/03/son/soneko09.html </URL>
<DATE> 2001/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan en büyük pay Türkiye'nin oldu 
</HEADLINE>
<TEXT>

     Dünya Bankası'nın 2001 yılında Avrupa ve Orta Asya bölgelerindeki 54 proje için toplam 2.7 milyar dolarlık kredi ayırdığı, bu krediden en yüksek payın da 1 milyar 28 milyon dolarla en büyük bölümünün Türkiye'ye sağlandığı açıklandı. 
     Dünya Bankası, 20 Haziran günü sona eren 2001 mali yılının ardından, Avrupa ve Orta Asya ülkelerine ayırdığı krediyi ve Banka'nın geçen iki yıl içindeki kredi faaliyetlerini açıkladı. Açıklamaya göre, Dünya Bankası bu dönemde Avrupa ve Orta Asya'daki ülkelerin 54 projesine kredi desteği sağladı. Bu kredinin 2.2 milyar dolarını Dünya Bankası IBRD , 539 milyon dolarını ise Uluslararası kalkınma Birliği IDA açtı. 
     Dünya Bankası'nın açıklamasına göre, Türkiye'deki ekonomik kriz ve reform programı uygulamaları, Dünya Bankası'nın 2001 yılında diğer Avrupa ve Orta Asya ülkelerine ayırdığı kredilerin yüzde 10 oranında azalmasına yol açtı. Buna karşın Uluslararası Kalkınma Birliği'nin bölgedeki ülkelere verdiği kredileri, artırdığı, bu artışın ise en Bosna-Hersek'e açılan kredilerden etkilendiği belirtildi. 
     Dünya Bankası'nın sözkonusu kredilerin 1.54 milyar dolarını, Uluslararası Kalkınma Birliği'nin ise 230 milyon dolarını borçlu ülkelere kullandırdığı vurgulanan açıklamada, "Buna ek olarak, Dünya Bankası 52.4 milyon dolar bağışta bulundu ve Uluslararası Kalkınma Örgütü ile birlikte yürüttüğü projeler için 11.7 milyon dolar ayırdı. 2000 yılında Dünya Bankası toplam 3.2 milyar dolarlık krediyi serbest bırakırken, Uluslararası Kalkınma Birliği, 470 milyon dolarlık krediyi serbest bıraktı. 1990 yılından bu yana Dünya Bankası bölgedeki ülkelere 18 milyar dolarlık kredi taahhüdünde bulundu" denildi. 
     Dünya Bankası raporuna göre, Avrupa ve Orta Asya Ülkeleri arasında en fazla krediyi 1 milyar 27.8 milyon dolar ile Türkiye aldı. Türkiye'yi 397.5 milyon dolarla Rusya, 154.5 ile Polonya ve 130 milyon dolar ile Romanya takip etti. Dünya Bankası'nın kredi verdiği ülkeler ve kredi miktarları şöyle 
     Ermenistan 61.4 milyon dolar, Azerbaycan 50.4 milyon, Bosna Hersek 124.3 milyon, Bulgaristan 102.4 milyon, Kazakistan 64.5 milyon, Kırgızistan 72 milyon, Litvanya 89.5 milyon dolar, Belarus 22.6 milyon, Letonya 38.4 milyon, Arnavutluk 28 milyon, Hırvatistan 18.9 milyon, Makedonya 96.4 milyon, Moldova 10 milyon, Polonya 154.5 milyon, Romanya 130 milyon, Rusya 397.5 milyon, Gürcistan 89.9 milyon, Tacikistan 53.1 milyon, Ukrayna 52.4 milyon dolar. 







</TEXT>
</DOC>
