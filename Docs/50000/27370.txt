<DOC>
<DOCNO> 27370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/06/18/dunya/adun.html </URL>
<DATE> 2001/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇİMİN KRALI 
</HEADLINE>
<TEXT>

Bulgaristan'da yapılan parlamento seçimlerinde eski kral 2. Simeon oyların yüzde 42'sini alarak başbakanlığın kapısını araladı 
     DIŞ HABERLER SERVİSİ 

     Bulgaristan eski kralı 2. Simeon 1946'da bir halkoylamasıyla tahtını kaybetmesinin acısını, 55 yıl sonra yine bir halkoylamasını, seçimi kazanarak çıkardı. Altı ay önce politikaya atılan 2. Simeon, dün yapılan parlamento seçimlerinde oyların yaklaşık yüzde 42'sini alarak Cumhurbaşkanı'nın ardından yeniden Bulgaristan'ın bir numarası oldu. 
     2. Simeon'un liderliğini yaptığı "2. Simeon Ulusal Haraketi" NDSV seçimlerin resmi olmayan sonuçlarına göre geçerli oyların yüzde 42'sini alarak 240 sandalyeli parlamentoya 100'ün üzerinde milletvekili göndermeyi garantiledi. 
     Başbakan İvan Kostov'un iktidardaki Birleşik Demokratik Güçler ODS partisi ise tam bir seçim felaketi yaşadı. 1997 seçimlerinde oyların yüzde 52'sini alan ODS, yarıdan fazla oy kaybına uğrayarak ancak yüzde 22'ye ulaşabildi. Bulgaristan Sosyalist Partisi’nin de BSP 1997'deki genel seçimde yüzde 22 olan oy oranı 4 puan düşerek yüzde 18'e indi. Soydaş Türklerin partisi Hak ve Özgürlükler Hareketi HÖH ise potansiyelini korumayı başararak oyların yüzde 7'sini aldı. 
     
     Sürpriz sonuçlar 
     Seçimlerde en büyük sürprizi kısa bir süre önce kurulan, ancak özellikle genç kesimden büyük destek alan "Georgievden" ile Makedon partisi VMRO ittifakı yaptı. Bu ittifak ilk sonuçlara göre yüzde 4'lük seçim barajını aşma şansını yakaladı. 
     Siyasi partilerin aldıkları oy oranları resmi olmayan ilk sonuçlar gibi olursa, Bulgaristan'ın 39. parlamentosunda Simeon'un NDSV'si 109, ODS 56, BSP 47, HÖH 17, GeorgievdenVMRO ise 11 milletvekili ile temsil edilecek. Bu durumda hiçbir siyasi parti parlamentoda çoğunluğu elde edemeyeceği için ufukta koalisyon hükümeti görünüyor. 
     Bu sonuçla 2. Simeon Avrupa'da komünizmin çökmesinin ardından seçimle politik gücü ele geçiren ilk hanedan mensubu oldu. 
     
     Altı ay önce gelmişti 
     Altı ay önce Bulgaristan'a dönen 2. Simeon, ülkesinde coşkuyla karşılanmıştı. Bu desteği arkasına alan Simeon cumhurbaşkanlığına adaylığını koymayı düşünmüş ancak hukukçular eski kralın Bulgaristan'da yeterince yaşamamasını gerekçe göstererek başvurusunun kabul edilmeyeceğini açıklamıştı. 
     
Soydaş koalisyona girebilir      Türklerin partisi Hak ve Özgürlükler Hareketi HÖH , "Liberal Birliği" ve çingene örgütü "Evroroma" ile ittifak halinde girdiği seçimde oyların yüzde 7’sini almayı başararak oranını korudu. 
     Kurulma çalışmalarına başlanan koalisyonda en yakın ihtimal olarak, eski kralın partisinin ODS ve HÖH ile birlikte hareket edeceği düşünülüyor. Bu durumda HÖH de ilk defa hükümet ortağı olacak. Öte yandan Türklerin yaşadığı bölgelerde seçime katılım oranı yüksekti. Türkiye'den yaklaşık 15 bin Türk oy vermek için Kırcaali'ye geldi. 
     



 DÜNYA 










</TEXT>
</DOC>
