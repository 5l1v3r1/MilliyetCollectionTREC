<DOC>
<DOCNO> 22561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/22/son/sondun05.html </URL>
<DATE> 2001/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair seçimlere 16 gün kala basınla kavgaya girdi 
</HEADLINE>
<TEXT>

     İngiltere'de seçime 16 gün kala bütün kamuoyu yoklamalarının favori gösterdiği Başbakan Tony Blair'in, ülkesinin 3 büyük yayın kuruluşuyla kavgayla girmesi kampanyayı iyice gergin bir havaya soktu. 
     Başbakan'a birkaç yerde yapılan protestolarla ortaya çıkan ve Başbakan Yardımcısı John Prescott'a atılan yumurta ile doruğa yükselen gerginlikte basın kuruluşlarını suçlayan Başbakan Blair ve yakın çevresi, ''basının haber vermekten ziyade, haber yaratmaya yönelik'' bir çaba içinde olduğunu öne sürdü. 
     İşçi Partisi Genel Sekreteri Margareth McDonagh tarafından, BBC, ITN ve SKY TV adlı yayın kuruluşlarının yönetimlerine gönderilen mektupta, basının protestoları önce düzenleyip sonra da çekim yaptığına dair bir suçlamaya da yer verilirken, bu tür durumlarda hem siyasi parti temsilcilerini izlemeye gelen kişilerin, hem de siyasetçinin kendisinin ''tehlikeye atılmış'' olduğuna dikkat çekildi. Suçlamaların ardından BBC başta olmak üzere bütün yayın kuruluşları birer açıklama yaparak, kurumlarının çalışanlarıyla protestocular arasında bir ilişki ya da bir beraberlik olduğuna dair delil bulunmadığına belirttiler. 
     Bu arada, tartışmalarla ilgili görüşleri sorulan ve ''sizin için de böyle düzenler kuruluyor mu '' diye soran gazetecilere, Liberal Demokrat Parti Lideri Charles Kennedy, ''zannetmiyorum, hayır, ben bunları düşünecek kadar paranoyak değilim'' dedi. Öte yandan, İngiltere'de seçime 16 gün kala yapılan bütün kamuoyu araştırmalarının ortalaması, bugün bir seçim yapılıyor olsa Muhafazakar Parti'nin yüzde 30, İşçi Parti'nin yüzde 49, Liberal Demokrat Parti'nin yüzde 14 ve diğer partilerin ise yüzde 7 oranında oy alacaklarını ortaya koyuyor. 







</TEXT>
</DOC>
