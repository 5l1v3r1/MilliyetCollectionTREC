<DOC>
<DOCNO> 47875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/20/son/sondun11.html </URL>
<DATE> 2001/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Çin, Bin Ladin'den Cruise füzesi satın aldı" 
</HEADLINE>
<TEXT>

     The Guardian gazetesi, Çin'in 3 yıl önce ABD'nin El Kaide'ye attığı ancak patlamayan Cruise füzesini milyonlarca dolara satın aldığı yolundaki iddiaya yer verdi. 
     Gazete, El Kaide örgütünün Avrupa'daki ajanı olduğu belirtilen ve geçen hafta Münih'te tutuklanan Libya asıllı 32 yaşındaki Ben Heni'nin, Çin'den alınan bu paranın Çeçenistan'daki gerillalara verildiği yolundaki iddiasını da yayımladı. 
     The Guardian, Ben Heni'nin kasasından çıkan, diğer bin Ladin ajanlarıyla yapılmış konuşmaların teyp bantlarının çözümlerini ele geçirdiğini duyurdu. 
     Tam ABD Başkanı George Bush'un Çin'in desteğini aldığını açıkladığı sırada El Kaide ajanının 1998 yılında yapılan alışverişi ortaya koyan bant çözümüne dayalı ifadelerinin önemli olduğunu belirten gazete, 1999 yılında bu iddiaları resmen yalanlayan Çin'in bu belgeler karşısında zor durumda kalacağını öne sürdü. 
     Guardian, El Kaide ajanının bantlarda, olayın Kenya ve Tanzanya'daki ABD büyükelçiliklerinin bombalanmasının ardından, ABD'nin misilleme için El Kaide kamplarına yaptığı Cruise saldırıları sonrasında yaşandığını anlattığını bildirdi. 
     






</TEXT>
</DOC>
