<DOC>
<DOCNO> 36650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/12/ekonomi/eko05.html </URL>
<DATE> 2001/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşçakal Miami 
</HEADLINE>
<TEXT>

THY'nin iki yıl önce 10 bin Türk'ün evi var diye başlattığı ve bir zamanlar yer bile bulunamayan Miami seferleri, kriz nedeniyle yolcu sayısı azaldığı için kaldırılıyor 
     SİNAN TOROS İstanbul 

     Türk Hava Yolları THY , Yönetim Kurulu 28 Mart 2002’den itibaren Miami hattının kapatılmasını kararlaştırdı. 
     THY Tanıtım ve Halkla İlişkiler Başkanı Faik Akın, kararın yolcu sayısının yetersizliği nedeniyle alındığını belirterek, "Yıllık yolcu sayısı ortalamanın altına düştü ve böyle devam etmesi mümkün değil" dedi. 
     
     Aktarmalı seferler sürecek 
     THY halen istanbul'dan Miami'ye, salı, perşembe ve pazar günleri direkt, pazartesi, çarşamba, cuma, cumartesi ve pazar günleri Şikago aktarmalı ve haftanın her günü olmak üzere de New York aktarmalı toplam 15 sefer yapıyor. Direkt seferler iptal edilirken, aktarmalı seferler de American Airlines ile sürdürülecek. 
     Şirket iki yıl önce yaptığı bir araştırmayla Miami’de aralarında Sibel Can gibi ünlülerin de bulunduğu 10 bin Türk’ün ev sahibi olduğunu tespit ederek, direkt uçuşlara başlamıştı. Geçen yılbaşı ve Ramazan Bayramı tatilinde Miami kontenjanları günler öncesinden dolmuştu. 
     Ancak, ekonomik kriz bu yıl yurtdışına uçuşları etkiledi. THY'nin yılın ilk yedi ayında dış hatlarda taşıdığı yolcu sayısı yüzde 1.1 düşerek, 2 milyon 751'e düştü. DİE'nin verilerine göre de ilk beş ayda hava yoluyla çıkış yapanların sayısı yüzde 7.3 azalarak 993 bin 597'ye geriledi. 
     



 EKONOMİ 


















</TEXT>
</DOC>
