<DOC>
<DOCNO> 47033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/15/son/sontur08.html </URL>
<DATE> 2001/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı ''Türkiye'de biyolojik silah tehlikesi yok'' 
</HEADLINE>
<TEXT>

     Sağlık Bakanı Osman Durmuş, Türkiye'de, şarbon hastalığı ile ilgili bir tehlikenin söz konusu olmadığını bildirdi. 
     Türkiye'nin biyolojik ve nükleer silahlara karşı sanayisinin hazır olduğunu belirten Durmuş, bu konuda özel bir hazırlığa gerek olmadığını kaydetti. 
     Sağlık Bakanı Durmuş, Ankara Numune Eğitim ve Araştırma Hastanesi 2001-2002 eğitim yılı açılış töreninin ardından gazetecilerin sorularını yanıtladı. 
     Bir gazetecinin, Türkiye'nin biyolojik ve nükleer silahlara karşı bir önlem alıp almadığını sorması üzerine Durmuş, yanında bulunan Milli Savunma Bakanı Sabahattin Çakmakoğlu'nu işaret ederek, ''Bu soruları Sayın Bakanımıza sorun. Biz, silahların yan etkileri ve zararları konusunda hazırlık yaparız. Ama silah işi bizim işimiz değil'' dedi. 
     ''Şarbon hastalığı ile ilgili bir önlem alındı mı '' sorusuna da Durmuş, ''Tabiri caizse, birilerinin aklına karpuz kabuğu getiriyorsunuz. ABD'de 6 vaka görülmüş. Bu önemli bir pay değil. 
     Türkiye'de hayvansal bulaşma nedeni ile cilt şarbonu görülmekte ve tedavi edilmekte. Böyle bir tehdit söz konusu değil. Bize de yapın 
     der gibi bir soru oluyor bu'' karşılığını verdi. 
     Durmuş, bir başka soruyu yanıtlarken de, şarbon hastalığının önlenmesinde en etkin tedavinin ''kristal penisilin'' olduğunu belirterek, dünyada yeterli miktarda penisilin bulunduğunu söyledi. 
     Şarbon hastalığının tedavisinde birçok antibiyotiğin de kullanıldığını ifade eden Durmuş, ''Biz savaşın tarafı değil, barışın tarafıyız'' dedi. 
     Sağlık Bakanı Durmuş, ''Biyolojik ve nükleer silah tehlikesine karşı Türkiye hazır mı '' sorusuna da ''Türkiye'nin biyolojik ve nükleer silahlara karşı sanayisi hazır. Şu anda özel bir hazırlığa gerek yok'' yanıtını verdi. 
     Durmuş, sağlık personeline şarbon hastalığı konusunda bir eğitim verilip verilmeyeceği yönündeki bir soru üzerine de, Sağlık Bakanlığı Refik Saydam Hıfzısıhha Merkezi'nde eğitim gören belli gruplar bulunduğunu ve bu konuda özel bir hazırlığa gerek olmadığını kaydetti. 
     






</TEXT>
</DOC>
