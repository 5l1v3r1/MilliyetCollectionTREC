<DOC>
<DOCNO> 37278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/08/15/son/sonspo08.html </URL>
<DATE> 2001/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik Direktör Çalımbay'a göre Göztepe avantajlı... 
</HEADLINE>
<TEXT>

     Birinci Süper Lig'de yer alan Göztepe'de, teknik direktör Rıza Çalımbay, Diyarbakırspor'un cezası nedeniyle bu takımla Gaziantep'te karşılaşacak olmalarının önemli bir avantaj oluşturduğunu söyledi. 
     Lige Bursaspor galibiyetiyle başlamanın oyuncularına özgüven getirdiğini, ancak bu maçı unuttuklarını belirten Rıza Çalımbay, ''Diyarbakırspor maçı çok daha zorlu geçecek. Bu karşılaşmada daha tempolu oynamak zorundayız. Hedefimiz beraberlik değil kesinlikle 3 puan olacak'' dedi. 
     Sellami'nin gitmesiyle önemli bir oyuncuyu yitirdiklerini, savunma ve orta alana mutlaka 1'er takviye yapmak durumunda olduklarını ifade eden Çalımbay, düzenlediği basın toplantısında şöyle konuştu 
     ''Slovak oyuncu Barcik'ın sakatlığı geçti ve kısmen hazır durumda.Yönetimle arasındaki maddi pürüzler giderilirse bu hafta oynayabilir. Çok formda olan Ersen Martin'in de maç gününe kadar iyileşmesini umut ediyoruz. Geçen hafta deplasmanda 4 gol atan Diyarbakırspor bizi hiçbir şekilde ürkütmüyor ve sahaya kazanmak için çıkacağız.'' 
     Göztepe A.Ş. Genel Müdürü Ömer Dinçer, Barcik ile aralarında hiçbir pürüz bulunmadığını bildirdi. Sarı-kırmızılı takım, yarın akşam Gaziantep'e giderek kampa girecek. 






</TEXT>
</DOC>
