<DOC>
<DOCNO> 11231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/03/13/son/sontur26.html </URL>
<DATE> 2001/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgay Ciner'e ait Park Holding Genel İdare Merkezi'nde arama 
</HEADLINE>
<TEXT>

     Enerji ihalelerinde yolsuzluk ve rüşvet iddiaları üzerine başlatılan ''Beyaz Enerji Operasyonu'' kapsamında, Turgay Ciner'e ait Park Holding'in Genel İdare Merkezi ile enerji alanında faaliyet gösteren bir şirketinde jandarmalarca arama yapıldı. Buralarda elde edilen bazı belge ve muhasebe kayıtlarına el konularak Ankara'ya gönderildi. 
     ''Beyaz Enerji Soruşturması''nı yürüten Ankara DGM Cumhuriyet Savcısı Talat Şalk'ın talimatıyla harekete geçen jandarma ekipleri, Turgay Ciner'e ait Park Holding'in Taksim'deki Genel İdare Merkezi ile yine holding bünyesindeki Park Elektrik Madencilik Sanayi ve Ticaret Anonim Şirketi'nin Merter'deki merkezine dün akşam saatlerinde operasyon düzenledi. 
     Şirket yöneticilerinin gözetiminde bu merkezlerde incelemeler yapan sivil jandarma ekipleri, bazı evraklar ile muhasebe kayıtları ve bilgisayar kayıtlarına el koyarak incelenmek üzere Ankara'ya gönderdi. Bu arada, aynı operasyon kapsamında Park Holding'e ait Ankara Gaziosmanpaşa'daki bir büroda da arama yapıldığı ve yine bazı belgelere el konulduğu öğrenildi. 
     Üst düzey bir jandarma yetkilisi, operasyon kapsamında gözaltına alınan olmadığını, sadece evraklara el konulduğunu bildirdi. 




</TEXT>
</DOC>
