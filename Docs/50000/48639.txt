<DOC>
<DOCNO> 48639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/24/son/sontur11.html </URL>
<DATE> 2001/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Sezer'e eleştiri... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Anayasa'nın 86. maddesindeki değişiklik ve sonrasındaki sürecin ''iki ayrı yanlış'' olduğunu ve bunun düzeltilmesi gerektiğini belirterek, ''Ülke yeniden asıl gündemine dönmelidir'' dedi. 
     Yılmaz, ANAP Grup toplantısında yaptığı konuşmada, herkesin geleceği bakımından hayati iç ve dış gelişmeler yaşandığı bir dönemden geçildiğini kaydetti. 
     İçeride ülkenin krizden çıkabilmesi için ekonominin yeniden yapılandırılmasının gündemde olduğunu belirten Yılmaz, şöyle konuştu 
     ''Bütün bu gelişmeler yaşanırken, maalesef Türkiye olarak biz işimizi gücümüzü bırakmış milletvekillerinin maaşıyla ilgili Anayasa değişikliğinden nasıl referandum krizi çıkartabiliriz, onun peşinde koşuyoruz. 
     Birbirinden önemli iç ve dış problemlerimiz dururken, milletvekili maaşı konusunda referanduma gidilmesi, insana ister istemez kuşatma altındaki Bizans'ta meleklerin dişi mi yoksa erkek mi olduğu tartışmasını hatırlatıyor. 
     Yaklaşan tehlikeleri bertaraf etmeyi tartışmak yerine anlamsız tartışmalarla zaman geçirenlerin tarihteki akıbetleri bellidir. 
     Türkiye'ye böyle bir kötülüğü yapmaya da kimsenin hakkı yoktur. 
     Milletvekillerinin özlük haklarına ilişkin düzenleme eğer yanlışsa daha sonrasında başlatılan süreç ondan on kat daha yanlıştır. 
     Türkiye en uygun formülü bularak, bir an önce bu tartışmayı sona erdirmelidir.'' 
     
     Çarpıklıktan çıkar sağlamak 
     Yaşanan tartışmalarla ''Demokrasiyi Türkiye'ye bir kaç numara büyük bir gömlek gibi görenlere koz verildiğini'' ifade eden ANAP Lideri, şöyle devam etti 
     ''Kendilerinin de siyaset kurumunun, parlamentonun bir parçası olduğunu unutarak bu çarpıklıktan çıkar sağlamaya çalışanlar da bir an önce akıllarını başlarına devşirmelidirler. Çünkü iki yanlıştan bir doğru çıkmaz. 
     Partilerarası Uzlaşma Komisyonu, referandum konusunu gündemden kaldıracak en uygun formülü bularak, aslında hiç olmaması gereken bu tartışmayı bir an önce gündemden çıkarmalıdır. Ülke yeniden asıl gündemine dönmelidir. 
     Türkiye'nin siyaset kurumu, parlamento, kamuoyu ve toplum olarak üzerinde tartışması konuşması düşünmesi gereken çok daha önemli konular vardır.'' 
     






</TEXT>
</DOC>
