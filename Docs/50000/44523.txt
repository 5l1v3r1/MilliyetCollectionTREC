<DOC>
<DOCNO> 44523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/10/01/son/soneko15.html </URL>
<DATE> 2001/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dış borç stoku 5.9 milyar dolar azaldı 
</HEADLINE>
<TEXT>

     Türkiye'nin 2000 yılı sonuna göre toplam dış borç stoku, 5.9 milyar dolar azalarak, 111 milyar 921 milyon dolara düştü. 
     Hazine Müsteşarlığı, 1996-2001 yılının ikinci üç aylık dönemine ait dış borç istatistikleri geçici verilerini açıkladı. 
     Verilere göre, ilk altı aylık dönemde kısa vadeli dış borçlar 6.1 milyar dolar tutarında azalırken, orta-uzun vadeli dış borçlar 222 milyon dolar arttı. Toplam dış borç stoku içinde, 2001 yılı ikinci 3 aylık dönemi itibariyle kısa vadeli dış borçların payı yüzde 20.3, orta-uzun vadeli dış borçların payı yüzde 79.7 olarak gerçekleşti. 
     Orta ve uzun vadeli dış borç olarak değerlendirilen ve büyük ölçüde Alman Markı'ndan oluşan kredi mektuplu döviz tevdiat hesapları, 2001 yılı ikinci üç aylık dönem sonu itibarıyla, 2000 yıl sonuna göre, 
     678 milyon ABD Doları tutarında bir düşüş göstererek 9 milyar ABD 
     Doları olarak gerçekleşti. 
     Orta ve uzun vadeli özel sektör dış borç stoku ise 1996 yılından bu yana her yıl sürekli artış gösterirken, 2000 yılı sonuna göre 1 milyar dolar tutarında azalarak, 2001 yılı ikinci 3 aylık dönem sonunda 25.3 milyar dolara geriledi. 
     İlk 6 aylık dönemde özel sektör borçlarından finansal kesim özel bankalar ve özel bankacılık dışı mali kuruluşlar dış borçları 1.1 milyar dolar tutarında azalırken, finansal olmayan kesim dış borçları 116 milyon dolar arttı. 
     Açıklamada, Türkiye'de yerleşik kişilerce yurt dışından temin edilen ve Hazine Müsteşarlığı tarafından takip edilen bir yıldan uzun vadeli özel sektör kredilerinin 1 Ekim 2001 tarihinden itibaren Merkez Bankası usul ve esasları çerçevesinde takip edileceği bildirildi. 
     Açıklamaya göre, 2000 yıl sonu itibariyle 39.5 milyar ABD Doları olan Hazine'nin bütçe ve nakit finansmanı amacıyla uluslararası sermaye piyasalarında tahvil ihracı yoluyla doğrudan gerçekleştirdiği borçlanmalar ile proje finansmanı amacıyla genel ve katma bütçeli kuruluşlara ve diğer kamu kuruluşlarına kullandırdığı kredilerden oluşan konsolide bütçe dış borç stoku, 2001 yılı ikinci 3 aylık dönem sonu itibariyle 37 milyar ABD Doları'na düştü. 
     Konsolide bütçenin finansmanı amacıyla uluslararası finansal piyasalarda gerçekleştirilen tahvil ihraçlarının stoku, 2001 yılının ilk altı aylık döneminde 1.3 milyar dolar tutarında azalış gösterdi. 
     Konsolide bütçe dışında kalan yerel yönetimler, fonlar, üniversiteler, kamu bankaları ve KİT'lerden oluşan kamu kuruluşlarının toplam dış borçları ise 2001 yılı birinci 3 aylık dönem içinde 161 milyon dolar tutarında azaldı. 
     IMF'den ek rezerv kolaylığı kapsamında kullanılan 2.2 milyar dolar tutarındaki ilk dilim 1.7 milyar SDR ve stand-by anlaşması çerçevesinde 3. ve 4. gözden geçirme sonucunda serbest bırakılan 572.7 milyon dolar 443 milyon SDR sonucunda 3 milyar 705 milyon dolara yükselen Merkez Bankası'nın orta ve uzun vadeli dış borç stoku, 2001 yılının Şubat ve Mart aylarında gerçekleşen 5-7. gözden geçirme sonrasında serbest bırakılan 5 milyar 206 milyon dolar 4 milyar 89 milyon SDR ile ilk 6 aylık dönem sonunda 8 milyar 639 milyon dolara ulaştı. 
     Öte yandan Hazine açıklamasında, 2000 yılı dış borç stokunun, 2001 yılı ikinci 3 aylık dönem sonu itibariyle, döviz kuru değişikliklerinden dolayı 4.1 milyar dolar azalma gösterdiği, bu gelişmede en büyük etkenin ise Alman Markı, Euro ve Japon Yeni'nin Amerikan Doları karşısında değer kaybına uğraması olduğu belirtildi. 
     






</TEXT>
</DOC>
