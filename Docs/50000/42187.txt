<DOC>
<DOCNO> 42187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/14/son/sonspo13.html </URL>
<DATE> 2001/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-İstanbulspor maçından notlar... 
</HEADLINE>
<TEXT>

     Beşiktaş ile İstanbulspor arasında oynanan Birinci Süper Lig maçında, siyah-beyazlıların teknik direktörü Christoph Daum, Sertan'a ilk kez, ilk 11'de şans tanıdı. 
     İstanbulspor'da geçen sezon kiralık olarak oynayan Sertan, Daum'un kararıyla bu sezon ilk kez bir lig maçına, ilk 11'de başladı. Sertan, daha önce Trabzonspor maçında 15, Bursaspor ve Diyarbakırspor maçlarında ise sonradan oyuna girip 45'er dakika oynamıştı. 
     Bu arada Sertan'ı, İlhan ile birlikte forvette görevlendiren Daum, savunmada Ahmet Yıldırım'ı yedekler arasında soyundurup, bu bölgeyi Ümit, Ronaldo ve Tayfur'dan oluşturdu. 
     
     KJAER İLK KEZ TARAFTARININ KARŞISINDA 
     Beşiktaş'ın Danimarkalı kalecisi Peter Kjaer, bu sezon ilk kez İstanbul'da, taraftarının karşısında resmi bir maça çıktı. 
     Danimarkalı kaleci, daha önce İstanbul'da oynanan Diyarbakırspor maçının kadrosuna alınmış, ancak ısınma hareketleri sırasında sakatlanınca, kadrodan çıkartılmıştı. 
     Öte yandan, sakatlığı geçen kaleci Fevzi de 18 kişilik kadroda yer aldı. 
     İstanbulspor'da ise sakatlığı bulunan Saffet Akbaş, son anda verilen bir kararla ilk 11'de forma giydi. 
     
     TRİBÜNLER DOLMADI 
     
     Beşiktaş-İstanbulspor maçına taraftarlar ilgi göstermedi. 
     BJK İnönü Stadı'nın özellikle açık tribünlerinde yer yer boşluklar göze çarptı. Karşılaşmayı yaklaşık 15 bin sporsever izledi. 
     
     PAF'LAR BERABERE 
     PAF Ligi'nde 2 takım arasında oynanan karşılaşma 1-1 berabere sonuçlandı. 
     Cankurtaran Stadı'nda yapılan maçta Beşiktaş, B.Emre'nin golüyle öne geçmesine rağmen, galibiyeti koruyamadı ve sahadan bir puanla ayrıldı. 
     
     BEŞİKTAŞ 20 GÜN SONRA TARAFTARININ ÖNÜNDE 
     Beşiktaş, tam 20 gün sonra İstanbul'da taraftarının karşısına çıktı. 
     En son 25 Ağustos Cumartesi günü BJK İnönü Stadı'nda Diyarbakırspor karşısına çıkan siyah-beyazlılar, milli maç nedeniyle lige verilen ara, ardından da Samsun deplasmanına gittikleri için, İstanbul'da maç yapamamıştı. 
     
     BAŞKAN BİLGİLİ ''NİHAT BİZE LAZIM'' 
     
     Beşiktaş Kulübü Başkanı Serdar Bilgili, İspanya'nın Real Sociedad takımını çalıştıran eski teknik direktörleri Toshack'ın ısrarla istediği genç futbolcu Nihat'a ihtiyaçları bulunduğunu söyledi. 
     Bilgili, bu konuda teknik direktör Daum'un ''Nihat bana lazım'' dediğini, bu nedenle Nihat'ı şimdilik göndermeyi düşünmediklerini kaydetti. 
     Serdar Bilgili, İspanya'nın Real Mallorca takımında forma giyen eski Galatasaraylı Fatih Akyel ile de ilgilenmediklerini bildirdi. 
     
     UZAN'A TEPKİ 
     Beşiktaş taraftarları, karşılaşma öncesi açtıkları pankartlarla, Rumeli Holding Yönetim Kurulu Başkanı Cem Uzan'ı protesto etti. 
     Numaralı tribünde açılan pankartlarda, özellikle, Uzan ailesinin sahibi olduğu Star Gazetesi ve Televizyonu'ndan Beşiktaş aleyhine yapılan yayınlar için protestoda bulunuldu. 
     
     TERÖR KURBANLARI İÇİN SAYGI DURUŞU 
     Karşılaşma öncesi, Taksim'de ve ABD'de yaşanan terör olaylarında hayatlarını kaybedenler anısına 1 dakikalık saygı duruşunda bulunuldu. 
     

</TEXT>
</DOC>
