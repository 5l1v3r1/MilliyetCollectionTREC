<DOC>
<DOCNO> 40750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/09/06/spor/yture.html </URL>
<DATE> 2001/09/06/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Selam sana Indianapolis 
</HEADLINE>
<TEXT>

     Mucizelere imza atmak için yaratılmış bu çocuklar... Kolayı hiçbir zaman sevmiyorlar... Önce işi zora sokup, sonra inanılmazı başarıyorlar... 
     Dünya Şampiyonası vizesi için çıktığımız Hırvatistan karşısında, Türk Basketbol Tarihi’nin en büyük başarısına imza attılar. 
     Öylesine kötü başlamıştık ki maça, salondaki aslanlarımız, galibiyet için hiçbir ümit ışığı vermiyordu ilk yarıda. Ne savunmada bekleneni verebiliyor, ne de hücumda silahlarımızı konuşturabiliyorduk. Adeta tutulmuştuk... 
     Ama biliyorduk ki, 12 Dev Adamımız, aradaki 16 sayılık farka bakmadam yine canını dişine takıp, sonuna kadar savaşacaktı. Biliyorduk ki, tribünleri dolduran 12 bin seyirciyi ve televizyonları başındaki milyonları, yüzüstü bırakmayacaklardı. Onlar da öyle yaptılar. Sahaya çıktılar ve kendilerine dev adam unvanını yakıştıranlara, dev bir oyunla yanıt verdiler. 
     Sahada adeta ağzından ejderha gibi ateş çıkaran aslan yürekli Mirsad’ın aleviyle tutuşan ve alev topuna dönüşen Millilerimiz, Hırvatistan’ın üzerine göktaşı gibi düştü... 
     Coştukça coştuk, farkı azalttık ve bitime iki dakika kala Mehmet’in üçlüğüyle ilk kez öne geçtik... Artık geri dönüş yoktu... Mirsad’ın normal süre bitiminde kazandırdığı faul atışı, bize galibiyetin müjdesini verdi. Artık kimse tutamazdı 12 Dev Adamımızı. Değil Hırvatistan, karşımıza kim çıksa tutunamazdı. Ve uzatmada alıp götürdük maçı... 
     Sakatlanıp çıkan Kerem, sevinirken sakatlanan Mehmet, sekerek oynayan Hidayet, Avrupa’nın kralı İbrahim ve diğer tüm aslanlarımız, Avrupa’ya gücümüzü bir kez daha göstermiş oldular... 
     Evet, artık Indianapolis kapısı ardına kadar açıldı. Tarihimizdeki ilk kez Dünya Şampiyonası’na katılmaya hak kazandık. Ama işimiz daha bitmedi. Bu 12 Dev Adam, finale de çıkacak, şampiyonluk kupasını da kaldıracak. Hepimiz, birlikte göreceğiz... 
     Neyi mi 12 Dev Adam Destanı’nın devamını... 
     



 SPOR 
























</TEXT>
</DOC>
