<DOC>
<DOCNO> 24266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/05/31/son/sondun07.html </URL>
<DATE> 2001/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD füze savunma sisteminde Türkiye'ye önemli rol.. 
</HEADLINE>
<TEXT>

     ABD'nin, kendisini ve diğer NATO ülkelerini balistik füze tehdidinden korumak için kurmayı planladığı füze savunma sistemi çerçevesinde Türkiye'ye çok önemli bir rol önermeye hazırlandığı bildirildi. 
     Washington'daki diplomatik kaynaklar ve savunma uzmanları, ABD, İran ve Irak'ın balistik füzelerinin fırlatıldıktan hemen sonra havada imha edilmesi amacıyla Türkiye'nin doğusuna, savunma füze rampaları konuşlandırmayı planlıyor. 
     Diplomatik kaynaklar, Türk ve Amerikan yetkilileri arasında şimdiye kadar yapılan görüşmelerde konunun ana hatlarıyla ele alındığını ve henüz hazırlık aşamasında bulunan füze savunma sistemlerinde, Türkiye'ye bu tür bir rol verilmesinin kesinlik kazanmadığını da belirttiler. Ancak konunun ABD Savunma Bakanı Donald Rumsfeld'in, 4 Haziran Pazartesi günü Ankara'ya yapacağı ziyarette daha ayrıntılı şekilde ele alınması bekleniyor. 
     Washington'daki savunma uzmanlarına göre, Türkiye'nin, füze tehdidinin kaynağı olarak görülen İran ve Irak ile komşu olması ve Ankara'nın, diğer NATO müttefiklerine oranla ABD Başkanı George W. Bush'un füze savunma sistemi projesine ''sıcak bakmasından'' dolayı Washington, Türkiye'ye özel önem veriyor. 
     Füze savunma sisteminin, engeller aşılarak gerçekleşmesi ve Türkiye ile ABD arasında anlaşma sağlanması durumunda, Doğu veya Güneydoğu Anadolu bölgesinde belirlenecek yerlere, ''enterseptör'' adı verilen özel savunma füzelerinin konuşlandırılması düşünülüyor. İran veya Irak'tan ABD veya Avrupa'yı hedef alabilecek balistik füzelerin, bu rampalardan atılacak savunma füzeleriyle havada anında imha edilmesi hedefleniyor. Projenin gelişimi çerçevesinde Türkiye'ye ''enterseptör'' füze savunma sistemlerinin konuşlandırılmaması durumunda bile, erken uyarı sistemlerinin Türk topraklarına yerleştirilebileceği belirtiliyor. 
     Türkiye'ye yöneltilebilecek füze saldırılarına karşılık ABD tarafından, Türkiye'ye başka hava savunma sistemleri sağlanması da öngörülüyor. İran ve Irak'ın balistik füzelerine karşı kurulması düşünülen enterseptör füze savunma sistemleriyle Türkiye'nin korunması için sağlanacak hava savunma sistemlerinin birbiriyle doğrudan bağlantısı bulunmuyor. 
     Türkiye'nin korunması için sağlanması düşünülen hava savunma sistemleri için, son günlerde ABD'nin, Rusya'dan almayı düşündüğü iddia edilen S-300'lere ilişkin haberler ortaya çıkmıştı. Ancak uzmanlar, bu projenin gerçekleşme ihtimalinin düşük olduğunu ve Türkiye'ye, ABD yapısı Patriot veya ABD-İsrail ortak yapımı Arrow sistemlerinin sağlanmasının daha yüksek bir ihtimal olduğunu belirtiyorlar. 
     Rusya, Çin ve birçok NATO ülkesinin, Bush'un planına halen karşı çıktığını hatırlatan diplomatik kaynaklar, bu projede sonuca yaklaşmak için henüz erken olduğunu ve Türkiye'ye ilişkin planların henüz sadece geliştirilme aşamasında bulunduğunu belirttiler. 







</TEXT>
</DOC>
