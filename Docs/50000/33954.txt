<DOC>
<DOCNO> 33954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/07/26/son/sondun06.html </URL>
<DATE> 2001/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de otomobilde bırakılan iki çocuk sıcaktan öldü... 
</HEADLINE>
<TEXT>

     ABD'de, aşırı nem ile etkisi daha da artan, 35-40 derece arasındaki hava sıcaklığı, arabalarda anne-babaları tarafından bırakılan küçük çocuklar ve evinde kliması çalışmayan ya da olmayan yaşlılar üzerinde öldürücü etkide bulunuyor. 
     Bu hafta, California'nın San Jose kentinde ailesinin arabada bıraktığı 2 yaşındaki bir erkek çocuğu ile Missouri'de yine araçta bırakılan 19 aylık bir kız bebek aşırı su kaybından hayatını kaybetti. 
     Geçen hafta Cuma günü bir hastanenin yöneticisi olan Kari Engholm adlı kadın, bir toplantıya katılmak için 7 aylık kızını arabada bırakınca, küçük kız da aynı şekilde su kaybından ölmüştü. Engholm için sorumsuzluk ve kasten adam öldürme suçlarından dava açıldı. 
     Temmuz başında da California'da, yeni evlat edinilen 3 yaşındaki bir kız çocuğu sadece 15 dakika bırakıldığı aracın içinde sıcaktan ölmüştü. 
     Bu yıl ABD'de, arabanın içinde bırakılan 21 çocuğun sıcaktan öldüğü belirtiliyor. 
     1995 yılından beri 125 aynı tür vakanın olduğunu hatırlatan Amerikalı uzman Janette Fennell, ''insanlar bu sıcakta çocuklarını arabada bırakmanın ne kadar tehlikeli olduğunun farkında değil. Araçlar, ne oyuncaktır ne de çocuk bahçesi'' dedi. 
     Aşırı sıcaklar çocukları olduğu kadar yaşlıları da tehdit ediyor. Geçen hafta 85 yaşındaki Bernice Watts, Oklahoma'daki evinde aşırı sıcaktan ölmüş olarak bulundu. Polisler, Watts'ın evinde klimanın çalışmadığını tespit ettiler. 
     Her yıl, klimasız evlerde oturmak zorunda olan birçok yaşlı hayatını kaybediyor. 
     ABD'de 1980 yılında yaşanan aşırı sıcaklarda 1200 kişi ölmüştü. 
     







</TEXT>
</DOC>
